
page number: 001

6. paṇḍitavaggavaṇṇanā
------
1. rādhattheravatthu. (60)
"nidhīnaṁva pavattāranti imaṁ dhammadesanaṁ satthā jetavane
viharanto āyasmantaṁ rādhaṁ ārabbha kathesi.
so kira gihikāle sāvatthiyaṁ duggatabrāhmaṇo ahosi.
so "bhikkhūnaṁ santike jīvissāmīti cintetvā vihāraṁ gantvā
apaharitaṁ karonto pariveṇaṁ sammajjanto mukhadhovanādīni dadanto
vihāre vasi. bhikkhūpi naṁ saṅgaṇhiṁsu, pabbājetuṁ pana na icchanti.
so pabbajjaṁ alabhamāno kiso ahosi.
athekadivasaṁ satthā paccūsakāle lokaṁ volokento taṁ
brāhmaṇaṁ disvā "kinnu khoti upadhārento "arahā bhavissatīti
ñatvā sāyaṇhasamaye vihāracārikaṁ caranto viya brāhmaṇassa
santikaṁ gantvā "brāhmaṇa kiṁ karonto vicarasīti āha.
"bhikkhūnaṁ vattappaṭivattaṁ karomi 1- bhanteti āh "labhasi tesaṁ
santikā saṅgahanti. "āma bhante, āhāramattaṁ labhāmi, na pana maṁ
pabbājentīti. satthā etasmiṁ nidāne bhikkhusaṅghaṁ sannipātāpetvā
tamatthaṁ pucchitvā "bhikkhave atthi koci imassa brāhmaṇassa
adhikāraṁ sarantoti pucchi. sārīputtatthero "ahaṁ bhante sarāmi,

footnote: 1. sī. ma. yu. karonto.

page number: 002

ayaṁ me rājagahe piṇḍāya carantassa attano abhihaṭaṁ kaṭacchubhikkhaṁ
dāpesi, imassāhaṁ adhikāraṁ sarāmīti āha. so, satthārā "kiṁ pana
te sārīputta evaṁ katopakāraṁ dukkhato mocetuṁ na vaṭṭatīti vutte,
"sādhu bhante, pabbājessāmīti taṁ brāhmaṇaṁ pabbājesi. tassa
bhattagge āsanapariyante āsanaṁ pāpuṇāti, yāgubhattādīhi kilamati.
thero taṁ ādāya cārikaṁ pakkāmi, abhikkhaṇaṁ naṁ "idante kattabbaṁ,
idante na kattabbanti ovadi anusāsi. so suvaco ahosi
padakkhiṇaggāhī; tasmā yathānusiṭṭhaṁ paṭipajjamāno katipāheneva
arahattaṁ pāpuṇi. thero taṁ ādāya satthu santikaṁ gantvā vanditvā
nisīdi. atha naṁ satthā paṭisanthāraṁ katvā āha "suvaco nu kho
te sārīputta antevāsikoti, "āma bhante, ativiya suvaco,
kismiñci dose vuccamānepi, na kuddhapubboti. "sārīputta evarūpe
saddhivihārike labhamāno kittake gaṇheyyāsīti. "bhante bahukepi
gaṇheyyāmevāti.
athekadivasaṁ dhammasabhāyaṁ bhikkhū kathaṁ samuṭṭhāpesuṁ "sārīputtatthero
kira kataññū katavedī kaṭacchubhikkhāmattaṁ upakāraṁ saritvā duggatabrāhmaṇaṁ
pabbājesi; rādhattheropi ovādakkhamo ovādakkhamameva 1-
labhīti. satthā tesaṁ kathaṁ sutvā "na bhikkhave idāneva, pubbepi
sārīputto kataññū katavedīyevāti vatvā tamatthaṁ pakāsetuṁ

footnote: 1. ovādakameva. [?]

page number: 003

alīnacittaṁ nissāya pahaṭṭhā mahatī camū
kosalaṁ senāsantuṭṭhaṁ jīvaggāhaṁ agāhayi;
evaṁ nissayasampanno bhikkhu āraddhavīriyo
bhāvayaṁ kusalaṁ dhammaṁ yogakkhemassa pattiyā
pāpuṇe anupubbena sabbasaṁyojanakkhayanti
imaṁ dukanipāte alīnacittajātakaṁ 1- vitthāretvā kathesi. tadā kira
vaḍḍhakīhi pādassa arogakaraṇabhāvena kataṁ attano upakāraṁ ñatvā
sabbasetassa hatthipotakassa dāyako ekacāriko hatthī sārīputtatthero
ahosi. evaṁ theraṁ ārabbha jātakaṁ kathetvā rādhattheraṁ ārabbha
"bhikkhave bhikkhunā nāma rādhena viya suvacena bhavitabbaṁ, dosaṁ
dassetvā ovadiyamānenapi na kujjhitabbaṁ; ovādadāyako pana
nidhiācikkhanako viya daṭaṭhabboti vatvā anusandhiṁ ghaṭetvā dhammaṁ
desento imaṁ gāthamāha
"nidhīnaṁva pavattāraṁ yaṁ passe vajjadassinaṁ
niggayhavādiṁ medhāviṁ, tādisaṁ paṇḍitaṁ bhaje,
tādisaṁ bhajamānassa seyyo hoti na pāpiyoti.
tattha "nidhīnanti: tattha tattha nidahitvā ṭhapitānaṁ
hiraññasuvaṇṇādipūrānaṁ nidhikumbhīnaṁ. pavattāranti: kicchajīvike duggatamanusse
anukampaṁ katvā "ehi, sukhena te jīvitupāyaṁ dassessāmīti nidhiṭaṭhānaṁ
netvā hatthaṁ pasāretvā "imaṁ gahetvā sukhaṁ jīvāti ācikkhantāraṁ 2-

footnote: 1. khu. jā. 27/52. tadaṭṭhakathā. 3/23.
footnote: 2. sī. ācikkhātāraṁ. ma. yu. ācikkhitāraṁ.

page number: 004

viya. vajjadassinanti: dve vajjadassino: "iminā naṁ asāruppena
vā khalitena vā saṅghamajjhe niggaṇhissāmīti randhagavesako ca,
aññātaññāpanatthāya ñātaṁ anuggaṇhanatthāya sīlādīnamassa
vuḍḍhikāmatāya taṁ taṁ vajjaṁ olokanena ullumpanavasena sabhāvasaṇṭhito
ca; ayamidhādhippeto, yathā duggatamanusso "imaṁ gaṇhāhīti tajjetvāpi
pothetvāpi nidhiṁ dassito kopaṁ na karoti, pamuditova hoti; evameva
evarūpe puggale asāruppaṁ vā khalitaṁ vā disvā ācikkhante kopo
na kātabbo, tuṭṭheneva bhavitabbaṁ, "bhante mahantaṁ vo kammaṁ kataṁ
mayhaṁ ācariyupajjhāyaṭaṭhāne ṭhatvā ovadantehi, punapi maṁ
ovadeyyāthāti pavāretabbameva. niggayhavādinti: ekacco hi
saddhivihārikādīnaṁ asāruppaṁ vā khalitaṁ vā disvā "ayaṁ me
mukhodakadānādīhi sakkaccaṁ upaṭṭhahati; sace taṁ vakkhāmi, na maṁ
upaṭaṭhahissati, evaṁ me parihāni bhavissatīti vattuṁ avisahanto na
niggayhavādī nāma hoti; so imasmiṁ sāsane kacavaraṁ ākirati. yo
pana tathārūpaṁ vajjaṁ disvā vajjānurūpaṁ tajjento paṇāmento
daṇḍakammaṁ karonto vihārā nīharanto sikkhāpeti. ayaṁ niggayhavādī
nāma; seyyathāpi sammāsambuddho. vuttañhetaṁ 1- "niggayha niggayhāhaṁ
ānanda vakkhāmi, paggayha paggayhāhaṁ ānanda vakkhāmi, yo
sāro, so ṭhassatīti. medhāvinti: dhammojapaññāya samannāgataṁ.
tādisanti: evarūpaṁ paṇḍitaṁ bhajeyya payirupāseyya; tādisaṁ hi

footnote: 1. ma. u. 14/245. tattha pana...pavayha pavayhāhanti dissati.

page number: 005

ācariyaṁ bhajamānassa antevāsikassa seyyo hoti na pāpiyo
vuḍḍhiyeva hoti na parihānīti.
desanāvasāne bahū sotāpattiphalādīni pāpuṇiṁsūti.
rādhattheravatthu.
-------------
2. assajipunabbasukavatthu. (61)
"ovadeyyānusāseyyāti imaṁ dhammadesanaṁ satthā jetavane
viharanto assajipunabbasuke ārabbha kathesi.
desanā pana kiṭāgirismiṁ samuṭaṭhitā. te kira [1]- kiñcāpi
aggasāvakānaṁ saddhivihārikā, alajjino pana ahesuṁ pāpabhikkhū. te
pāpakehi attano parivārehi pañcahi bhikkhusatehi saddhiṁ kiṭāgirismiṁ
viharantā mālāvacchaṁ ropentipi ropāpentipītiādikaṁ nānappakāraṁ
anācāraṁ karontā kuladūsakakammaṁ katvā tato uppannehi paccayehi
jīvitaṁ kappentā taṁ āvāsaṁ pesalānaṁ bhikkhūnaṁ anāvāsaṁ akaṁsu.
satthā taṁ pavattiṁ sutvā tesaṁ pabbājanīyakammakaraṇatthāya saparivāre
dve aggasāvake āmantetvā "gacchatha sārīputtā, tesu ye
tumhākaṁ vacanaṁ na karonti, tesaṁ pabbājanīyakammaṁ karotha: ye
pana karonti, te ovadatha anusāsatha; ovadanto hi anusāsanto
apaṇḍitānaṁyeva appiyo hoti, [3]- paṇḍitānaṁ pana piyo hoti
manāpoti anusandhiṁ ghaṭetvā dhammaṁ desento imaṁ gāthamāha

footnote: 1. ma. etthantare "dve bhikkhūti atthi.
footnote: 2. vinayapiṭaka mahāvibhaṅga. 1/415.
footnote: 3. ma. etthantare "amanāpoti atthi.

page number: 006

"ovadeyyānusāseyya asabbhā ca nivāraye
sataṁ hi so piyo hoti asataṁ hoti appiyoti.
tattha "ovadeyyāti: uppanne vatthusmiṁ, vadanto ovadati
nāma, anuppanne vatthusmiṁ, "ayasopi te siyātiādivasena anāgataṁ
vajjaṁ dassento anusāsati nāma; sammukhā vadanto ovadati nāma,
parammukhā dūtaṁ vā sāsanaṁ vā pesento anusāsati nāma; sakiṁ
vadantopi ovadati nāma, punappunaṁ vadanto anusāsati nāma;
ovadantoeva vā anusāsati nāmāti evaṁ ovadeyya anusāseyya.
asabbhāti: akusaladhammā nivāreyya kusaladhamme patiṭaṭhāpeyyāti
attho. satanti: so evarūpo puggalo buddhādīnaṁ sappurisānaṁ
piyo hoti; ye pana adiṭaṭhadhammā vitiṇṇaparalokā āmisacakkhukā
jīvitatthāya pabbajitā, tesaṁ asataṁ so ovādako anusāsako
"na tvaṁ amhākaṁ upajjhāyo, na ācariyo, kasmā amhe
ovadasīti evaṁ mukhasattīhi vijjhantānaṁ appiyo hotīti.
desanāvasāne bahū sotāpattiphalādīni pāpuṇiṁsu.
sārīputtamoggallānāpi tattha gantvā te bhikkhū ovadiṁsu
anusāsiṁsu. tesu ekacce ovādaṁ sampaṭicchitvā sammā vattiṁsu,
ekacce vibbhamiṁsu, ekacce pabbājanīyakammaṁ pāpuṇiṁsūti.
assajipunabbasukavatthu.
-------------

page number: 007

3. channattheravatthu. (62)
"na bhaje pāpake mitteti imaṁ dhammadesanaṁ satthā jetavane
viharanto channattheraṁ ārabbha kathesi.
so kirāyasmā "amhākaṁ ayyaputtena saddhiṁ mahābhinikkhamanaṁ
nikkhamanto tadā aññaṁ ekampi na passāmi, idāni pana `ahaṁ
sārīputto nāma, ahaṁ moggallāno nāma, mayaṁ aggasāvakamhāti
vatvā ime vicarantīti dve aggasāvake akkosati. satthā bhikkhūnaṁ
santikā taṁ pavattiṁ sutvā channattheraṁ pakkosāpetvā ovadi.
so taṁkhaṇaññeva tuṇhī hutvā puna gantvā there akkosatiyeva.
evaṁ yāvatatiyaṁ akkosantaṁ pakkosāpetvā satthā ovaditvā
"channa dve aggasāvakā nāma tuyhaṁ kalyāṇamittā uttamapurisā,
evarūpe kalyāṇamitte sevassu bhajassūti vatvā anusandhiṁ ghaṭetvā
dhammaṁ desento imaṁ gāthamāha
"na bhaje pāpake mitte, na bhaje purisādhame,
bhajetha mitte kalyāṇe, bhajetha purisuttameti.
tassattho: kāyaduccaritādiakusalakammābhiratā pāpamittā nāma,
sandhicchedanādike vā ekavīsatianesanāpabhede 1- vā aṭṭhāne niyojakā
purisādhamā nāma: ubhopi ete pāpamittā ceva purisādhamā ca; te

footnote: 1. veḷudānaṁ pattadānaṁ pupphadānaṁ phaladānaṁ dantakaṭṭhadānaṁ mukhodakadānaṁ sinānadānaṁ
footnote: cuṇṇadānaṁ mattikādānaṁ pātukamyatā muggasuppatā pāribhaṭyatā jaṅghapesanikaṁ
footnote: vejjakammaṁ dūtakammaṁ pahiṇagamanaṁ piṇḍapaṭipiṇḍadānānuppadānaṁ vatthuvijjā

khettavijjā nakkhattavijjā aṅgavijjāti mettasuttavaṇṇanānayo.

page number: 008

na bhajeyya na payirupāseyya; viparitā pana kalyāṇamittā ceva
sappurisā ca, te bhajetha payirupāsethāti.
desanāvasāne bahū sotāpattiphalādīni pāpuṇiṁsu.
channatthero pana ovādaṁ sutvāpi purimanayeneva puna bhikkhū
akkosati paribhāsati. punapi satthu bhikkhū ārocayiṁsu. satthā "bhikkhave
mayi dharante channaṁ sikkhāpetuṁ na sakkhissatha, mayi pana parinibbute
sakkhissathāti vatvā, parinibbānakāle āyasmatā ānandena "bhante
kathaṁ channatthere amhehi paṭipajjitabbanti vutte "ānanda
channassa bhikkhuno brahmadaṇḍo dātabboti āṇāpesi. so satthari
parinibbute ānandattherena āropitaṁ brahmadaṇḍaṁ sutvā dukkhī
dummano tikkhattuṁ mucchito papatitvā "mā maṁ bhante nāsayitthāti
yācitvā sammā vattaṁ pūrento na cirasseva saha paṭisambhidāhi
arahattaṁ pāpuṇīti.
channattheravatthu.
----------

page number: 009

4. mahākappinattheravatthu. (63)
"dhammapīti sukhaṁ setīti imaṁ dhammadesanaṁ satthā jetavane
viharanto mahākappinattheraṁ ārabbha kathesi.
tatrāyaṁ anupubbīkathā: "atīte kirāyasmā mahākappino
padumuttarabuddhassa pādamūle katābhinīhāro saṁsāre saṁsaranto
bārāṇasito avidūre ekasmiṁ pesakāragāme jeṭṭhakapesakāro
hutvā nibbatti. tadā sahassamattā paccekabuddhā aṭṭha māse
himavante vasitvā vassike cattāro māse janapade vasanti. te
ekavāraṁ bārāṇasiyā avidūre otaritvā "senāsanakaraṇatthāya
hatthakammaṁ yācathāti rañño santikaṁ aṭṭha paccekabuddhe pahiṇiṁsu.
tadā pana rañño vappamaṅgalakālo hoti. so "paccekabuddhā
kirāgatāti sutvā nikkhamitvā āgatakāraṇaṁ pucchitvā "ajja
bhante okāso natthi, sve amhākaṁ vappamaṅgalaṁ, tatiyadivase
karissāmīti vatvā paccekabuddhe animantetvāva pāvisi.
paccekabuddhā "aññaṁ gāmaṁ pavisissāmāti pakkamiṁsu. tasmiṁ khaṇe
jeṭṭhakapesakārassa bhariyā kenacideva karaṇīyena bārāṇasiṁ gacchantī
te paccekabuddhe disvā vanditvā "kiṁ bhante avelāya ayyā
āgatāti pucchitvā ādito paṭṭhāya taṁ pavattiṁ sutvā saddhā
paññāsampannā itthī "sve bhante amhākaṁ bhikkhaṁ gaṇhathāti
nimantesi. "bahukā mayaṁ bhaginīti. "kittakā bhanteti. "sahassamāttā

page number: 010

bhaginīti "bhante imasmiṁ gāme sahassamattā vasimhā, ekeko
ekekassa bhikkhaṁ dassati, bhikkhaṁ adhivāsetha, ahameva tumhākaṁ
vasanaṭṭhānaṁpi kārāpessāmīti āha. paccekabuddhā adhivāsayiṁsu. sā
gāmaṁ pavisitvā ugghosesi "ahaṁ sahassamatte paccekabuddhe disvā
nimantesiṁ, ayyānaṁ nisīdanaṭṭhānaṁ saṁvidahatha, yāgubhattādīni
sampādethāti, gāmamajjhe maṇḍapaṁ kārāpetvā āsanāni paññāpetvā
punadivase paccekabuddhe nisīdāpetvā paṇītena [1]- bhojanena parivisitvā
bhattakiccāvasāne tasmiṁ gāme sabbā itthiyo ādāya tāhi saddhiṁ
paccekabuddhe vanditvā temāsaṁ vasanatthāya paṭiññaṁ gahetvā puna
gāme ugghosesi "ammatātā ekekakulato ekeko puriso vāsīādīni
gahetvā araññaṁ pavisitvā dabbasambhāre āharitvā ayyānaṁ
vasanaṭṭhānaṁ karotūti. gāmavāsino tassā vacane ṭhatvā ekeko ekekaṁ
katvā saddhiṁ rattiṭṭhānadivāṭṭhānehi paṇṇasālāsahassaṁ kāretvā
attano attano paṇṇasālāyaṁ vassūpagate paccekabuddhe "ahaṁ
sakkaccaṁ upaṭṭhahissāmi, ahaṁ sakkaccaṁ upaṭṭhahissāmīti upaṭṭhahiṁsu.
vassaṁ vutthakāle "attano attano paṇṇasālāya vassaṁ vutthānaṁ
paccekabuddhānaṁ cīvarasāṭake sajjethāti samādapetvā ekekassa
sahassamūlaṁ cīvaraṁ 2- dāpesi. paccekabuddhā vutthavassā anumodanaṁ
katvā pakkamiṁsu. gāmavāsinopi imaṁ puññaṁ katvā tato 3- cutā
tāvatiṁsabhavane nibbattitvā gaṇadevaputtā nāma ahesuṁ. te tattha

footnote: 1. ma. etthantare "khādanīyenāti atthi. 2. sī. yu. ticīvaraṁ. 3. ma. ito.

page number: 011

dibbasampattiṁ anubhavitvā kassapasammāsambuddhakāle bārāṇasiyaṁ
kuṭumbikagehesu nibbattiṁsu. jeṭṭhakapesakāro jeṭṭhakakuṭumbikassa
putto ahosi. bhariyāpissa jeṭṭhakakuṭumbikasseva dhītā ahosi. tā
sabbāpi vayappattā parakulaṁ gacchantiyo tesaṁyeva gehāni agamaṁsu.
athekadivasaṁ vihāre dhammassavanaṁ saṅghuṭṭhaṁ. "satthā dhammaṁ
desetīti sutvā sabbepi te kuṭumbikā "dhammaṁ suṇissāmāti bhariyāya
saddhiṁ vihāraṁ agamaṁsu. tesaṁ vihāramajjhaṁ paviṭṭhakkhaṇe vassaṁ uṭṭhahi.
yesaṁ kulupakā vā ñātī vā sāmaṇerādayo atthi; te tesaṁ
pariveṇāni pavisiṁsu. te pana tathārūpānaṁ natthitāya katthaci pavisituṁ
avisahantā vihāramajjheyeva aṭṭhaṁsu. atha ne jeṭṭhakakuṭumbiko āha
"passatha amhākaṁ vippakāraṁ, kulaputtehi nāma ettakena lajjituṁ
yuttanti. "ayya kiṁ karomāti. "mayaṁ vissāsikaṭṭhānassa abhāvena
imaṁ vippakāraṁ pattā, sabbe dhanaṁ saṁharitvā pariveṇaṁ karomāti.
"sādhu ayyāti. jeṭṭhako sahassaṁ adāsi, sesā pañca pañca
satāni, itthiyo aḍḍhateyyāni aḍḍhateyyāni satāni. te taṁ dhanaṁ
saṁharitvā sahassakūṭāgāraparivāraṁ satthu vasanatthāya mahāpariveṇaṁ nāma
ārabhiṁsu. navakammassa mahantatāya dhane appahonte, pubbe
dinnadhanato puna upaḍḍhupaḍḍhaṁ adaṁsu. niṭṭhite pariveṇe, vihāramahaṁ
karontā buddhappamukhassa bhikkhusaṅghassa sattāhaṁ mahādānaṁ datvā
vīsatiyā bhikkhusahassānaṁ cīvarāni sajjayiṁsu. jeṭṭhakakuṭumbikassa pana
bhariyā sabbehi samabhāgikaṁ akatvā attano paññāya ṭhitā

page number: 012

"atirekataraṁ katvā satthāraṁ pūjessāmīti anojapupphavaṇṇena
sahassamūlena sāṭakena saddhiṁ anojapupphacaṅgoṭakaṁ gahetvā
anumodanakāle satthāraṁ anojapupphehi pūjetvā taṁ sāṭakaṁ satthu
pādamūle ṭhapetvā "bhante nibbattanibbattaṭṭhāne anojapuppha-
vaṇṇaṁyeva me sarīraṁ hotu, anojāeva ca me nāmaṁ hotūti
patthanaṁ ṭhapesi. satthā "evaṁ hotūti anumodanaṁ akāsi. te
sabbepi yāvatāyukaṁ ṭhatvā tato cutā devaloke nibbattitvā imasmiṁ
buddhuppāde devalokā cavitvā, jeṭṭhakakuṭumbiko kukkuṭavatīnagare
rājakule nibbattitvā vayappatto mahākappinarājā nāma ahosi,
sesā amaccakulesu nibbattiṁsu; jeṭṭhakakuṭumbikassa bhariyā maddaraṭṭhe
sāgalanagare 1- rājakule nibbatti, anojapupphavaṇṇamevassā sarīraṁ
ahosi. "anojātvevassā nāmaṁ kariṁsu, sā vayappattā kappinarañño
gehaṁ gantvā anojādevī nāma ahosi, sesitthiyopi amaccakulesu
nibbattitvā vayappattā tesaṁyeva amaccaputtānaṁ gehāni agamaṁsu.
te sabbepi rañño sampattisadisaṁ sampattiṁ anubhaviṁsu. yadā rājā
sabbālaṅkārappaṭimaṇḍito hatthiṁ abhiruhitvā vicarati; tadā tepi
tatheva vicaranti. tasmiṁ assena vā rathena vā vicarante, tepi
tatheva vicaranti. evaṁ te ekato hutvā katānaṁ puññānaṁ
ānubhāvena ekatova sampattiṁ anubhaviṁsu. rañño pana "balo
balavāhano puppho pupphavāhano supattoti pañca assā honti.

footnote: 1. sākalanagaretipi atthi.

page number: 013

rājā tesu supattaṁ sayaṁ ārohati. itare cattāro assārohānaṁ
sāsanāharaṇatthāya adāsi. rājā te pātova bhojetvā "gacchatha,
dve vā tīṇi vā yojanāni āhiṇḍitvā buddhassa vā dhammassa
vā saṅghassa vā uppannabhāvaṁ ñatvā mayhaṁ sukhasāsanaṁ āharathāti
pesesi. te catūhi dvārehi nikkhamitvā dve tīṇi yojanāni
āhiṇḍitvā sāsanaṁ alabhitvā paccāgacchanti.
athekadivasaṁ rājā supattaṁ nāma assamāruyha amaccasahassa-
parivuto uyyānaṁ gacchanto kilantarūpe pañcasatamatte vāṇijake
nagaraṁ pavisante disvā "ime addhānakilantā, addhā imesaṁ
santikā ekaṁ bhaddakaṁ sāsanaṁ sossāmīti te pakkosāpetvā
"kuto āgacchathāti pucchi. "atthi deva ito vīsatiyojanasatamatthake
sāvatthī nāma nagaraṁ, tato āgacchāmāti. "atthi pana vo
dese kiñci sāsanaṁ uppannanti. "deva aññaṁ kiñci natthi,
sammāsambuddho pana uppannoti. rājā tāvadeva pañcavaṇṇāya
pītiyā phuṭṭhasarīro kiñci sallakkhetuṁ asakkonto muhuttaṁ
vītināmetvā "tātā kiṁ vadethāti pucchi. "buddho deva
uppannoti. rājā dutiyaṁpi tatiyaṁpi tatheva vītināmetvā catutthavāre
"kiṁ vadetha tātāti pucchitvā, "buddho deva uppannoti
vutte, "tātā satasahassaṁ vo dammīti vatvā "aparaṁpi kiñci
sāsanaṁ atthi tātāti pucchi. "atthi deva, dhammo uppannoti.
rājā taṁpi sutvā purimanayeneva tayo vāre vītināmetvā,

page number: 014

catutthavāre "dhammoti pade vutte, "idhāpi vo satasahassaṁ
dammīti vatvā "aparaṁpi sāsanaṁ atthi tātāti pucchi. "atthi
deva, saṅgharatanaṁ uppannanti. rājā taṁpi sutvā tatheva tayo
vāre vītināmetvā, catutthavāre "saṅghoti pade vutte, "idhāpi
vo satasahassaṁ dammīti vatvā amaccasahassaṁ oloketvā "tātā
kiṁ karissathāti pucchi. "deva kiṁ karissathāti. "ahaṁ tātā `buddho
uppanno, dhammo uppanno, saṅgho uppannoti sutvā na puna
nivattissāmi, satthāraṁ uddissa gantvā tassa santike pabbajissāmīti.
"mayaṁpi deva tumhehi saddhiṁ pabbajissāmāti. rājā suvaṇṇapaṭṭe
akkharāni likhāpetvā vāṇijake āha "anojā nāma devī tumhākaṁ
tīṇi satasahassāni dassati; evañca pana vadeyyātha `raññā kira te
issariyaṁ vissaṭṭhaṁ, yathāsukhaṁ sampattiṁ bhuñjāhīti; sace pana vo `rājā
kahanti pucchissati, `satthāraṁ uddissa pabbajissāmīti vatvā gatoti
āroceyyāthāti. amaccāpi attano attano bhariyānaṁ tatheva
sāsanāni pahiṇiṁsu. rājā vāṇijake uyyojetvā [1]- amaccasahassaparivuto
taṁkhaṇaññeva nikkhami.
satthāpi taṁdivasaṁ paccūsakāle lokaṁ volokento
mahākappinarājānaṁ saparivāraṁ disvā "ayaṁ mahākappino vāṇijakānaṁ
santikā tiṇṇaṁ ratanānaṁ uppannabhāvaṁ sutvā tesaṁ vacanaṁ tīhi
satasahassehi pūjetvā rajjaṁ pahāya amaccasahassaparivuto maṁ uddissa
pabbajitukāmo sve nikkhamissati, so saparivāro saha paṭisambhidāhi

footnote: 1. ma. etthantare "assaṁ abhiruyhāti atthi.

page number: 015

arahattaṁ pāpuṇissati, paccuggamanamassa karissāmīti punadivase cakkavatti
viya khuddakagāmabhojakaṁ paccuggacchanto sayameva pattacīvaraṁ gahetvā
vīsatiyojanasatamaggaṁ paccuggantvā 1- candabhāgāya nadiyā tīre nigrodha-
rukkhamūle chabbaṇṇarasmiyo vissajjento nisīdi. rājāpi āgacchanto
ekaṁ nadiṁ patvā "kā nāmesāti pucchi. "āravapacchā 2- nāma
devāti. "kimassā parimāṇaṁ tātāti. "gambhīrato gāvutaṁ, puthulato
dve gāvutāni devāti. "atthi panettha nāvā vā uḷumpo vāti.
"natthi devāti. "nāvādīni olokentānaṁ amhākaṁ jāti jaraṁ
upaneti, jarā maraṇaṁ; ahaṁ nibbematiko hutvā tīṇi ratanāni uddissa
nikkhanto, tesaṁ ānubhāvena idaṁ udakaṁ viya mā ahosīti tiṇṇaṁ
ratanānaṁ guṇaṁ āvajjetvā "itipi so bhagavā arahaṁ sammāsambuddhoti
buddhānussatiṁ anussaranto saparivāro assasahassena udakapiṭṭhe
pakkhandi. sindhavā piṭṭhipāsāṇe viya pakkhandiṁsu. khurānaṁ aggā neva 3-
temiṁsu. so taṁ uttaritvā purato gacchanto aparaṁpi nadiṁ disvā
"ayaṁ kā nāmāti pucchi. "nīlavāhanā nāma devāti. "kimassā
parimāṇanti. "gambhīratopi puthulatopi aḍḍhayojanaṁ devāti. sesaṁ
purimasadisameva. taṁ pana nadiṁ disvā "svākkhāto bhagavatā dhammoti
dhammānussatiṁ anussaranto pakkhandi. taṁpi nadiṁ atikkamitvā [4]- aparaṁpi
nadiṁ disvā "ayaṁ kā nāmāti pucchi. "candabhāgā nāma devāti.

footnote: 1. gantvā [?] 2. aparacchātipi atthi. 3. katthaci "aggānevāti dissati.
footnote: 4. ma. etthantare gacchantoti atthi.

page number: 016

"kimassā parimāṇanti. "gambhīratopi puthulatopi yojanaṁ devāti. sesaṁ
purimasadisameva. imaṁ pana nadiṁ disvā "supaṭipanno bhagavato
sāvakasaṅghoti saṅghānussatiṁ anussaranto pakkhandi. taṁ pana nadiṁ
atikkamitvā gacchanto satthu sarīrato chabbaṇṇarasmiyo addasa.
nigrodharukkhassa sākhāviṭapapalāsāni sovaṇṇamayāni viya ahesuṁ. rājā
cintesi "ayaṁ obhāso neva candassa, na suriyassa, na devamāra-
brahmanāgasupaṇṇādīnaṁ aññatarassa; addhā satthāraṁ uddissa
āgacchanto mahāgotamabuddhena diṭṭho bhavissāmīti. so tāvadeva
assapiṭṭhito otaritvā onatasarīro rasmīnaṁ anusārena satthāraṁ
upasaṅkamitvā manosilārase nimujjanto viya buddharasmīnaṁ anto
pavisitvā satthāraṁ vanditvā ekamantaṁ nisīdi saddhiṁ amaccasahassena.
satthā anupubbīkathaṁ kathesi. desanāvasāne rājā saparivāro
sotāpattiphale patiṭṭhahi. atha sabbeva uṭṭhahitvā pabbajjaṁ yāciṁsu.
satthā "āgamissati nu kho imesaṁ kulaputtānaṁ iddhimayapattacīvaranti
upadhārento "ime kulaputtā paccekabuddhasahassassa cīvarasahassaṁ
adaṁsu, kassapabuddhakāle vīsatiyā bhikkhusahassānaṁpi vīsati cīvarasahassāni
adaṁsu, anacchariyaṁ imesaṁ iddhimayapattacīvarāgamananti ñatvā
dakkhiṇahatthaṁ pasāretvā "etha bhikkhavo, caratha brahmacariyaṁ sammā
dukkhassa antakiriyāyāti āha. te tāvadeva aṭṭhaparikkhāradharā
vassasatikattherā viya hutvā vehāsaṁ abbhuggantvā paccorohitvā
[?] satthāraṁ vanditvā nisīdiṁsu.

page number: 017

tepi vāṇijakā rājakulaṁ gantvā raññā pahitasāsanaṁ
ārocāpetvā, deviyā. "āgacchantūti vutte, pavisitvā vanditvā
ekamantaṁ aṭṭhaṁsu. atha ne devī pucchi "tātā kiṁkāraṇā
āgatatthāti. "mayaṁ raññā tumhākaṁ santikaṁ pahitā, tīṇi kira no
satasahassāni dethāti. 1- "tātā atibahuṁ bhaṇatha, kiṁ tumhehi rañño
kataṁ, kismiṁ vo rājā pasanno ettakaṁ dhanaṁ dāpesīti. "devi na
aññaṁ kiñci kataṁ, rañño pana sāsanaṁ ārocayimhāti. "sakkā pana
tātā mayhaṁpi ārocetunti. "sakkā devīti. "tenahi tātā
vadethāti. "devi buddho loke uppannoti. sāpi taṁ sutvā
purimanayeneva pītiyā phuṭṭhasarīrā tikkhattuṁ kiñci asallakkhetvā
catutthavāre "buddhoti padaṁ sutvā "tātā imasmiṁ pade raññā
kiṁ dinnanti. "satasahasasaṁ devīti. "tātā nānucchavikaṁ raññā kataṁ
evarūpaṁ sāsanaṁ sutvā tumhākaṁ satasahassaṁ dadamānena, ahaṁ hi vo mama
duggatapaṇṇākāre tīṇi satasahassāni dammi, aparaṁ tumhehi kiṁ
ārocitanti. "idañcidañcāti aparānipi dve sāsanāni ārocesuṁ.
devī purimanayeneva pītiyā phuṭṭhasarīrā tikkhattuṁ kiñci asallakkhetvā
catutthavāre tatheva sutvā tīṇi tīṇi satasahassāni dāpesi. evaṁ
te sabbāni dvādasa satasahassāni labhiṁsu. atha ne devī pucchi
"rājā kahaṁ tātāti. "devi `satthāraṁ uddissa pabbajissāmīti

footnote: 1. sī. yu. adāsi devīti.

page number: 018

gatoti. "mayhaṁ tena kiṁ sāsanaṁ dinnanti. "sabbaṁ kira tena
tumhākaṁ issariyaṁ vissaṭṭhaṁ, tumhe kira yathāruciyā sampattiṁ
anubhavathāti. "amaccā pana kahaṁ tātāti. "tepi `raññā saddhiṁyeva
pabbajissāmāti gatā devīti. sā tesaṁ bhariyāyo pakkosāpetvā
"ammā tumhākaṁ sāmikā `raññā saddhiṁ pabbajissāmāti gatā,
tumhe kiṁ karissathāti. "kiṁ pana tehi amhākaṁ sāsanaṁ pahitaṁ
devīti. "tehi kira attano sampatti tumhākaṁ vissaṭṭhā, tumhe
kira taṁ yathāruciyā paribhuñjathāti. "tumhe pana devi kiṁ karissathāti.
"ammā so tāva rājā sāsanaṁ sutvā magge ṭhitakova tīhi
satasahassehi tīṇi ratanāni pūjetvā kheḷapiṇḍaṁ viya sampattiṁ pahāya
`pabbajissāmīti nikkhanto; mayā pana tiṇṇaṁ ratanānaṁ sāsanaṁ sutvā
tīṇi ratanāni navahi satasahassehi pūjitāni; na kho panesā sampatti
nāma raññoyeva dukkhā, mayhaṁpi dukkhāyeva, ko rañño chaḍḍitaṁ
kheḷapiṇḍaṁ jannukehi patiṭṭhahitvā mukhena gaṇhissati, na mayhaṁ
sampattiyā attho, ahaṁpi satthāraṁ uddissa gantvā pabbajissāmīti.
"devi mayaṁpi tumhehiyeva saddhiṁ pabbajissāmāti. "sace sakkotha,
sādhu ammāti. "sakkoma devīti. "tenahi ethāti rathasahassaṁ
yojāpetvā rathaṁ āruyha tāhi saddhiṁ nikkhamitvā antarāmagge
paṭhamanadiṁ disvā, yathā raññā puṭṭhaṁ; tatheva pucchitvā sabbaṁ
pavattiṁ sutvā "rañño gamanamaggaṁ 1- olokethāti vatvā "sindhavānaṁ

footnote: 1. sī. ma. yu. gatamaggaṁ.

page number: 019

padavalañjaṁ na passāma devīti vutte, "rājā `tīṇi ratanāni
uddissa nikkhantosmīti saccakiriyaṁ katvā gato bhavissati, ahaṁpi tīṇi
ratanāni uddissa nikkhantā, tesameva ānubhāvena idaṁ udakaṁ udakaṁ
viya mā ahosīti tiṇṇaṁ ratanānaṁ guṇaṁ anussaritvā rathasahassaṁ
pesesi. udakaṁ piṭṭhipāsāṇasadisaṁ ahosi. cakkānaṁ akkhagganemivaṭṭiyo
neva temiṁsu. eteneva upāyena itarāpi dve nadiyo uttari.
satthā tassā āgamanabhāvaṁ ñatvā, yathā attano santike
nisinnā bhikkhū na paññāyanti; evamakāsi. sāpi gacchantī gacchantī
satthu sarīrato nikkhantarasmiyo disvā tatheva cintetvā satthāraṁ
upasaṅkamitvā vanditvā ekamantaṁ ṭhitā pucchi "bhante mahākappino
tumhe uddissa nikkhanto, āgatettha maññe, kahaṁ so, amhākaṁpi
naṁ dassethāti. "nisīdatha tāva, idheva taṁ passissathāti. tā
sabbāpi tuṭṭhacittā "idheva kira nisinnā sāmike passissāmāti
nisīdiṁsu. satthā anupubbīkathaṁ kathesi. anojā devī desanāvasāne
saparivārā sotāpattiphalaṁ pāpuṇi. mahākappinatthero tāsaṁ vaḍḍhitaṁ
dhammadesanaṁ suṇanto saparivāro saha paṭisambhidāhi arahattaṁ pāpuṇi.
tasmiṁ khaṇe satthā tāsaṁ te bhikkhū arahattaṁ patte dassesi. tāsaṁ
kira āgatakkhaṇeyeva attano sāmike kāsāvadhare muṇḍasire disvā
cittaṁ ekaggaṁ na bhaveyya, tena maggaphalāni pattuṁ na sakkuṇeyyuṁ;
tasmā acalassaddhāya patiṭṭhitakāle tāsaṁ te bhikkhū arahattaṁ patte
dassesi. tāpi te disvā pañcappatiṭṭhitena vanditvā "bhante

page number: 020

tumhākaṁ tāva pabbajitakiccaṁ matthakaṁ pattanti vatvā satthāraṁ
vanditvā ekamantaṁ ṭhitā pabbajjaṁ yāciṁsu. "evaṁ kira vutte,
satthā uppalavaṇṇāya āgamanaṁ cintesīti ekacce vadanti. satthā
pana tā upāsikāyo āha "sāvatthiṁ gantvā bhikkhunūpassaye
pabbajathāti. tā anupubbena cārikañcaramānā antarāmagge
mahājanena abhihaṭasakkārasammānā padasāva vīsatiyojanasatikaṁ maggaṁ
gantvā bhikkhunūpassaye pabbajitvā arahattaṁ pāpuṇiṁsu. satthāpi
bhikkhusahassaṁ ādāya ākāseneva jetavanaṁ agamāsi.
tatra sudaṁ āyasmā mahākappino rattiṭṭhānadivāṭṭhānādīsu
"aho sukhaṁ, aho sukhanti udānaṁ udānento vicarati. bhikkhū bhagavato
ārocesuṁ "bhante mahākappino `aho sukhaṁ, aho sukhanti udānaṁ
udānento vicarati, attano [1]- rajjasukhaṁ ārabbha katheti maññeti.
satthā taṁ pakkosāpetvā "saccaṁ kira tvaṁ kappina kāmasukhaṁ rajjasukhaṁ ārabbha
udānaṁ udānesīti. "bhagavā me bhante taṁ ārabbha udānabhāvaṁ vā
anudānabhāvaṁ vā jānātīti. satthā "na bhikkhave mama putto kāmasukhaṁ
rajjasukhaṁ ārabbha udānaṁ udāneti, puttassa pana me dhammapīti [2]-
uppajjati, so amatamahānibbānaṁ ārabbha evaṁ udānaṁ udānetīti
anusandhiṁ ghaṭetvā dhammaṁ desento imaṁ gāthamāha
"dhammapīti sukhaṁ seti vippasannena cetasā
ariyappavedite dhamme sadā ramati paṇḍitoti.

footnote: 1. ma. etthantare "kāmasukhanti atthi.
footnote: 2. ma. etthantare "nāma dhammarati nāmāti atthi.

page number: 021

tattha "dhammapītīti: dhammapāyako dhammaṁ pivantoti attho.
dhammo ca nāmesa na sakkā bhājanena yāguādīni viya pātuṁ, navavidhaṁ
pana lokuttaradhammaṁ nāmakāyena phusanto ārammaṇato sacchikaronto
pariññābhisamayādīhi dukkhādīni ariyasaccāni paṭivijjhanto dhammaṁ
pivati nāma. sukhaṁ setīti: desanāsīsamattametaṁ. catūhipi iriyāpathehi
sukhaṁ viharatīti attho. vippasannenāti: anāvilena nirupakkilesena.
ariyappavediteti: buddhādīhi ariyehi pavedite satipaṭṭhānādibhede
bodhipakkhiyadhamme. sadā ramatīti: evarūpo dhammapīti vippasannena
cetasā viharanto paṇḍiccena samannāgato sadā ramati abhiramatīti.
desanāvasāne bahū sotāpannādayo ahesunti.
mahākappinattheravatthu.
-----------
5. paṇḍitasāmaṇeravatthu. (64)
"udakaṁ hi nayantīti imaṁ dhammadesanaṁ satthā jetavane
viharanto paṇḍitasāmaṇeraṁ ārabbha kathesi.
atīte kira kassapasammāsambuddho vīsatikhīṇāsavasahassaparivāro
bārāṇasiṁ agamāsi. manussā attano balaṁ sallakkhetvā aṭṭhapi
dasapi ekato hutvā āgantukadānāni adaṁsu. athekadivasaṁ satthā
bhattakiccāvasāne evaṁ anumodanaṁ akāsi "upāsakā idhekacco

page number: 022

`attano santakameva dātuṁ vaṭṭati, kiṁ parena samādapitenāti
attanāva dānaṁ deti paraṁ na samādapeti, so nibbattaṭṭhāne 1-
bhogasampadaṁ labhati no parivārasampadaṁ; ekacco paraṁ samādapeti
attanā na deti, so nibbattaṭṭhāne parivārasampadaṁ labhati
no bhogasampadaṁ; ekacco attanāpi na deti parampi na
samādapeti, so nibbattaṭṭhāne neva bhogasampadaṁ labhati no
parivārasampadaṁ, vighāsādo hutvā jīvati; ekacco attanā ca
deti parañca samādapeti, so nibbattaṭṭhāne bhogasampadampi
labhati parivārasampadampīti. taṁ sutvā samīpe ṭhito eko
paṇḍitapuriso cintesi "ahandāni tathā karissāmi; yathā me
dve sampattiyo bhavissantīti. so satthāraṁ vanditvā āha "bhante
sve mayhaṁ bhikkhaṁ gaṇhathāti. "kittakehi bhikkhūhi atthoti. "kittako
pana vo bhante parivāroti. "vīsati bhikkhusahassānīti. "bhante
sabbehi saddhiṁ sve mayhaṁ bhikkhaṁ gaṇhathāti. satthā adhivāsesi. so
gāmaṁ pavisitvā "ammatātā sve mayā buddhappamukho bhikkhusaṅgho
nimantito, tumhe yattakānaṁ bhikkhūnaṁ [2]- sakkotha tattakānaṁ [3]- dethāti
ārocetvā vicaranto, attano balaṁ sallakkhetvā "mayaṁ dasannaṁ
dassāma, mayaṁ vīsatiyā. mayaṁ satassa, mayaṁ pañcannaṁ satānanti vutte,
sabbesaṁ vacanaṁ ādito paṭṭhāya paṇṇe āropesi. tena ca
samayena tasmiṁ nagare atiduggatabhāveneva "mahāduggatoti paññāto

footnote: 1. sī. ma. nibbatanibbatattaṭṭhāne. 2. ma. etthantare "dātunti atthi.
footnote: 3. ma. etthantare "dānanti atthi.

page number: 023

eko puriso atthi. so taṁpi sammukhāgataṁ disvā "samma mahāduggata
mayā svātanāya buddhappamukho bhikkhusaṅgho nimantito, sve
nagaravāsino dānaṁ dassanti, tvaṁ katī bhikkhū bhojessasīti. "sāmi
mayhaṁ kiṁ bhikkhūhi bhikkhūhi nāma sadhanānaṁ attho, mayhaṁ pana sve
yāguatthāya taṇḍulanāḷīmattaṁpi natthi, ahaṁ bhatiṁ katvā jīvāmi, kiṁ
me bhikkhūhīti. samādapakena nāma byattena bhavitabbaṁ; tasmā so
tena "natthīti vuttepi tuṇhībhūto ahutvā evamāha "samma
mahāduggata imasmiṁ nagare subhojanaṁ bhuñjitvā sukhumavatthanivatthā
nānābharaṇappaṭimaṇḍitā sirisayane sayamānā bahū janā sampattiṁ
anubhavanti, tvaṁ pana divasaṁ bhatiṁ katvā kucchipūramattaṁpi na labhasi;
evaṁ santepi `ahaṁ pubbepi kiñci [1]- akatattā kiñci na labhāmīti
na jānāsīti. "jānāmi sāmīti. "atha kasmā idāni puññaṁ na
karosi, tvaṁ yuvā balasampanno, kiṁ tayā bhatiṁ katvāpi yathābalaṁ
dānaṁ dātuṁ na vaṭṭatīti. so tasmiṁ kathente saṁvegappatto hutvā
"mayhaṁpi ekaṁ bhikkhuṁ paṇṇe āropehi, kañcideva bhatiṁ katvā
ekassa bhikkhaṁ dassāmīti āha. itaro "kiṁ ekena bhikkhunā paṇṇe
āropitenāti na āropesi. mahāduggatopi gehaṁ gantvā bhariyaṁ
āha "bhadde nagaravāsino sve saṅghassa bhattaṁ karonti, ahaṁpi
samādapakena `ekassa bhikkhaṁ dehīti vutto, mayaṁ sve ekassa bhikkhaṁ
dassāmāti. athassa bhariyā "mayaṁ daliddā, kasmā tayā paṭissutanti
avatvāva "sāmi bhaddakaṁ te kataṁ, mayaṁ pubbepi kiñci adatvā

footnote: 1. ma. etthantare "puññanti atthi.

page number: 024

idāni duggatā jātā, mayaṁ ubhopi bhatiṁ katvā ekassa bhikkhaṁ
dassāmāti vatvā, ubhopi nikkhamitvā bhatiṭṭhānaṁ agamaṁsu. mahāseṭṭhī
mahāduggataṁ disvā "kiṁ samma mahāduggata bhatiṁ karissasīti pucchi.
"āma ayyāti. "kiṁ karissasīti. "yaṁ tumhe kāressathāti. "tenahi
mayaṁ sve dve tīṇi bhikkhusatāni bhojessāma, ehi dārūni phālehīti
vāsīpharasuṁ nīharitvā dāpesi. mahāduggato bāḷhaṁ kacchaṁ bandhitvā
ussāhappatto vāsiṁ pahāya pharasuṁ gaṇhanto pharasuṁ hitvā vāsiṁ
gaṇhanto dārūni phāleti. atha naṁ seṭṭhī āha "samma tvaṁ ajja
ativiya ussāhappatto kammaṁ karosi, kiṁ nu kho kāraṇanti. "sāmi
ekaṁ bhikkhuṁ bhojessāmīti. taṁ sutvā seṭṭhī pasannamānaso cintesi
"aho iminā dukkaraṁ kataṁ, `ahaṁ duggatoti tuṇhībhāvaṁ
anāpajjitvā `bhatiṁ katvā ekaṁ bhikkhuṁ bhojessāmīti vadatīti.
seṭṭhibhariyāpi tassa bhariyaṁ disvā "amma kiṁ kammaṁ karissasīti
pucchitvā, "yaṁ tumhe kārethāti vutte, udukkhalasālaṁ pavesetvā
suppamusalādīni dāpesi. sā naccantī viya tuṭṭhahaṭṭhā vīhī koṭṭeti
ceva ophunāti ca. atha naṁ seṭṭhibhariyā pucchi "amma ativiya
tuṭṭhahaṭṭhā kammaṁ karosi, kinnu kho kāraṇanti. "ayye imaṁ bhatiṁ
katvā mayaṁpi ekaṁ bhikkhuṁ bhojessāmāti. taṁ sutvā seṭṭhibhariyāpi
tassaṁ "aho ayaṁ dukkarakārikāti pasīdi. seṭṭhī mahāduggatassa
dārūnaṁ phālitakāle "ayante bhatīti sālīnaṁ catasso nāḷiyo
dāpetvā "ayante tuṭṭhidāyoti aparāpi catasso nāḷiyo

page number: 025

dāpesi. so gehaṁ gantvā bhariyaṁ āha "mayā bhatiṁ katvā
sāli laddho, ayaṁ nivāpo bhavissati, tayā laddhāya bhatiyā
dadhitelakaṭukabhaṇḍāni gaṇhāhīti. seṭṭhibhariyā pana tassā ekaṁ
sappikaraṇḍakañceva dadhibhājanañca kaṭukabhaṇḍañca suddhasālitaṇḍulanāḷiñca
dāpesi. iti ubhinnaṁpi nava taṇḍulanāḷiyo ahesuṁ. te
"deyyadhammo no laddhoti tuṭṭhahaṭṭhā pātova uṭṭhahiṁsu. bhariyā
mahāduggataṁ āha "gaccha sāmi, paṇṇaṁ pariyesitvā āharāti. so
antarāpaṇe paṇṇaṁ adisvā nadītīraṁ gantvā "[1]- ayyānaṁ bhojanaṁ
dātuṁ labhissāmīti pahaṭṭhamānaso gāyanto paṇṇaṁ uccināti.
mahājālaṁ khipitvā ṭhitakevaṭṭo "mahāduggatassa saddena bhavitabbanti
taṁ pakkositvā pucchi "ativiya tuṭṭhacitto gāyasi, kinnu kho
kāraṇanti. "paṇṇaṁ uccināmi sammāti. "kiṁ karissasīti. "ekaṁ
bhikkhuṁ bhojessāmīti. "aho suhito bhikkhu, yo tava paṇṇaṁ
khādissatīti. 2- "kiṁ karomi samma, attanā laddhapaṇṇena bhojessāmīti.
"tenahi ehīti. "kiṁ karomi sammāti. "ime macche gahetvā
pādagghanakāni aḍḍhagghanakāni kahāpaṇagghanakāni ca uddānāni
karohīti. so tathā akāsi. baddhabaddhe macche nagaravāsino
nimantitanimantitabhikkhūnaṁ atthāya hariṁsu. tassa macchuddānāni
karontasseva, bhikkhācāravelā sampāpuṇi. so velaṁ sallakkhetvā
"gamissāmi samma, bhikkhūnaṁ āgamanavelāti āha. "atthi pana kiñci

footnote: 1. sī. ma. yu. etthantare "ajjāti"atthi.
footnote: 2. sī. ma. yu. aho sukhito bhikkhu, so tava kiṁ paṇṇaṁ khādissatīti.

page number: 026

macchuddānanti. "natthi samma, sabbāni khīṇānīti. "tenahi mayā attano
atthāya vālikāya nikkhanitvā cattāro rohitamacchā ṭhapitā, sacepi
bhikkhuṁ bhojetukāmo, ime gahetvā gacchāti te tassa adāsi.
taṁ divasaṁ pana satthā paccūsakāle lokaṁ volokento
mahāduggataṁ attano ñāṇajālassa anto paviṭṭhaṁ disvā "kinnu
kho bhavissatīti āvajjento "mahāduggato `ekaṁ bhikkhuṁ
bhojessāmīti bhariyāya saddhiṁ hiyyo bhatiṁ akāsi, katarannu kho bhikkhuṁ
labhissatīti cintetvā "manussā paṇṇe āropitasaññāya bhikkhuṁ
gahetvā attano attano gehesu nisīdāpessanti, mahāduggato
maṁ ṭhapetvā aññaṁ bhikkhuṁ na labhissatīti upadhāresi. buddhā kira
duggatesu anukampaṁ karonti. tasmā satthā pātova sarīrakiccaṁ
katvā "mahāduggataṁ saṅgaṇhissāmīti gandhakuṭiṁ pavisitvā nisīdi.
mahāduggatepi macche gahetvā gehaṁ pavisante, sakkassa
paṇḍukambalasilāsanaṁ uṇhākāraṁ dassesi. so "kinnu kho kāraṇanti
olokento "hiyyo mahāduggato `ekassa bhikkhuno bhikkhaṁ
dassāmīti attano bhariyāya saddhiṁ bhatiṁ akāsi, kataraṁ nu kho bhikkhuṁ
labhissatīti cintetvā "natthetassa añño bhikkhu, satthā pana
`mahāduggatassa saṅgahaṁ karissāmīti gandhakuṭiyaṁ nisinnova, mahāduggato
attano upakappanakaṁ yāgubhattaṁ paṇṇasūpeyyaṁpi tathāgatassa dadeyya,
yannūnāhaṁ mahāduggatassa gehaṁ gantvā bhattakārakakammaṁ kareyyanti
aññātakavesena tassa gehasamīpaṁ gantvā "atthi nu kho kassaci kiñci

page number: 027

bhatiyā kattabbanti pucchi. mahāduggato taṁ disvā āha "samma kiṁ
kammaṁ karissasīti. "ahaṁ sāmi sabbasippiko, mayhaṁ ajānanasippaṁ
nāma natthi, yāgubhattādīnipi sampādetuṁ jānāmīti. "samma mayaṁ
tava kammena atthikā, tuyhaṁ pana dātabbaṁ bhatiṁ na passāmāti.
"kiṁ pana te kattabbanti. "ekassa bhikkhussa bhikkhaṁ dātukāmomhi,
tassa yāgubhattasaṁvidhānaṁ icchāmīti. "sace bhikkhussa bhikkhaṁ dassasi,
na me bhatiyā attho, kiṁ mama puññaṁ dātuṁ na vaṭṭatīti. "evaṁ
sante sādhu samma, pavisāti. so tassa gehaṁ pavisitvā taṇḍulādīni
āharāpetvā "tvaṁ gaccha attano pattabhikkhuṁ ānehīti taṁ
uyyojesi. dānaveyyāvaṭikopi paṇṇe āropitaniyāmeneva tesaṁ tesaṁ
gehāni bhikkhū pahiṇi. mahāduggato tassa santikaṁ gantvā "mayhaṁ
pattabhikkhuṁ dehīti āha. so tasmiṁ khaṇe satiṁ labhitvā "ahaṁ tava
bhikkhuṁ pammuṭṭhoti āha. mahāduggato tikhiṇāya sattiyā kucchiyaṁ
pahaṭo viya "samma kasmā maṁ nāsesi, ahaṁpi tayā hiyyo
samādapito bhariyāya saddhiṁ divasaṁ bhatiṁ katvā ajja pātova
paṇṇatthāya nadītīre āhiṇḍitvā āgato, dehi me ekaṁ bhikkhunti bāhā
paggayha paridevi. manussā sannipatitvā "kimetaṁ mahāduggatāti
pucchiṁsu. so tamatthaṁ ārocesi. te veyyāvaṭikaṁ pucchiṁsu "saccaṁ kira
samma tayā esa `bhatiṁ katvā ekassa bhikkhussa bhikkhaṁ dehīti
samādapitoti. "āma ayyāti. "bhāriyaṁ te kammaṁ kataṁ, yo ettake
bhikkhū saṁvidahanto etassa ekaṁ bhikkhuṁ nādāsīti. so tesaṁ vacanena

page number: 028

maṅkubhūto taṁ āha "samma mahāduggata mā maṁ nāsayi, ahaṁ tava
kāraṇā mahāvihesaṁ patto, manussā paṇṇe āropitaniyāmena
attano attano pattabhikkhū nayiṁsu, attano gehe nisinnabhikkhuṁ
nīharitvā dento nāma natthi, satthā pana mukhaṁ dhovitvā
gandhakuṭiyameva nisinno, rājayuvarājasenāpatiādayo satthu gandhakuṭito
nikkhamanaṁ oloketvā nisinnā `satthu pattaṁ gahetvā gamissāmāti,
buddhā nāma duggate anukampaṁ karonti, tvaṁ vihāraṁ gantvā
`duggatomhi bhante, mama saṅgahaṁ karothāti satthāraṁ vada; sace te
puññaṁ atthi, addhā lacchasīti. so vihāraṁ agamāsi. atha naṁ
aññesu divasesu vihāre vighāsādabhāvena diṭṭhattā rājayuvarājādayo
"mahāduggata na tāva bhattakālo, kasmā āgacchasīti āhaṁsu. so
"jānāmi sāmi `na tāva bhattakāloti, satthāraṁ pana vandituṁ
āgacchāmīti vadanto gandhakuṭiyā ummāre sīsaṁ ṭhapetvā
pañcappatiṭṭhitena vanditvā "bhante imasmiṁ nagare mayā duggatataro
natthi, avassayo me hotha, karotha me saṅgahanti āha. satthā
gandhakuṭidvāraṁ vivaritvā pattaṁ nīharitvā tassa hatthe ṭhapesi. so
cakkavattisiriṁ patto viya ahosi. rājayuvarājādayo aññamaññassa
mukhāni olokayiṁsu. mahāduggatassa satthārā dinnapattaṁ hi koci
issariyavasena gahetuṁ samattho nāma natthi. evaṁ pana vadiṁsu "samma
mahāduggata satthu pattaṁ amhākaṁ dehi, ettakannāma sahassaṁ vā
satasahassaṁ vā te dhanaṁ dassāma, tvaṁ duggato dhanaṁ gaṇha, kinte

page number: 029

pattenāti. mahāduggato "na kassaci dassāmi, na me dhanena
attho, satthāraṁyeva bhojessāmīti āha. avasesā taṁ yācitvā
pattaṁ alabhitvā nivattiṁsu. rājā pana "mahāduggato dhanena
palobhiyamānopi satthu pattaṁ na deti, satthārā ca sayaṁ dinnaṁ koci
gahetuṁ na sakkoti, imassa deyyadhammo nāma kittako bhavissati,
iminā deyyadhammassa dinnakāle satthāraṁ ādāya gehaṁ netvā
mayhaṁ sampāditaṁ āhāraṁ dassāmīti cintetvā satthārā saddhiṁyeva
agamāsi. sakkopi devarājā yāgubhattapaṇṇādīni sampādetvā
satthu nisīdanārahaṁ āsanaṁ paññāpetvā nisīdi. mahāduggato
satthāraṁ netvā "pavisatha bhanteti āha. vasanagehañcassa nīcaṁ
hoti, anonatena pavisituṁ na sakkā, buddhā ca nāma gehaṁ
pavisantā na onamitvā pavisanti, gehaṁ hi pavisanakāle mahāpaṭhavī
vā heṭṭhā ogacchati, gehaṁ vā uddhaṁ gacchati. 1- idaṁ tesaṁ
sudinnassa dānassa phalaṁ. puna nikkhamitvā gatakāle sabbaṁ pākatikameva
hoti; tasmā satthā ṭhitakova gehaṁ pavisitvā sakkena paññattāsane
nisīdi. satthari nisinne, rājā āha "samma mahāduggata tayā
amhākaṁ yācantānaṁpi satthu patto na dinno, passāma tāva,
kīdiso te satthu sakkāro katoti. atha sakko yāgubhattādīni
vivaritvā dassesi. tesaṁ vāsagandho sakalanagaraṁ chādetvā aṭṭhāsi.
rājā yāguādīni oloketvā bhagavantaṁ āha "bhante ahaṁ
`mahāduggatassa deyyadhammo kittako bhavissati, iminā deyyadhamme

footnote: 1. uggacchatītipi dissati.

page number: 030

dinne satthāraṁ gehaṁ netvā attano sampāditaṁ āhāraṁ dassāmīti
cintetvā āgato, mayā evarūpo āhāro na diṭṭhapubbo,
mayi idha ṭhite mahāduggato atikilameyya, gacchāmahanti satthāraṁ
vanditvā pakkāmi.
sakkopi satthāraṁ yāguādīni datvā sakkaccaṁ parivisi, satthāpi
katabhattakicco anumodanaṁ katvā uṭṭhāyāsanā pakkāmi. sakko
mahāduggatassa saññaṁ adāsi. so pattaṁ gahetvā satthāraṁ anugacchi.
sakko nivattitvā mahāduggatassa gehadvāre ṭhito ākāsaṁ
olokesi. ākāsato sattaratanavassaṁ vassitvā tassa gehe
sabbabhājanāni pūretvā sakalaṁ gehaṁ pūresi. tassa gehe okāso
nāhosi. tassa bhariyā dārake hatthesu gahetvā nīharitvā bahi
aṭṭhāsi. so satthāraṁ anugantvā nivatto dārake bahi disvā
"kiṁ idanti pucchi. "sāmi sakalaṁ no gehaṁ sattahi ratanehi
paripuṇṇaṁ, pavisituṁ okāso natthīti. so "ajjeva me dānena
vipāko dinnoti cintetvā rañño santikaṁ gantvā rājānaṁ
vanditvā, "kasmā āgatosīti vutte, āha "deva me gehaṁ
sattahi ratanehi puṇṇaṁ, taṁ dhanaṁ gaṇhathāti. rājā "aho buddhānaṁ
dinnadānaṁ ajjeva matthakaṁ pattanti cintetvā taṁ āha "kiṁ te
laddhuṁ vaṭṭatīti. "dhanāharaṇatthāya sakaṭasahassaṁ dethāti. rājā
sakaṭasahassaṁpesetvādhanaṁāharāpetvārājaṅgaṇe okirāpesi. tālappamāṇo
rāsi ahosi. rājā nāgare sannipātāpetvā "imasmiṁ nagare atthi

page number: 031

kassaci ettakaṁ dhananti pucchi. "natthi devāti. "evaṁ mahādhanassa
kiṁ kātuṁ vaṭṭatīti. "seṭṭhiṭṭhānaṁ devāti. rājā tassa mahāsakkāraṁ
katvā seṭṭhiṭṭhānaṁ dāpesi. athassa pubbe ekassa seṭṭhino
gehaṭṭhānaṁ ācikkhitvā "ettha jātagacche hāretvā gehaṁ
uṭṭhāpetvā vasāhīti āha. tassa taṇṭhānaṁ sodhetvā 1- samaṁ katvā
bhūmiyā khaniyamānāya, aññamaññaṁ āhacca nidhikumbhiyo uṭṭhahiṁsu. rañño
ārocite, "tava puññeneva nibbattā, tvameva gaṇhāhīti āha.
so gehaṁ kāretvā sattāhaṁ buddhappamukhassa bhikkhusaṅghassa mahādānaṁ
adāsi. tato paraṁpi yāvatāyukaṁ tiṭṭhanto puññāni karitvā
āyuhapariyosāne devaloke nibbatto ekaṁ buddhantaraṁ dibbasampattiṁ
anubhavitvā imasmiṁ buddhuppāde tato cuto sāvatthiyaṁ sārīputtattherassa
upaṭṭhākakule jeṭṭhadhītu kucchiyaṁ paṭisandhiṁ gaṇhi.
athassā mātāpitaro gabbhassa patiṭṭhitabhāvaṁ ñatvā 2-
gabbhaparihāraṁ adaṁsu. tassāparena samayena evarūpo dohaḷo uppajji
"aho vatāhaṁ dhammasenāpatiṁ ādiṁ katvā pañcannaṁ bhikkhusatānaṁ
rohitamaccharasena dānaṁ datvā kāsāyāni vatthāni nivāsetvā
āsanapariyante nisinnā tesaṁ bhikkhūnaṁ ucchiṭṭhabhattaṁ bhuñjeyyanti.
sā mātāpitūnaṁ ācikkhitvā tathā akāsi. dohaḷo paṭippassambhi.
athassā tato paresupi sattasu maṅgalesu rohitamaccharaseneva
dhammasenāpatittherappamukhāni pañca bhikkhusatāni bhojesuṁ. sabbaṁ

footnote: 1. sī. yu. sodhetuṁ. 2. sī. yu. sutvā.

page number: 032

tissakumārassa vatthumhi 1- vuttanayeneva veditabbaṁ. imassa pana
mahāduggatakāle dinnassa rohitamaccharasadānasseva nissando.
nāmaggahaṇadivase panassa "bhante dāsassa vo sikkhāpadāni
dethāti mātarā vutte, thero āha "ko nāmo 2- ayaṁ dārakoti.
"bhante imassa kucchiyaṁ paṭisandhiggahaṇakālato paṭṭhāya imasmiṁ
gehe jaḷā eḷamūgāpi paṇḍitā jātā; tasmā me puttassa
`paṇḍitadārakotveva nāmaṁ bhavissatīti. thero sikkhāpadāni adāsi.
jātadivasato paṭṭhāya panassa "nāhaṁ mama puttassa ajjhāsayaṁ
bhindissāmīti mātu cittaṁ uppajji. so sattavassikakāle mātaraṁ
āha "ahaṁ therassa santike pabbajissāmīti. sā "sādhu tāta,
`ahaṁ tava ajjhāsayaṁ na bhindissāmiccevaṁ manaṁ uppādesinti
vatvā theraṁ nimantetvā bhojetvā "bhante dāso vo pabbajitukāmo,
ahaṁ imaṁ sāyaṇhasamaye vihāraṁ nessāmīti theraṁ uyyojetvā ñātake
sannipātetvā "mama puttassa gihikāle kattabbaṁ sakkāraṁ ajjeva
karissāmāti mahantaṁ sakkāraṁ kāretvā taṁ ādāya vihāraṁ gantvā
"imaṁ bhante pabbājethāti therassa adāsi. thero pabbajjāya
dukkarabhāvaṁ ācikkhitvā "karissāmahaṁ bhante tumhākaṁ ovādanti
vutte, "tenahi ehīti kese temetvā tacapañcakakammaṭṭhānaṁ
ācikkhitvā pabbājesi. mātāpitaropissa sattāhaṁ vihāreyeva
vasantā buddhappamukhassa bhikkhusaṅghassa rohitamaccharaseneva dānaṁ

footnote: 1. bālavaggavaṇṇanāyaṁ vanavāsitissattheravatthunāmena āgatamidaṁ.
footnote: 2. ko nāmāti bhavitabbaṁ. ña. va. konāmoti vā bhavitabbaṁ konāmo
footnote: te upajjhāyotiādīsu viyu.

page number: 033

datvā sattame divase sāyaṁ gehaṁ agamaṁsu.
thero aṭṭhame divase antogāmaṁ gacchanto taṁ ādāya
bhikkhusaṅghena saddhiṁ na agamāsi. kiṁkāraṇā? na tāvassa
cīvarapattaggahaṇāni vā iriyāpatho vā pāsādiko hoti; apica vihāre
therassa kattabbavattaṁ atthi, theropica, bhikkhusaṅghe antogāmaṁ paviṭṭhe,
sakalavihāraṁ vicaranto asammaṭṭhaṭṭhānaṁ sammajjitvā tucchabhājanesu
pānīyaparibhojanīyāni upaṭṭhapetvā dunnikkhittāni mañcapīṭhādīni
paṭisāmetvā pacchā gāmaṁ pavisati; apica "titthiyā tucchavihāraṁ pavisitvā
`passatha samaṇassa gotamassa sāvakānaṁ nisinnaṭṭhānānīti vattuṁ mā
labhiṁsūti sakalavihāraṁ paṭijaggitvā pacchā gāmaṁ pavisati; tasmā
taṁ divasaṁpi sāmaṇereneva pattacīvaraṁ gāhāpetvā divātaraṁ gāmaṁ 1-
pāvisi. sāmaṇero upajjhāyena saddhiṁ gacchanto antarāmagge
mātikaṁ disvā "bhante idaṁ kinnāmāti pucchi. "mātikā nāma
sāmaṇerāti. "imāya kiṁ karontīti. "ito cito ca udakaṁ
haritvā attano sassakammaṁ karontīti. "kiṁ pana bhante udakassa
cittaṁ atthīti. "natthāvusoti. "evarūpaṁ acittakaṁ attano
icchiticchitaṭṭhānaṁ haranti bhanteti. "āmāvusoti. so cintesi
"sace evarūpampi acittakaṁ attano icchiticchitaṭṭhānaṁ haritvā
kammaṁ karonti; kasmā sacittakāpi cittaṁ attano vase vattetvā
samaṇadhammaṁ kātuṁ na sakkhissantīti. so purato gacchanto

footnote: 1. sī. ma. yu. "gāmanti natthi."

page number: 034

usukāre saradaṇḍakaṁ aggimhi tāpetvā akkhikoṭiyā oloketvā
ujuṁ karonte disvā "bhante ime ke nāmāti pucchi. "usukārā
nāmāvusoti. "kiṁ pana te karontīti. "aggimhi tāpetvā
saradaṇḍakaṁ ujuṁ karontīti. "sacittako bhante esoti. "acittako
āvusoti. so cintesi "sace acittakaṁ gahetvā aggimhi
tāpetvā ujuṁ karonti; kasmā sacittakāpi attano cittaṁ
vase vattetvā samaṇadhammaṁ kātuṁ na sakkhissantīti. atha purato
gantvā araneminābhiādīni tacchante disvā "bhante ime ke
nāmāti pucchi. "tacchakā nāmāvusoti. "kiṁ pana te karontīti.
"dārūni gahetvā yānakādīnaṁ cakkāni karonti āvusoti.
"etāni pana sacittakāni bhanteti. "acittakāni āvusoti.
athassa etadahosi "sace acittakāni kaṭṭhakaliṅgarāni gahetvā
cakkādīni karonti; sacittakā kasmā attano cittaṁ vase
vattetvā samaṇadhammaṁ kātuṁ na sakkhissantīti. so imāni
kāraṇāni disvā "bhante sace tumhākaṁ pattacīvaraṁ tumhe
gaṇheyyātha; ahaṁ nivatteyyanti. thero "ayaṁ adhunā pabbajito
daharasāmaṇero maṁ anubandhamāno evaṁ vadatīti cittaṁ
anuppādetvāva "āhara sāmaṇerāti vatvā attano pattacīvaraṁ
aggahesi. sāmaṇeropi upajjhāyaṁ vanditvā nivattanto "bhante
mayhaṁ āhāraṁ āharantā rohitamaccharaseneva āhareyyāthāti āha.
"kahaṁ labhissāmi āvusoti. "bhante sace attano puññena

page number: 035

alabhantā mama puññena labhissathāti āha. thero "daharasāmaṇerassa
bahi nisinnakassa paripanthopi bhaveyyāti kuñcikaṁ datvā "mayhaṁ
vasanagabbhassa dvāraṁ vivaritvā anto pavisitvā nisīdeyyāsīti
āha. so tathā katvā attano karajakāye ñāṇaṁ otāretvā
attabhāvaṁ sammasanto nisīdi.
athassa guṇatejena sakkassa āsanaṁ uṇhākāraṁ dassesi.
so "kinnu kho kāraṇanti upadhārento "paṇḍitasāmaṇero
upajjhāyassa pattacīvaraṁ datvā `samaṇadhammaṁ karissāmīti nivatto,
mayāpi tattha gantuṁ vaṭṭatīti cintetvā, cattāro mahārāje
āmantetvā "vihārassa upavane vicarante sakuṇe palāpetvā
samantā ārakkhaṁ gaṇhathāti vatvā, candadevaputtaṁ "candamaṇḍalaṁ
ākaḍḍhitvā gaṇhāhīti, suriyadevaputtaṁ "suriyamaṇḍalaṁ ākaḍḍhitvā
gaṇhāhīti vatvā, sayaṁ gantvā āviñjanarajjuṭṭhāne ārakkhaṁ
gahetvā aṭṭhāsi. vihāre purāṇapaṇṇassāpi saddo nāhosi.
sāmaṇerassa cittaṁ ekaggaṁ ahosi. so antarābhatteyeva
attabhāvaṁ sammasitvā tīṇi phalāni pāpuṇi. theropi "sāmaṇero
vihāre nisinno, tassa upakappanakaṁ bhojanaṁ asukakule nāma
sakkā laddhunti ekaṁ pemagāravayuttaṁ upaṭṭhākakulaṁ agamāsi.
tattha ca manussā taṁ divasaṁ rohitamacche labhitvā therasseva
āgamanaṁ olokentā nisīdiṁsu. te theraṁ āgacchantaṁ disvā
"bhante bhaddakaṁ vo kataṁ idhāgacchantehīti anto pavesetvā

page number: 036

yāgukhajjakādīni datvā rohitamaccharasena piṇḍapātaṁ adaṁsu. thero
haraṇākāraṁ 1- dassesi. manussā "paribhuñjatha bhante, haraṇakabhattaṁpi
labhissathāti vatvā therassa bhattakiccāvasāne pattaṁ rohitamaccharasabhojanassa
pūretvā adaṁsu. thero "sāmaṇero me chātoti
sīghaṁ agamāsi. satthāpi taṁ divasaṁ sakālasseva bhuñjitvā vihāraṁ
gantvā "paṇḍitasāmaṇero upajjhāyassa pattacīvaraṁ datvā
`samaṇadhammaṁ karissāmīti nivatto; nippajjissati nu kho assa
pabbajitakiccanti upadhārento tiṇṇaṁ phalānaṁ pattabhāvaṁ ñatvā
"arahattassa upanissayo atthi natthīti āvajjento "atthīti
disvā "purebhattameva arahattaṁ pattuṁ sakkhissati na sakkhissatīti
upadhārento "sakkhissatīti aññāsi. athassa etadahosi "sārīputto
sāmaṇerassa bhattamādāya sīghamāgacchati, antarāyaṁpissa kareyya,
dvārakoṭṭhake ārakkhaṁ gahetvā nisīdissāmi, atha naṁ cattāro pañhe
pucchissāmi, tasmiṁ vissajjamāne sāmaṇero saha paṭisambhidāhi arahattaṁ
pāpuṇissatīti tato gantvā dvārakoṭṭhake ṭhatvā sampattaṁ
theraṁ cattāro pañhe pucchi. puṭṭhapañhe thero vissajjesi.
tatridaṁ pucchāvissajjanaṁ: satthā kira naṁ āha "sārīputta
kinte laddhanti. "āhāro bhanteti. "āhāro nāma kimāharati
sārīputtāti. "vedanaṁ bhanteti. "vedanā kimāharati sārīputtāti.
"rūpaṁ bhanteti. "rūpaṁ pana kimāharati sārīputtāti. "phassaṁ bhanteti.

footnote: 1. sī. yu. gamanākāraṁ.

page number: 037

tatrāyaṁ adhippāyo: jighacchitena hi paribhutto āhāro tassa
khudaṁ paṭihanitvā sukhaṁ vedanaṁ āharati. āhāraparibhogena sukhitassa
sukhāya vedanāya uppajjamānāya sarīre vaṇṇasampatti hoti,
evaṁ vedanā rūpaṁ āharati, sukhito pana āhārajarūpavasena
uppannasukhasomanasso "idāni me assādo jātoti nippajjanto
vā nisīdanto vā sukhasamphassaṁ paṭilabhati.
evaṁ imesu catūsu pañhesu vissajjitesu, sāmaṇero saha
paṭisambhidāhi arahattaṁ patto. satthāpi theraṁ āha "gaccha
sārīputta, tava sāmaṇerassa bhattaṁ dehīti. thero gantvā dvāraṁ
ākoṭesi. sāmaṇero nikkhamitvā therassa hatthato pattaṁ
gahetvā ekamantaṁ ṭhapetvā tālavaṇṭena theraṁ vīji. atha naṁ
thero āha "sāmaṇera bhattakiccaṁ karohīti. "tumhe pana bhanteti.
"kataṁ mayā bhattakiccaṁ, tvaṁ karohīti. sattavassiko dārako
pabbajitvā aṭṭhame divase taṁkhaṇaṁ vikasitapadumasadiso arahattaṁ patto 1-
bhattapakkhipanaṭṭhānaṁ 2- paccavekkhanto nisīditvā bhattakiccamakāsi.
tena pattaṁ dhovitvā paṭisāmitakāle candadevaputto candamaṇḍalaṁ
vissajjesi, suriyadevaputto suriyamaṇḍalaṁ vissajjesi, cattāro mahārājā
catuddisaṁ ārakkhaṁ vissajjesuṁ, sakko devarājā āviñjanake
ārakkhaṁ vissajjesi, suriyo majjhaṭṭhānato galitvā gato.
bhikkhū ujjhāyiṁsu "chāyā adhikappamāṇā jātā, suriyo

footnote: 1.sī. yu. "arahattaṁ pattoti natthi. 2. sī. yu. paccavekkhaṇaṭṭhānaṁ.

page number: 038

majjhaṭṭhānato galitvā gato, sāmaṇerena ca idāneva bhuttaṁ;
kinnu kho etanti. satthā taṁ pavattiṁ ñatvā āgantvā pucchi
"bhikkhave kiṁ kathethāti. "idannāma bhanteti. "āma bhikkhave,
puññavato samaṇadhammaṁ karaṇakāle cando devaputto candamaṇḍalaṁ,
suriyo devaputto suriyamaṇḍalaṁ ākaḍḍhitvāva gaṇhi, cattāro
mahārājā vihārupavane catuddisaṁ ārakkhaṁ gaṇhiṁsu, sakko devarājā
āgantvā āviñjanake ārakkhaṁ gaṇhi, ahaṁpi `buddhomhīti
appossukko nisīdituṁ nālatthaṁ, gantvā dvārakoṭṭhake mama
puttassa ārakkhaṁ aggahesiṁ; nettike ca mātikāya udakaṁ harante
usukāre ca usuṁ ujuṁ karonte tacchake ca dārūni tacchante disvā
ettakaṁ ārammaṇaṁ gahetvā paṇḍitā attānaṁ dametvā arahattaṁ
gaṇhantiyevāti anusandhiṁ ghaṭetvā dhammaṁ desento imaṁ gāthamāha
"udakaṁ hi nayanti nettikā,
usukārā namayanti tejanaṁ,
dāruṁ namayanti tacchakā,
attānaṁ damayanti paṇḍitāti.
tattha "udakanti paṭhaviyā thalaṭṭhānaṁ khanitvā āvāṭaṭṭhānaṁ
pūretvā mātikaṁ vā katvā rukkhadoṇiṁ vā ṭhapetvā attanā
icchiticchitaṭṭhānaṁ udakaṁ nentīti nettikā. tejananti: kaṇḍaṁ. idaṁ
vuttaṁ hoti "nettikā attano ruciyā udakaṁ nayanti, usukārāpi
tāpetvā tejanaṁ namayanti ujuṁ karonti, tacchakāpi nemiādīnaṁ atthāya

page number: 039

tacchantā dārūni namayanti attano ruciyā ujuṁ vā vaṅkaṁ vā
karonti; evaṁ ettakaṁ ārammaṇaṁ katvā paṇḍitā sotāpattimaggādīni
uppādentā attānaṁ damenti, arahatte pana patte ekantadantā
nāma hontīti.
desanāvasāne bahū sotāpattiphalādīni pāpuṇiṁsūti.
paṇḍitasāmaṇeravatthu.
------------
6. lakuṇṭakabhaddiyattheravatthu. (65)
"selo yathāti imaṁ dhammadesanaṁ satthā jetavane viharanto
lakuṇṭakabhaddiyattheraṁ ārabbha kathesi.
puthujjanā kira sāmaṇerādayo theraṁ disvā sīsepi kaṇṇesupi
nāsāyapi gahetvā "kiṁ cūḷapitā sāsanasmiṁ na ukkaṇṭhasi abhiramasīti
vadanti. thero tesu neva kujjhati na dussati. dhammasabhāyaṁ kathaṁ
samuṭṭhāpesuṁ "passathāvuso lakuṇṭakabhaddiyattheraṁ disvā sāmaṇerādayo
evañcevañca viheṭhenti, so tesu neva kuppati na dussatīti. satthā
āgantvā "kiṁ kathetha bhikkhaveti pucchitvā, "idannāma bhanteti
vutte, "āma bhikkhave khīṇāsavā nāma neva kuppanti na dussanti,
ghanaselasadisā hete acalā akampiyāti vatvā anusandhiṁ ghaṭetvā
dhammaṁ desento imaṁ gāthamāha

page number: 040

"selo yathā ekaghano vātena na samīrati,
evaṁ nindāpasaṁsāsu na samiñjanti paṇḍitāti.
tattha "nindāpasaṁsāsūti: kiñcāpi idha dve lokadhammā
vuttā, attho pana aṭṭhannampi vasena veditabbo. yathā hi
ekaghano asusiro selo puratthimādibhedena vātena na samīrati na
iñjati na calati; evaṁ aṭṭhasupi lokadhammesu ajjhottharantesu
paṇḍitā na samiñjanti paṭighavasena vā anunayavasena vā na calanti
na kampantīti.
desanāvasāne bahū sotāpattiphalādīni pāpuṇiṁsūti.
lakuṇṭakabhaddiyattheravatthu.
-----------
7. kāṇamātāvatthu. (66)
"yathāpi rahado gambhīroti imaṁ dhammadesanaṁ satthā jetavane
viharanto kāṇamātaraṁ ārabbha kathesi.
vatthuṁ vinaye āgatameva. 1- tadā pana kāṇamātarā atucchahatthaṁ
dhītaraṁ patikulaṁ pesetuṁ pakkesu pūvesu catukkhattuṁ catunnaṁ bhikkhūnaṁ
dinnakāle satthārā tasmiṁ vatthusmiṁ sikkhāpade paññatte,
kāṇāya sāmikena aññāya pajāpatiyā ānītāya, kāṇā taṁ
pavattiṁ sutvā "imehi me gharāvāso nāsitoti diṭṭhadiṭṭhe

footnote: 1. mahāvibhaṅga. 2/322.

page number: 041

bhikkhū akkosati paribhāsati. bhikkhū taṁ vīthiṁ paṭipajjituṁ na visahiṁsu.
satthā taṁ pavattiṁ ñatvā tattha agamāsi. kāṇamātā satthāraṁ
vanditvā paññattāsane nisīdāpetvā yāgukhajjakaṁ adāsi. satthā
katapātarāso "kahaṁ kāṇāti pucchi. "esā bhante tumhe
disvā maṅkubhūtā rodantī ṭhitāti. "kiṁkāraṇāti. "esā bhante
bhikkhū akkosati paribhāsati; tasmā tumhe disvā maṅku hutvā
rodamānā ṭhitāti. atha naṁ satthā pakkosāpetvā "kāṇe
kasmā maṁ disvā maṅkubhūtā nilīyitvā rodasīti. athassā mātā
tāya katakiriyaṁ ārocesi. atha naṁ satthā āha "kiṁ pana
kāṇamāte mama sāvakā tayā dinnakaṁ gaṇhiṁsu adinnakanti.
"dinnakaṁ bhanteti. "sace mama sāvakā piṇḍāya carantā tava
gehadvāraṁ pattā tayā dinnakaṁ gaṇhiṁsu, ko tesaṁ dosoti.
"natthi bhante ayyānaṁ doso, etissā eva dosoti. satthā
kāṇamāha "kāṇe mayhaṁ kira sāvakā piṇḍāya caramānā imaṁ
gehadvāraṁ āgatā, atha nesaṁ tava mātarā pūvā dinnā; ko
nāmettha mama sāvakānaṁ dosoti. "natthi bhante ayyānaṁ doso,
mayhameva dosoti. sā satthāraṁ vanditvā khamāpesi. athassā
satthā anupubbīkathaṁ kathesi. sā sotāpattiphalaṁ pāpuṇi. satthā
uṭṭhāyāsanā vihāraṁ gacchanto rājaṅgaṇena pāyāsi. rājā
disvā "satthā viya bhaṇeti pucchitvā, "āma devāti vutte,
"gacchatha mama āgantvā vandanabhāvaṁ ārocethāti pesetvā

page number: 042

rājaṅgaṇe ṭhitaṁ satthāraṁ upasaṅkamitvā pañcapatiṭṭhitena vanditvā
"bhante kahaṁ gacchathāti pucchi. "kāṇamātāya gehaṁ mahārājāti.
"kiṁkāraṇā bhanteti. "kāṇā kira bhikkhū akkosati paribhāsati,
taṁkāraṇā gatomhīti. "kiṁ pana vo bhante tassā anakkosanabhāvo
katoti. "āma mahārāja bhikkhūnañca me anakkosikā katā
lokuttarakuṭumbasāminī cāti. "hotu bhante tumhehi sā
lokuttarakuṭumbasāminī katā, ahaṁ pana taṁ lokiyakuṭumbasāminiṁ karissāmīti
vatvā satthāraṁ vanditvā paṭinivatto paṭicchannamahāyoggaṁ pahiṇitvā
kāṇaṁ pakkosāpetvā sabbābharaṇehi alaṅkaritvā jeṭṭhadhītuṭṭhāne
ṭhapetvā "yo mama dhītaraṁ posetuṁ samattho; so naṁ gaṇhātūti āha
atheko sabbatthakamahāmatto "ahaṁ devassa dhītaraṁ posessāmīti taṁ
attano gehaṁ netvā sabbaṁ issariyaṁ paṭicchāpetvā "yathāruciṁ
puññāni karohīti āha. tato paṭṭhāya kāṇā catūsu dvāresu
purise ṭhapetvā attanā upaṭṭhātabbe bhikkhū ca bhikkhuniyo ca na
labhati. kāṇāya gehadvāre paṭiyādetvā ṭhapitaṁ khādanīyabhojanīyaṁ
mahogho viya pavattati. dhammasabhāyaṁ kathaṁ samuṭṭhāpesuṁ "pubbe āvuso
cattāro mahallakattherā kāṇāya vippaṭisāraṁ kariṁsu, sā evaṁ
vippaṭisārinī hutvāpi satthāraṁ āgamma saddhāsampadaṁ labhi, satthārā
puna tassā gehadvāraṁ bhikkhūnaṁ upasaṅkamanārahaṁ kataṁ, idāni
upaṭṭhātabbe bhikkhū vā bhikkhuniyo vā pariyesamānāpi na labhati,
aho buddhā nāma acchariyaguṇāti. satthā āgantvā "kāya nuttha

page number: 043

bhikkhave etarahi kathāya sannisinnāti pucchitvā, "imāya nāmāti
vutte, "na bhikkhave idāneva tehi mahallakabhikkhūhi kāṇāya
vippaṭisāro kato, pubbepi kariṁsuyeva; na ca idāneva mayā kāṇā
mama vacanakārikā katā, pubbepi katāyevāti vatvā tamatthaṁ
sotukāmehi bhikkhūhi yācito
"yattheko labhatī babbu, dutiyo tattha jāyati
tatiyo ca catuttho ca, idante babbukā bilanti
imaṁ babbujātakaṁ 1- vitthārena kathetvā "tadā cattāro mahallakabhikkhū
cattāro biḷārā ahesuṁ, mūsikā kāṇā, maṇikāro ahamevāti
jātakaṁ samodhānetvā "evaṁ bhikkhave atītepi kāṇā dummanā
āvilacittā hutvā mama vacanena pasannaudakarahado viya vippasannacittā
ahosīti anusandhiṁ ghaṭetvā dhammaṁ desento imaṁ gāthamāha
"yathāpi rahado gambhīro vippasanno anāvilo;
evaṁ dhammāni sutvāna vippasīdanti paṇḍitāti.
tattha "rahadoti: yo caturaṅginiyāpi senāya ogāhantiyā
na khubhati, evarūpo udakaṇṇavo, sabbākārena pana
caturāsītiyojanasahassagambhīro nīlamahāsamuddo rahado nāma, tassa hi heṭṭhā
cattāḷīsayojanasahassamatte ṭhāne udakaṁ macchehi calati, upari
tāvattakeyeva ṭhāne udakaṁ vātena calati, majjhe catuyojanasahassamatte
ṭhāne udakaṁ niccalaṁ tiṭṭhati; ayaṁ gambhīrarahado nāma. dhammānīti:

footnote: 1. khu. jā. eka. 27/44. tadaṭṭhakathā. 2/364.

page number: 044

desanādhammāni. idaṁ vuttaṁ hoti "yathā so rahado anākulatāya
vippasanno acalatāya anāvilo; evaṁ mama desanādhammaṁ sutvā
sotāpattimaggādivasena nirupakkilesacittataṁ āpajjantā vippasīdanti
paṇḍitā, arahattappattā pana ekantavippasannāva hontīti.
desanāvasāne bahū sotāpattiphalādīni pāpuṇiṁsūti.
kāṇamātāvatthu.
---------
8. pañcasatabhikkhuvatthu. (67)
"sabbattha ve sappurisā vajantīti imaṁ dhammadesanaṁ satthā
jetavane viharanto pañcasate bhikkhū ārabbha kathesi.
desanā verañjāyaṁ samuṭṭhitā. paṭhamabodhiyaṁ hi bhagavā
verañjaṁ gantvā verañjena brāhmaṇena nimantito pañcahi
bhikkhusatehi saddhiṁ vassaṁ upagacchi. verañjo brāhmaṇo mārāvaṭṭanena
āvaṭṭo ekadivasaṁpi satthāraṁ ārabbha satiṁ na uppādesi. verañjāpi
dubbhikkhā ahosi. bhikkhū santarabāhiraṁ verañjaṁ piṇḍāya caritvā
piṇḍapātaṁ alabhantā kilamiṁsu. tesaṁ assavāṇijakā patthapatthapūlakaṁ
bhikkhaṁ paññāpesuṁ. te kilamante disvā mahāmoggallānatthero
paṭhavojaṁ bhojetukāmo uttarakuruṁ ca piṇḍāya pavesetukāmo ahosi.
satthā taṁ paṭikkhipi. bhikkhūnaṁ ekadivasaṁpi piṇḍapātaṁ ārabbha parittāso
nāhosi. icchācāraṁ vajjetvāva vihariṁsu. satthā tattha temāsaṁ

page number: 045

vasitvā verañjaṁ brāhmaṇaṁ apaloketvā tena katasakkārasammāno taṁ
saraṇesu patiṭṭhāpetvā tato nikkhanto anupubbena cārikañcaramāno
ekasmiṁ samaye sāvatthiṁ patvā jetavane vihāsi. sāvatthīvāsino
satthu āgantukabhattāni kariṁsu. tadā pana pañcasatamattā vighāsādā
bhikkhū nissāya antovihāreyeva vasanti. te bhikkhūnaṁ bhuttāvasesāni
paṇītabhojanāni bhuñjitvā niddāyitvā uṭṭhāya nadītīraṁ gantvā
nadantā vaggantā mallamuṭṭhiyuddhaṁ yujjhantā kīḷantā antovihārepi
bahivihārepi anācārameva caranti. dhammasabhāyaṁ kathaṁ samuṭṭhāpesuṁ
"passathāvuso, ime vighāsādā dubbhikkhakāle verañjāyaṁ kañci
vikāraṁ na dassesuṁ, idāni pana evarūpāni paṇītabhojanāni bhuñjitvā
anekappakāraṁ vikāraṁ dassentā vicaranti; bhikkhū pana verañjāyaṁpi
upasantarūpā viharitvā idānipi upasantā va viharantīti. satthā
dhammasabhaṁ gantvā "bhikkhave kiṁ kathethāti pucchitvā, "idannāmāti
vutte, "pubbepete gadrabhayoniyaṁ nibbattā pañcasatā gadrabhā
hutvā pañcasatānaṁ ājānīyasindhavānaṁ allarasamuddikapānakapītāvasesaṁ
ucchiṭṭhakasaṭaṁ udakena madditvā makacipilotikāhi parissāvitattā
`vālodakanti saṅkhyaṁ gataṁ apparasaṁ nihīnaṁ pivitvā madhumattā viya
nadantā vicariṁsūti vatvā raññā tesaṁ saddaṁ sutvā pucchitena
bodhisattena rañño kathitaṁ tesaṁ kiriyaṁ dassento
"vālodakaṁ apparasaṁ nihīnaṁ
pitvā mado jāyati gadrabhānaṁ,

page number: 046

imañca pitvāna rasaṁ paṇītaṁ
mado na sañjāyati sindhavānaṁ.
appampivitvāna nihīnajacco
so majjatī tena janinda phuṭṭho,
dhorayhasīlo ca kulamhi jāto
na majjatī aggarasaṁ pivitvāti
imaṁ vālodakajātakaṁ 1- vitthārena kathetvā "evaṁ bhikkhave
sappurisā lobhadhammaṁ 2- vivajjetvā sukhitakālepi dukkhitakālepi
nibbikārāva hontīti anusandhiṁ ghaṭetvā dhammaṁ desento imaṁ
gāthamāha
"sabbattha ve sappurisā vajanti,
na kāmakāmā lapayanti santo,
sukhena phuṭṭhā athavā dukkhena
na uccāvacaṁ paṇḍitā dassayantīti.
tattha "sabbatthāti: pañcakkhandhādibhedesu sabbadhammesu.
sappurisāti: supurisā. vajantīti: arahattamaggañāṇena apakaḍḍhantā
chandarāgaṁ vijahanti. na kāmakāmāti: kāme kāmayantā, kāmahetu
kāmakāraṇā. lapayanti santoti: buddhādayo santo kāmahetu neva
attanā lapanti na paraṁ lapāpenti. ye hi bhikkhāya paviṭṭhā icchācāre
ṭhitā "kiṁ upāsaka sukhaṁ te puttadārassa, rācorādīnaṁ vasena

footnote: 1. khu. jā. duka. 27/65. tadaṭṭhakathā. 3/126. 2. ma. lokadhammaṁ.

page number: 047

dvipadacatuppadesu natthi koci upaddavotiādīni vadanti, te lapayanti
nāma. tathā pana vatvā "āma bhante sabbesaṁ no sukhaṁ, natthi
koci upaddavo, idāni no gehaṁ pahūtannapānaṁ, idheva vasathāti
attānaṁ nimantāpetvā 1- lapāpenti nāma. santo pana idaṁ ubhayaṁpi
na karonti. sukhena phuṭṭhā athavā dukkhenāti desanāmattametaṁ.
aṭṭhahi pana lokadhammehi phuṭṭhā tuṭṭhibhāvamaṅkubhāvavasena vā
vaṇṇabhaṇanāvaṇṇabhaṇanavasena vā uccāvacaṁ ākāraṁ paṇḍitā na
dassayantīti.
desanāvasāne bahū sotāpattiphalādīni pāpuṇiṁsūti.
pañcasatabhikkhuvatthu.
----------
9. dhammikattheravatthu. (68)
"na attahetūti imaṁ dhammadesanaṁ satthā jetavane viharanto
dhammikattheraṁ ārabbha kathesi.
sāvatthiyaṁ kira eko upāsako dhammena agāraṁ ajjhāvasati.
so pabbajitukāmo hutvā ekadivasaṁ bhariyāya saddhiṁ nisīditvā
sukhakathaṁ kathento āha "bhadde icchāmahaṁ pabbajitunti. "tenahi
sāmi āgamehi tāva, yāvāhaṁ kucchigataṁ dārakaṁ vijāyāmīti. so
āgametvā dārakassa padasā gamanakāle puna taṁ āpucchitvā,
"āgamehi tāva sāmi, yāva ayaṁ vayappatto hotīti vutte, "kiṁ

footnote: 1. nimantāpentā [?]

page number: 048

mama imāya apalokitāya vā anapalokitāya vā, attano
dukkhanissaraṇaṁ karissāmīti nikkhamitvā pabbaji. so kammaṭṭhānaṁ
gahetvā ghaṭento vāyamanto attano pabbajitakiccaṁ niṭṭhāpetvā
tesaṁ dassanatthāya puna sāvatthiṁ gantvā puttassa dhammakathaṁ kathesi.
sopi nikkhamitvā pabbaji. pabbajitvā ca pana nacirasseva arahattaṁ
pāpuṇi. purāṇadutiyikāpissa "yesaṁ atthāya ahaṁ gharāvāsaṁ vaseyyaṁ,
te ubhopi pabbajitā; idāni me kiṁ gharāvāsena, pabbajissāmīti
nikkhamitvā bhikkhunīnaṁ santike pabbaji, pabbajitvā ca pana nacirasseva
arahattaṁ pāpuṇi.
athekadivasaṁ dhammasabhāyaṁ kathaṁ samuṭṭhāpesuṁ "āvuso
dhammikaupāsako attano dhamme patiṭṭhitattā nikkhamitvā pabbajitvā
arahattaṁ patto puttadārassāpi patiṭṭhā jātoti. satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "bhikkhave paṇḍitena nāma
neva attahetu na parassa hetu samiddhi icchitabbā, dhammikeneva
pana dhammappaṭisaraṇena bhavitabbanti anusandhiṁ ghaṭetvā dhammaṁ
desento imaṁ gāthamāha
"na attahetu, na parassa hetu,
na puttamicche, na dhanaṁ na raṭṭhaṁ,
na iccheyya adhammena samiddhimattano,
sa sīlavā paññavā dhammiko siyāti.

page number: 049

tattha "na attahetūti: paṇḍito nāma attahetu vā
parassa hetu vā pāpaṁ na karoti. na puttamiccheti: puttaṁ vā
dhanaṁ vā raṭṭhaṁ vā pāpakammena na iccheyya, etānipi icchanto
pāpakammaṁ na karotievāti attho. samiddhimattanoti: yā attano
samiddhi, taṁpi adhammena na iccheyya. samiddhikāraṇāpi pāpaṁ na
karotīti attho. sa sīlavāti: yo evarūpo puggalo, so eva
sīlavā ca paññavā ca dhammiko ca siyā. na aññoti attho.
desanāvasāne bahū sotāpattiphalādīni pāpuṇiṁsūti.
dhammikattheravatthu.
----------
10. dhammassavanavatthu. (69)
"appakā te manussesūti imaṁ dhammadesanaṁ satthā jetavane
viharanto dhammassavanaṁ. ārabbha kathesi.
sāvatthiyaṁ kira ekavīthivāsino manussā samaggā hutvā
gaṇabandhena dānaṁ datvā sabbarattiṁ dhammassavanaṁ kāresuṁ, sabbarattiṁ
pana dhammaṁ sotuṁ nāsakkhiṁsu; ekacce kāmaratinissitā hutvā puna
gehameva gatā, ekacce dosanissitā hutvā gatā, ekacce
pana thīnamiddhasamaṅgino hutvā tattheva nisīditvā capalāyantā
sotuṁ nāsakkhiṁsu. punadivase bhikkhū taṁ pavattiṁ uddissa 1- dhammasabhāyaṁ
kathaṁ samuṭṭhāpesuṁ. satthā āgantvā "kāya nuttha bhikkhave

footnote: 1. ma. ñatvā.

page number: 050

etarahi kathāya sannisinnāti pucchitvā, "imāya nāmāti vutte,
"bhikkhave ime sattā nāma yebhuyyena bhavanissitā bhavesuyeva
laggā viharanti, pāragāmino nāma appakāti anusandhiṁ ghaṭetvā
dhammaṁ desento imā gāthā abhāsi
"appakā te manussesu, ye janā pāragāmino;
athāyaṁ itarā pajā tīramevānudhāvati.
ye ca kho sammadakkhāte dhamme dhammānuvattino,
te janā pāramessanti maccudheyyaṁ suduttaranti.
tattha "appakāti thokā na bahū. pāragāminoti:
nibbānagāmino. athāyaṁ itarā pajāti: yā panāyaṁ avasesā pajā
sakkāyadiṭṭhitīramevānudhāvati, ayameva bahutarāti attho. sammadakkhāteti:
sammā akkhāte sukathite. dhammeti: desanādhamme. dhammānuvattinoti:
taṁ dhammaṁ sutvā tadanucchavikaṁ paṭipadaṁ pūretvā maggaphalasacchikaraṇavasena
dhammānuvattino. pāramessantīti: te evarūpā janā nibbānapāraṁ
gamissanti. maccudheyyanti: kilesamārasaṅkhātassa maccussa nivāsanaṭṭhānabhūtaṁ
tebhūmikavaṭṭaṁ. suduttaranti; ye janā dhammānuvattino, te etaṁ
suduttaraṁ duratikkamaṁ māradheyyaṁ taritvā atikkamitvā nibbānapāraṁ
gamissantīti attho.
desanāvasāne bahū sotāpattiphalādīni pāpuṇiṁsūti.
dhammassavanavatthu.
---------

page number: 051

11. āgantukabhikkhuvatthu. (70)
"kaṇhaṁ dhammaṁ vippahāyāti imaṁ dhammadesanaṁ satthā jetavane
viharanto āgantukabhikkhū ārabbha kathesi.
kosalaraṭṭhe kira pañcasatā bhikkhū vassaṁ vasitvā vutthavassā
"satthāraṁ passissāmāti jetavanaṁ gantvā satthāraṁ vanditvā
ekamantaṁ nisīdiṁsu. satthā tesaṁ cariyapaṭipakkhaṁ nisāmetvā dhammaṁ
desento imā gāthā abhāsi
"kaṇhaṁ dhammaṁ vippahāya sukkaṁ bhāvetha paṇḍito
okā anokamāgamma, viveke yattha dūramaṁ,
tatrābhiratimiccheyya hitvā kāme akiñcano,
pariyodapeyya attānaṁ cittaklesehi paṇḍito.
yesaṁ sambodhiyaṅgesu sammā cittaṁ subhāvitaṁ,
ādānapaṭinissagge anupādāya ye ratā,
khīṇāsavā jutimanto te loke parinibbutāti.
tattha "kaṇhaṁ dhammanti: kāyaduccaritādibhedaṁ akusaladhammaṁ
vippahāya jahitvā. sukkaṁ bhāvethāti: paṇḍito bhikkhu abhinikkhamanato
paṭṭhāya yāva arahattamaggā kāyasucaritādibhedaṁ sukkaṁ dhammaṁ bhāveyya.
kathaṁ? okā anokamāgammāti okaṁ vuccati ālayo, anokaṁ vuccati
anālayo, ālayato nikkhamitvā anālayasaṅkhātaṁ nibbānaṁ paṭicca
ārabbha taṁ patthayamāno bhāveyyāti attho. tatrābhiratimiccheyyāti:

page number: 052

yasmiṁ anālayasaṅkhāte viveke nibbāne imehi sattehi dūrabhiramaṁ,
tatra abhiratimiccheyya. hitvā kāmeti: vatthukāmakkilesakāme hitvā
akiñcano hutvā viveke abhiratimiccheyyāti attho. cittaklesehīti:
pañcanīvaraṇehi attānaṁ vodāpeyya parisodheyyāti attho.
sambodhiyaṅgesūti: bojjhaṅgesu. sammā cittaṁ subhāvitanti: hetunā
nayena cittaṁ suṭṭhu bhāvitaṁ vaḍḍhitaṁ. ādānapaṭinissaggeti: ādānaṁ
vuccati gahaṇaṁ, tassa paṭinissaggasaṅkhāte aggahaṇe catūhi
upādānehi kiñci anupādayitvā ye ratāti attho. jutimantoti:
ānubhāvavanto arahattamaggañāṇajutiyā khandhādibhede dhamme jotetvā
ṭhitāti attho. te loketi: te imasmiṁ khandhādiloke parinibbutā nāma
"arahattappattito paṭṭhāya kilesavaṭṭassa khepitattā saupādisesena
carimacittanirodhena khandhavaṭṭassa khepitattā anupādisesena cāti dvīhi
parinibbānehi parinibbutā anupādāno viya padīpo apaṇṇattikabhāvaṁ
gatāti attho.
desanāvasāne bahū sotāpattiphalādīni pāpuṇiṁsūti.
āgantukabhikkhuvatthu.
paṇḍitavaggavaṇṇanā niṭṭhitā.
chaṭṭho vaggo.
---------

page number: 053

7. arahantavaggavaṇṇanā
-------
1. jīvakavatthu. (71)
"gataddhinoti imaṁ dhammadesanaṁ satthā jīvakambavane viharanto
jīvakena puṭṭhapañhaṁ ārabbha kathesi.
jīvakavatthu khandhake 1- vitthāritameva. ekasmiṁ hi samaye devadatto
ajātasattunā saddhiṁ ekato hutvā gijjhakūṭaṁ abhiruhitvā
paduṭṭhacitto "satthāraṁ vadhissāmīti silaṁ pavijjhi. taṁ dve
pabbatakūṭāni sampaṭicchiṁsu. tato bhijjitvā gatā pappaṭikā bhagavato
pādaṁ abhihanitvā lohitaṁ uppādesi. bhusā vedanā pavattiṁsu.
bhikkhū satthāraṁ maddakucchiṁ nayiṁsu. satthā tatopi jīvakambavanaṁ
gantukāmo "tattha maṁ nethāti āha. bhikkhū bhagavantaṁ ādāya
jīvakambavanaṁ agamaṁsu. jīvako taṁ pavattiṁ ñatvā satthu santikaṁ
gantvā vaṇapaṭikammatthāya tikhiṇabhesajjaṁ datvā vaṇaṁ bandhitvā
satthāraṁ etadavoca "bhante mayā antonagare ekassa manussassa
bhesajjaṁ kataṁ, tassa santikaṁ gantvā āgamissāmi, idaṁ bhesajjaṁ
yāva mamāgamanā baddhaniyāmeneva tiṭṭhatūti. so gantvā tassa
purisassa kattabbakiccaṁ katvā dvāraṁ pidahanavelāya āgacchanto
dvāraṁ na sampāpuṇi. athassa etadahosi "aho mayā bhāriyaṁ

footnote: 1. mahāvagga. 5/171.

page number: 054

kammaṁ kataṁ, yvāhaṁ aññatarassa purisassa viya tathāgatassa pāde
tikhiṇabhesajjaṁ datvā vaṇaṁ bandhiṁ; ayantassa mocanavelā, tasmiṁ
amuccamāne, sabbarattiṁ bhagavato sarīre pariḷāho uppajjissatīti.
tasmiṁ khaṇe satthā ānandattheraṁ āmantesi "ānanda jīvako
sāyaṁ āgacchanto dvāraṁ na sampāpuṇi, `ayaṁ vaṇassa
mocanavelāti pana cintesi, mocehi nanti. thero mocesi.
vaṇo rukkhato challi viya apagato. jīvako antoaruṇeyeva
satthu santikaṁ vegena āgantvā "kinnu kho bhante sarīre
vo pariḷāho uppannoti pucchi. satthā "tathāgatassa kho
jīvaka bodhimaṇḍeyeva sabbapariḷāhā vūpasantāti anusandhiṁ ghaṭetvā
dhammaṁ desento imaṁ gāthamāha
"gataddhino visokassa vippamuttassa sabbadhi
sabbaganthappahīnassa pariḷāho na vijjatīti.
tattha "gataddhinoti: gatamaggassa. kantāraddhā vaṭṭaddhāti
dve addhā nāma: tesu kantāraṁ paṭipanno, yāva icchitaṭṭhānaṁ
na pāpuṇāti; tāva addhiko eva, tasmiṁ pana patte gataddhā 1-
nāma hoti. vaṭṭasannissitāpi sattā, yāva vaṭṭe vasanti; tāva
addhikāeva. kasmā? vaṭṭassa akhepitattā. sotāpannādayopi
addhikāeva. vaṭṭaṁ pana khepetvā ṭhito khīṇāsavo gataddhā 1-
nāma hoti. tassa gataddhino. visokassāti: vaṭṭamūlakassa sokassa
vigatattā visokassa. vippamuttassa sabbadhīti: sabbesu khandhādidhammesu

footnote: 1. ma. gataddhi.

page number: 055

vippamuttassa. sabbaganthappahīnassāti: catunnaṁ ganthānaṁ pahīnattā
sabbaganthappahīnassa. pariḷāho na vijjatīti: duvidho pariḷāho
kāyiko ca cetasiko ca, tesu khīṇāsavassa sītuṇhādivasena
uppajjanto kāyikapariḷāho anibbutova. taṁ sandhāya jīvako pucchi.
satthā pana dhammarājatāya desanāvidhikusalatāya cetasikapariḷāhavasena
desanaṁ vinivaṭṭento "āvuso jīvaka paramatthena hi evarūpassa
khīṇāsavassa pariḷāho na vijjatīti āha.
desanāvasāne bahū sotāpattiphalādīni pāpuṇiṁsūti.
jīvakavatthu.
-------
2. mahākassapattheravatthu. (72)
"uyyuñjantīti imaṁ dhammadesanaṁ satthā veḷuvane viharanto
mahākassapattheraṁ ārabbha kathesi.
ekasmiṁ hi samaye satthā rājagahe vutthavasso
"aḍḍhamāsaccayena cārikaṁ pakkamissāmīti bhikkhūnaṁ ārocāpesi. vattaṁ
kiretaṁ buddhānaṁ bhikkhūhi saddhiṁ cārikaṁ caritukāmānaṁ "evaṁ bhikkhū
attano pattapacanacīvararajanādīni katvā sukhaṁ gamissantīti "idāni
aḍḍhamāsaccayena cārikaṁ pakkamissāmīti bhikkhūnaṁ ārocāpanaṁ. bhikkhūsu
pana attano pattapacanādīni karontesu, mahākassapattheropi cīvarāni
dhovi. bhikkhū ujjhāyiṁsu "thero kasmā cīvarāni dhovati; imasmiṁ nagare

page number: 056

anto ca bahi ca aṭṭhārasa manussakoṭiyo vasanti: tattha ye therassa
na ñātakā, te upaṭṭhākā; ye na upaṭṭhākā, te ñātakā; therassa
catūhi paccayehi sammānaṁ sakkāraṁ karonti; ettakaṁ upakāraṁ pahāya
esa kahaṁ gamissati; sacepi gaccheyya, māpamādakandarato paraṁ na
gacchissatīti. satthā kira yaṁ kandaraṁ patvā puna nivattetabbayuttake
bhikkhū "tumhe ito paṭinivattatha, mā pamajjitthāti vadeti, sā 1-
"māpamādakandarāti vuccati, taṁ sandhāyetaṁ vuttaṁ. satthāpi cārikaṁ
pakkamanto cintesi "imasmiṁ nagare anto ca bahi ca aṭṭhārasa
manussakoṭiyo vasanti, manussānaṁ maṅgalāmaṅgalaṭṭhānesu bhikkhūhi
gantabbaṁ hoti, na sakkā vihāraṁ tucchaṁ kātuṁ, kannu kho
nivattāpessāmīti. athassa etadahosi "kassapassa cete manussā
ñātakā ca upaṭṭhākā ca, kassapaṁ nivattetuṁ vaṭṭatīti. so theraṁ
āha "kassapa na sakkā vihāraṁ tucchaṁ kātuṁ, manussānaṁ
maṅgalāmaṅgalaṭṭhānesu bhikkhūhi attho hoti, tvaṁ attano parisāya
saddhiṁ nivattassūti. "sādhu bhanteti thero parisaṁ ādāya nivatti.
bhikkhū ujjhāyiṁsu "diṭṭhaṁ vo āvuso, nanu idāneva amhehi
vuttaṁ, `mahākassapo kasmā cīvarāni dhovati, na so satthārā
saddhiṁ gamissatīti yaṁ amhehi vuttaṁ, tadeva jātanti. satthā
bhikkhūnaṁ kathaṁ sutvā nivattitvā ṭhito āha "bhikkhave kinnāmetaṁ
kathethāti. "mahākassapattheraṁ ārabbha kathema bhanteti attanā

footnote: 1. sī. tasmā.

page number: 057

kathitaniyāmeneva sabbaṁ ārocesuṁ. taṁ sutvā satthā "[1]- bhikkhave
tumhe kassapaṁ `kulesu ceva paccayesu ca laggoti vadetha, so
`mama vacanaṁ karissāmīti nivatto, eso hi pubbepi patthanaṁ
karontoyeva `catūsu paccayesu alaggo candopamo hutvā kulāni
upasaṅkamituṁ samattho bhaveyyanti patthanaṁ akāsi, natthetassa
kulesu vā paccayesu vā saṅgo; ahaṁ candopamappaṭipadañceva
ariyavaṁsappaṭipadañca kathento kassapaṁ ādiṁ katvā kathesinti.
bhikkhū satthāraṁ pucchiṁsu "bhante kadā pana therena patthanā ṭhapitāti.
"sotukāmattha bhikkhaveti. "āma bhanteti. satthā tesaṁ "bhikkhave
ito satasahassakappamatthake padumuttaro nāma buddho loke
udapādīti vatvā padumuttarabuddhakāle tena ṭhapitaṁ patthanaṁ ādiṁ
katvā sabbaṁ therassa pubbacaritaṁ kathesi. taṁ therapāliyaṁ vitthāritameva.
satthā pana imaṁ therassa pubbacaritaṁ vitthāretvā "iti kho bhikkhave
ahaṁ candopamappaṭipadañceva ariyavaṁsappaṭipadañca mama puttaṁ kassapaṁ
ādiṁ katvā kathesiṁ, mama puttassa paccayesu vā kulesu vā
vihāresu vā pariveṇesu vā saṅgo nāma natthi, pallale
otaritvā tattha caritvā gacchanto rājahaṁso viya katthaci
alaggoyeva mama puttoti anusandhiṁ ghaṭetvā dhammaṁ desento
imaṁ gāthamāha
"uyyuñjanti satīmanto, na nikete ramanti te;
haṁsāva pallalaṁ hitvā okamokaṁ jahanti teti.

footnote: 1. ma. nāti atthi.

page number: 058

tattha "uyyuñjanti satīmantoti; sativepullappattā khīṇāsavā
attanā paṭividdhaguṇesu jhānavipassanādīsu āvajjanasamāpajjana-
vuṭṭhānādhiṭṭhānappaccavekkhaṇāhi uyyuñjanti ghaṭenti. na nikete
ramanti teti: tesaṁ ālaye rati nāma natthi. haṁsāvāti desanāsīsametaṁ.
ayampanettha attho: yathā gocarasampanne pallale sakuṇā attano
gocaraṁ gahetvā gamanakāle "mama udakaṁ, mama padumaṁ, mama uppalaṁ,
mama puṇḍarīkaṁ, mama tiṇanti tasmiṁ ṭhāne kañci 1- ālayaṁ akatvā
anapekkhāva taṁ padesaṁ pahāya uppatitvā ākāse kīḷamānā
gacchanti; evamete khīṇāsavā yattha katthaci viharantāpi kulādīsu
alaggāeva viharitvā gamanasamayepi taṁ ṭhānaṁ pahāya gacchantā
"mama vihāro, mama pariveṇaṁ, mama upaṭṭhākāti anālayā anapekkhāva
gacchanti. okamokanti: ālayaṁ sabbālayaṁ pariccajantīti attho.
desanāvasāne bahū sotāpattiphalādīni pāpuṇiṁsūti.
mahākassapattheravatthu.
-----------
3. beḷaṭṭhasīsattheravatthu. (73)
"yesaṁ sannicayo natthīti imaṁ dhammadesanaṁ satthā jetavane
viharanto āyasmantaṁ beḷaṭṭhasīsaṁ ārabbha kathesi.
so kirāyasmā antogāme ekaṁ vīthiṁ piṇḍāya caritvā

footnote: 1. sī. kismiṁci.

page number: 059

bhattakiccaṁ katvā puna aparaṁ vīthiṁ caritvā sukkhaṁ kūraṁ ādāya
vihāraṁ haritvā paṭisāmetvā "nibaddhaṁ piṇḍapātapariyesanannāma
dukkhanti katipāhaṁ jhānasukhena vītināmetvā, āhārena atthe
sati, taṁ paribhuñjati. bhikkhū ñatvā ujjhāyitvā tamatthaṁ bhagavato
ārocesuṁ. satthā etasmiṁ nidāne āyatiṁ sannidhikāraṁ parivajjanatthāya
bhikkhūnaṁ sikkhāpadaṁ paññāpetvāpi therena pana appaññatte
sikkhāpade appicchataṁ nissāya katattā tassa dosābhāvaṁ pakāsento
anusandhiṁ ghaṭetvā dhammaṁ desento imaṁ gāthamāha
"yesaṁ sannicayo natthi, ye pariññātabhojanā,
suññato animitto ca vimokkho yesa gocaro,
ākāseva sakuntānaṁ gati tesaṁ duranvayāti.
tattha "sannicayoti: dve sannicayā: kammasannicayo ca
paccayasannicayo ca; tesu kusalākusalakammaṁ kammasannicayo nāma,
cattāro paccayā paccayasannicayo nāma. tattha vihāre vasantassa
bhikkhuno ekaṁ guḷapiṇḍakaṁ catubbhāgamattaṁ sappiṁ ekañca taṇḍulanāḷiṁ
ṭhapentassa paccayasannicayo natthi, tato uttariṁ hoti: yesaṁ ayaṁ
duvidho sannicayo natthi. pariññātabhojanāti: tīhi pariññāhi
pariññātabhojanā, yāguādīnaṁ hi yāgubhāvādijānanaṁ ñātapariññā,
āhāre paṭikūlasaññāvasena pana bhojanassa parijānanaṁ tīraṇapariññā,
kavaḷiṅkārāhāre chandarāgāpakaḍḍhanañāṇaṁ pahānapariññā; imāhi
tīhi pariññāhi ye pariññātabhojanā. suññato animitto cāti:

page number: 060

ettha appaṇihitavimokkhopi gahitoyeva. tīṇipi hetāni nibbānasseva
nāmāni: nibbānaṁ hi rāgadosamohānaṁ abhāvena suññaṁ 1- tehi
ca vimuttanti suññato vimokkho, taṁ rāgādinimittānaṁ abhāvena
animittaṁ tehi ca vimuttanti animitto vimokkho, rāgādippaṇidhīnaṁ
pana abhāvena appaṇihitaṁ tehi ca vimuttanti appaṇihito
vimokkhoti vuccati. phalasamāpattivasena taṁ ārammaṇaṁ katvā
viharantānaṁ ayaṁ tividho vimokkho yesaṁ gocaro. gati tesaṁ
duranvayāti: yathā nāma ākāsena gatānaṁ sakuṇānaṁ padanikkhepassa
adassanena gati duranvayā na sakkā ñātuṁ; evameva yesaṁ
ayaṁ duvidho sannicayo natthi, imāhi ca tīhi pariññāhi
pariññātabhojanā, yesañca ayaṁ vuttappakāro vimokkho gocaro,
tesaṁ "tayo bhavā catasso yoniyo pañca gatiyo satta
viññāṇaṭṭhitiyo nava sattāvāsāti imesu pañcasu koṭṭhāsesu
iminā nāma gatāti gamanassa appaññāyanato gati duranvayā
na sakkā paññāpetunti.
desanāvasāne bahū sotāpattiphalādīni pāpuṇiṁsūti.
beḷaṭṭhasīsattheravatthu.
-----------

footnote: 1.sī. ma. yu. suññato.

page number: 061

4. anuruddhattheravatthu. (74)
"yassāsavā parikkhīṇāti imaṁ dhammadesanaṁ satthā veḷuvane
viharanto anuruddhattheraṁ ārabbha kathesi.
ekasmiṁ hi divase thero jiṇṇacīvaro saṅkārakūṭādīsu cīvaraṁ
pariyesati. tassa ito tatiye attabhāve purāṇadutiyikā tāvatiṁsabhavane
nibbattitvā jālinī nāma devadhītā ahosi. sā theraṁ colakāni
pariyesamānaṁ disvā terasahatthāyāmāni catuhatthavitthārāni tīṇi
dibbadussāni gahetvā "sacāhaṁ iminā nīhārena dassāmi,
thero na gaṇhissatīti cintetvā tassa colakāni pariyesamānassa
purato ekasmiṁ saṅkārakūṭe, yathā nesaṁ dasantamattameva
paññāyati, tathā ṭhapesi. thero tena maggena colakapariyesanaṁ
caranto tesaṁ dasantaṁ disvā tattheva gahetvā ākaḍḍhamāno
vuttappamāṇāni dibbadussāni disvā "ukkaṭṭhapaṁsukūlaṁ vata
idanti ādāya pakkāmi. athassa cīvarakāradivase satthā
pañcasatabhikkhuparivāro vihāraṁ gantvā nisīdi. asītimahātherāpi tatheva
nisīdiṁsu. cīvaraṁ sibbetuṁ mahākassapatthero mūle nisīdi, sārīputtatthero
majjhe, ānandatthero agge. bhikkhusaṅgho suttaṁ vaṭṭesi.
taṁ satthā sūcipāsake āvuṇi. mahāmoggallānatthero, yena
yenattho, taṁ taṁ upanento vicari. devadhītāpi antogāmaṁ
pavisitvā "bhonto ayyassa no anuruddhattherassa cīvaraṁ
karonto satthā ajja asītimahāsāvakaparivuto pañcahi bhikkhusatehi

page number: 062

saddhiṁ vihāre nisīdi, yāguādīni ādāya vihāraṁ gacchathāti bhikkhaṁ
samādapesi. mahāmoggallānattheropi antarābhatte mahājambupesiṁ
āhari. pañcasatā bhikkhū parikkhīṇaṁ khādituṁ nāsakkhiṁsu. sakko
cīvarakaraṇaṭṭhāne paribhaṇḍamakāsi. bhūmi alattakarasarañjitā viya
ahosi. bhikkhūhi paribhuttāvasesānaṁ yāgukhajjakabhattānaṁ mahārāsi
ahosi. bhikkhū ujjhāyiṁsu "ettakānaṁ bhikkhūnaṁ kiṁ evaṁbahukehi
yāguādīhi, nanu nāma pamāṇaṁ sallakkhetvā `ettakannāma
āharathāti ñātakā ca upaṭṭhākā ca vattabbā siyuṁ, anuruddhatthero
attano ñātiupaṭṭhākānaṁ bahubhāvaṁ ñāpetukāmo maññeti.
atha ne satthā "kiṁ bhikkhave kathethāti pucchitvā, "bhante
idannāmāti vutte, "kiṁ pana tumhe bhikkhave `idaṁ anuruddhena
āharāpitanti maññathāti. "āma bhanteti. "na bhikkhave mama
putto anuruddho evarūpaṁ vadeti, na hi khīṇāsavā paccayapaṭisaṁyuttaṁ
kathaṁ kathenti, ayaṁ pana piṇḍapāto devatānubhāvena nibbattoti
anusandhiṁ ghaṭetvā dhammaṁ desento imaṁ gāthamāha
"yassāsavā parikkhīṇā, āhāre ca anissito,
suññato animitto ca vimokkho yassa gocaro,
ākāseva sakuntānaṁ padantassa duranvayanti.
tattha "yassāsavāti: yassa cattāro āsavā parikkhīṇā.
āhāre ca anissitoti: āhārasmiñca taṇhādiṭṭhinissayehi
anissito. padantassa duranvayanti: yathā ākāse gacchantānaṁ

page number: 063

sakuṇānaṁ "imasmiṁ ṭhāne pādehi akkamitvā gatā, idaṁ ṭhānaṁ
urena paharitvā gatā, idaṁ sīsena, idaṁ pakkhehīti na sakkā
ñātuṁ; evameva evarūpassa bhikkhuno "nirayapadena vā gato
tiracchānayonipadena vātiādinā nayena padaṁ paññāpetuṁ nāma na sakkāti.
desanāvasāne bahū sotāpattiphalādīni pāpuṇiṁsūti.
anuruddhattheravatthu.
---------------
5. mahākaccāyanattheravatthu. (75)
"yassindriyānīti imaṁ dhammadesanaṁ satthā pubbārāme
viharanto mahākaccāyanattheraṁ ārabbha kathesi.
ekasmiṁ hi samaye satthā mahāpavāraṇāya migāramātu
pāsādassa heṭṭhā mahāsāvakaparivuto nisīdi. tasmiṁ samaye
mahākaccāyanatthero avantīsu viharati. so panāyasmā dūratopi
āgantvā dhammassavanaṁ paggaṇhātiyeva. tasmā mahātherā nisīdantā
mahākaccāyanattherassa āsanaṁ ṭhapetvā nisīdiṁsu. sakko devarājā dvīhi
devalokehi devaparisāya saddhiṁ āgantvā dibbagandhamālādīhi satthāraṁ
pūjetvā ṭhito mahākaccāyanattheraṁ adisvā "kinnu kho mama ayyo na
dissati, sādhu kho panassa, sace āgaccheyyāti. thero taṁkhaṇaññeva
āgantvā attano āsane nisinnameva attānaṁ dassesi. sakko theraṁ

page number: 064

disvā gopphakesu daḷhaṁ gahetvā "āgato vata me ayyo, ahaṁ
ayyassa āgamanameva paccāsiṁsāmīti vatvā therassa ubhohi hatthehi
pāde sambāhitvā 1- gandhamālādīhi pūjetvā vanditvā ekamantaṁ
aṭṭhāsi. bhikkhū ujjhāyiṁsu "sakko mukhaṁ oloketvā sakkāraṁ
karoti, avasesamahāsāvakānaṁ evarūpaṁ sakkāraṁ akaritvā mahākaccāyanaṁ
disvā vegena gopphakesu gahetvā `sādhu vata me ayyo āgato,
ahaṁ ayyassa āgamanameva paccāsiṁsāmīti vatvā ubhohi hatthehi
pāde sambāhitvā pūjetvā vanditvā ekamantaṁ ṭhitoti. satthā
tesaṁ kathaṁ sutvā "bhikkhave mama puttena mahākaccāyanena sadisā
indriyesu guttadvārā bhikkhū devānaṁ 2- piyāevāti vatvā anusandhiṁ
ghaṭetvā dhammaṁ desento imaṁ gāthamāha
"yassindriyāni samathaṅgatāni
assā yathā sārathinā sudantā,
pahīnamānassa anāsavassa
devāpi tassa pihayanti tādinoti.
tassattho: yassa bhikkhuno chekena sārathinā sudantā assā
viya cha indriyāni samathaṁ dantabhāvaṁ nibbisevanabhāvaṁ gatāni, tassa
navavidhaṁ mānaṁ pahāya ṭhitattā pahīnamānassa catunnaṁ āsavānaṁ
abhāvena anāsavassa. tādinoti: tādibhāvasaṇṭhitassa tathārūpassa

footnote: 1. sī. yu. "ubhohi hatthehi pāde sambāhitvāti natthi.
footnote: 2. sīßēéa. yu. devānampi manussānampi.

page number: 065

devāpi pihayanti manussāpi dassanañca āgamanañca patthentiyevāti.
desanāvasāne bahū sotāpattiphalādīni pāpuṇiṁsūti.
mahākaccāyanattheravatthu.
----------
6. sārīputtattheravatthu. (76)
"paṭhavīsamoti imaṁ dhammadesanaṁ satthā jetavane viharanto
sārīputtattheraṁ ārabbha kathesi.
ekasmiṁ hi samaye āyasmā sārīputto vutthavasso cārikaṁ
pakkamitukāmo bhagavantaṁ āpucchitvā vanditvā attano parivārena
saddhiṁ nikkhami. aññepi bahū bhikkhū theraṁ anugacchiṁsu. thero ca
nāmagottavasena paññāyamāne bhikkhū nāmagottavasena kathetvā
nivatteti. aññataro nāmagottavasena apākaṭo bhikkhu "aho vata
maṁpi nāmagottavasena paggaṇhanto kathetvā nivatteyyāti. thero
mahābhikkhusaṅghassa antare taṁ na sallakkhesi. sopi "aññe viya bhikkhū
maṁ na paggaṇhātīti there āghātaṁ bandhi. therassapi saṅghāṭikaṇṇo
tassa bhikkhuno sarīraṁ phusi. tenāpi āghātaṁ bandhiyeva. so "idāni thero
vihārupacāraṁ atikkanto bhavissatīti ñatvā satthāraṁ upasaṅkamitvā
"āyasmā maṁ bhante sārīputto `tumhākaṁ aggasāvakomhīti
kaṇṇasaṅkhaliṁ bhindanto viya paharitvā akkhamāpetvā va cārikaṁ

page number: 066

pakkantoti āha. satthā theraṁ pakkosāpesi. tasmiṁ khaṇe
mahāmoggallānatthero ca ānandatthero ca cintesuṁ "amhākaṁ
jeṭṭhabhātarā imassa bhikkhuno appahaṭabhāvaṁ satthā no na jānāti,
sīhanādaṁ pana nadāpetukāmo bhavissati, parisaṁ sannipātessāmāti.
te kuñcikahatthā pariveṇadvārāni vivaritvā "abhikkhamathāyasmanto,
abhikkhamathāyasmanto, idāni āyasmā sārīputto bhagavato sammukhā
sīhanādaṁ nadissatīti mahābhikkhusaṅghaṁ sannipātesuṁ. theropi āgantvā
satthāraṁ vanditvā nisīdi. atha naṁ satthā tamatthaṁ pucchi. thero
"nāyaṁ bhikkhu mayā pahaṭoti avatvāva attano guṇakathaṁ kathento
"yassa nūna bhante kāye kāyagatā sati anupaṭṭhitā assa, so idha
aññataraṁ sabrahmacāriṁ āsajja appaṭinissajja cārikaṁ pakkameyyāti 1-
vatvā "seyyathāpi bhante paṭhaviyaṁ suciṁpi nikkhipanti asuciṁpi
nikkhipantītiādinā 2- nayena attano paṭhavīsamacittatañca āpotejovāyo-
rajoharaṇacaṇḍālakumārakausabhacchinnavisāṇasamacittatañca ahikuṇapādīhi
viya attano kāyena aṭṭiyanañca medakathālikā viya attano
kāyassa pariharaṇañca pakāsesi. imāhi ca pana navahi upamāhi
there attano guṇaṁ kathente, navasupi vāresu udakapariyantaṁ katvā
mahāpaṭhavī kampi. rajoharaṇacaṇḍālakumārakamedakathālikopamānampana
āharaṇakāle puthujjanabhikkhū assūni sandhāretuṁ nāsakkhiṁsu, khīṇāsavānaṁ
dhammasaṁvego udapādi. there attano guṇaṁ kathenteyeva,
abbhācikkhanakabhikkhuno sakalasarīre ḍāho uppajji. so tāvadeva

footnote: 1-2. navakaṅguttara 23/388.

page number: 067

bhagavato pādesu nipatitvā abhūtabbhakkhānadosaṁ pakāsetvā accayaṁ
desesi. satthā theraṁ āmantetvā "sārīputta khamāhi imassa
moghapurisassa dosaṁ, yāvassa sattadhā muddhā na phalissatīti āha.
thero ukkuṭikaṁ nisīditvā añjaliṁ paggayha "khamāmahaṁ bhante tassa
āyasmato, khamatu ca me so āyasmā, sace mayhaṁ doso
atthīti āha. bhikkhū kathayiṁsu "passathidāni āvuso therassa
anomaguṇattaṁ, evarūpassa nāma musāvādena abbhācikkhanakassa
bhikkhuno upari appamattakampi kopaṁ vā dosaṁ vā akatvā
sayameva ukkuṭikaṁ nisīditvā añjaliṁ paggayha khamāpetīti. satthā
taṁ kathaṁ sutvā "bhikkhave kiṁ kathethāti pucchitvā, "idannāma
bhanteti vutte, "na bhikkhave sakkā sārīputtasadisānaṁ kopaṁ
vā dosaṁ vā uppādetuṁ, mahāpaṭhavīsadisaṁ bhikkhave indakhīlasadisaṁ
pasannaudakarahadasadisañca sārīputtassa cittanti vatvā anusandhiṁ
ghaṭetvā dhammaṁ desento imaṁ gāthamāha
"paṭhavīsamo no virujjhati
indakhīlūpamo tādi subbato
rahadova apetakaddamo,
saṁsārā na bhavanti tādinoti.
tassattho: bhikkhave yathā paṭhaviyaṁ sucīni gandhamālādīnipi
nikkhipanti asucīni muttakarīsādīnipi nikkhipanti; tathā nagaradvāre

page number: 068

nikhātaṁ indakhīlaṁ dārakādayo ummihantipi 1- ūhadantipi 2-. apare pana
taṁ gandhamālādīhi sakkaronti, tattha paṭhaviyā vā indakhīlassa
vā neva anurodho uppajjati na virodho; evameva yvāyaṁ
khīṇāsavo bhikkhu aṭṭhahi lokadhammehi akampiyabhāvena tādi
vattānaṁ sundaratāya subbato, so "ime maṁ catūhi paccayehi
sakkaronti, ime pana na sakkarontīti sakkārañca asakkārañca
karontesu neva anurujjhati na virujjhati; athakho paṭhavīsamo ca
indakhīlūpamo eva ca hoti. yathā ca apagatakaddamo rahado
pasannodako hoti; evaṁ apagatakkilesatāya rāgakaddamādīhi
apagatakaddamo vippasannova hoti. tādinoti: tassa pana
evarūpassa sugatiduggatīsu saṁsaraṇavasena saṁsārā nāma na hontīti.
desanāvasāne nava bhikkhusahassāni saha paṭisambhidāhi arahattaṁ
pāpuṇiṁsūti.
sārīputtattheravatthu.
--------------
7. kosambīvāsitissattheravatthu. (77)
"santantassa manaṁ hotīti imaṁ dhammadesanaṁ satthā jetavane
viharanto tissattherassa sāmaṇeraṁ ārabbha kathesi.
eko kira kosambīvāsī kulaputto sāsane pabbajitvā

footnote: 1. sī. ma. yu. omuttentipi. 2. yu. ūhadayantipi.

page number: 069

laddhūpasampado "kosambīvāsitissattheroti paññāyi. tassa kosambiyaṁ
vutthavassassa upaṭṭhāko ticīvarañceva sappiphāṇitañca āharitvā
pādamūle ṭhapesi. atha naṁ thero āha "kimidaṁ upāsakāti.
"nanu mayā bhante tumhe vassaṁ vāsitā, amhākañca vihāre
vutthavassā imaṁ lābhaṁ labhanti, gaṇhatha bhanteti. "hotu
upāsaka, na mayhaṁ iminā atthoti. "kiṁkāraṇā bhanteti. "mama
santike kappiyakārako sāmaṇeropi natthi āvusoti. "sace
bhante kappiyakārako natthi, mama putto ayyassa santike
sāmaṇero bhavissatīti. thero adhivāsesi. upāsako sattavassikaṁ
attano puttaṁ therassa santikaṁ netvā "imaṁ pabbājethāti
adāsi. athassa thero kese temetvā tacapañcakakammaṭṭhānaṁ
datvā pabbājesi. so khuraggeyeva saha paṭisambhidāhi arahattaṁ
pāpuṇi. thero taṁ pabbājetvā aḍḍhamāsaṁ tattha vasitvā
"satthāraṁ passissāmīti sāmaṇeraṁ bhaṇḍakaṁ gāhāpetvā gacchanto
antarāmagge ekaṁ vihāraṁ pāvisi. sāmaṇero upajjhāyassa senāsanaṁ
gahetvā paṭijaggi. tassa taṁ paṭijaggantasseva vikālo jāto,
tena attano senāsanaṁ paṭijaggituṁ nāsakkhi. atha naṁ upaṭṭhānavelāyaṁ
āgantvā nisinnaṁ thero pucchi "sāmaṇera attano vasanaṭṭhānaṁ
paṭijaggitanti. "bhante paṭijaggituṁ okāsaṁ nālatthanti. "tenahi
mama vasanaṭṭhāneyeva vasa, dukkhaṁ āgantukaṭṭhāne vasitunti taṁ
gahetvāva senāsanaṁ pāvisi. thero pana puthujjano nipannamattoyeva

page number: 070

niddaṁ okkami. sāmaṇero cintesi "ajja me upajjhāyena
saddhiṁ tatiyo divaso ekasenāsane vasantassa; sace nipajjitvā
niddāyissāmi, thero sahaseyyaṁ āpajjeyya, nisinnakova vītināmessāmīti
upajjhāyassa mañcakasamīpe pallaṅkaṁ ābhujitvā nisinnakova rattiṁ
vītināmesi. thero paccūsakāle paccuṭṭhāya "sāmaṇeraṁ nikkhamāpetuṁ
vaṭṭatīti mañcakapasse ṭhitaṁ vījaniṁ gahetvā vījanīpattakassa
aggena sāmaṇerassa kaṭasārakaṁ paharitvā vījaniṁ uddhaṁ ukkhipanto
"sāmaṇera bahi nikkhamāti āha. vījanīpattako akkhimhi paṭihaññi.
tāvadeva akkhi bhijji. so "kiṁ bhanteti vatvā, "uṭṭhāya
bahi nikkhamāti vutte, "akkhi me bhante bhinnanti avatvā
ekena hatthena paṭicchādetvā nikkhami. vattakaraṇakāle ca
pana "akkhi me bhinnanti tuṇhī anisīditvā ekena hatthena
akkhiṁ gahetvā ekena hatthena muṭṭhisammajjaniṁ ādāya vaccakuṭiñca
mukhadhovanaṭṭhānañca sammajjitvā mukhadhovanodakañca ṭhapetvā pariveṇaṁ
sammajji. so upajjhāyassa dantakaṭṭhaṁ dadamāno ekena hatthena
adāsi. atha naṁ upajjhāyo āha "asikkhito vatāyaṁ sāmaṇero
ācariyupajjhāyānaṁ ekena hatthena dantakaṭṭhaṁ dātuṁ labhatīti. 1-
"jānāmahaṁ bhante `na etaṁ vattanti, eko pana me hattho na
tucchoti. "kiṁ sāmaṇerāti. so ādito paṭṭhāya taṁ pavattiṁ
ārocesi. thero sutvāva saṁviggamānaso "aho mayā bhāriyaṁ
kammaṁ katanti vatvā "khamāhi me sappurisa, nāhametaṁ jānāmi,

footnote: 1. ma. na vaṭṭatīti.

page number: 071

avassayo hohīti añjaliṁ paggayha sattavassikadārakassa pādamūle
ukkuṭikaṁ nisīdi. atha naṁ sāmaṇero āha "nāhaṁ bhante etadatthāya
kathesiṁ, tumhākaṁ cittaṁ anurakkhantena mayā evaṁ vuttaṁ, na ettha
tumhākaṁ doso atthi, na mayhaṁ, vaṭṭasseveso doso, mā
cintayittha, mayā tumhākaṁ vippaṭisāraṁ rakkhanteneva nārocitanti.
thero sāmaṇerena assāsiyamānopi anassāsitvā uppannasaṁvego
sāmaṇerassa bhaṇḍaṁ gahetvā satthu santikaṁ pāyāsi. satthāpissa
āgamanaṁ olokentova nisīdi. so gantvā satthāraṁ vanditvā
satthārā saddhiṁ paṭisammodanaṁ katvā "khamanīyaṁ te bhikkhu, na
kiñci atirekaṁ aphāsukaṁ atthīti pucchito āha "khamanīyaṁ bhante,
natthi me kiñci atirekaṁ aphāsukaṁ; apica kho pana me ayaṁ
daharasāmaṇero viya añño atirekaguṇo na diṭṭhapubboti. "kiṁ
pana iminā kataṁ bhikkhūti. so ādito paṭṭhāya sabbantaṁ pavattiṁ 1-
bhagavato ārocetvā āha "evaṁ bhante mayā khamāpiyamāno maṁ
evaṁ vadesi `nevettha tumhākaṁ doso atthi, na mayhaṁ, vaṭṭasseveso
doso, tumhe mā cintayitthāti, iti maṁ assāsesiyeva, mayi
neva kopaṁ na dosamakāsi; na me bhante evarūpo guṇasampanno
diṭṭhapubboti. atha naṁ satthā "bhikkhu khīṇāsavā nāma na kassaci
kuppanti na dussanti, santindriyā santamānasāva hontīti
vatvā anusandhiṁ ghaṭetvā dhammaṁ desento imaṁ gāthamāha

footnote: 1. pavuttintipi dissati.

page number: 072

"santantassa manaṁ hoti santā vācā ca kamma ca
sammadaññā vimuttassa upasantassa tādinoti.
tattha "santanti: tassa khīṇāsavasamaṇassa abhijjhādīnaṁ
abhāvena manaṁ santameva hoti upasantaṁ nibbutaṁ, tathā musāvādādīnaṁ
abhāvena vācā ca, pāṇātipātādīnaṁ abhāvena kāyakammañca
santameva hoti. sammadaññā vimuttassāti: nayena hetunā 1- jānitvā
pañcahi vimuttīhi vimuttassa upasantassāti: abbhantare rāgādīnaṁ
upasamena upasantassa. tādinoti: tathārūpassa guṇasampannassāti.
desanāvasāne kosambīvāsitissatthero saha paṭisambhidāhi
arahattaṁ pāpuṇi, sesamahājanassāpi sātthikā dhammadesanā ahosīti.
kosambīvāsitissattheravatthu.
-------------
8. sārīputtattheravatthu. (78)
"assaddhoti imaṁ dhammadesanaṁ satthā jetavane viharanto
sārīputtattheraṁ ārabbha kathesi.
ekadivasaṁ hi tiṁsamattā āraññakā bhikkhū satthu santikaṁ
gantvā 2- vanditvā nisīdiṁsu. satthā tesaṁ saha paṭisambhidāhi
arahattassa upanissayaṁ viditvā sārīputtattheraṁ āmantetvā
"saddahasi tvaṁ sārīputta: saddhindriyaṁ bhāvitaṁ bahulīkataṁ amatogadhaṁ

footnote: 1. aññattha "hetunā nayenāti āgataṁ. 2. sī. ma. yu. āgantvā.

page number: 073

hoti amatapariyosānanti 1- evaṁ pañcindriyāni ārabbha pañhaṁ pucchi.
thero "na khvāhaṁ bhante ettha bhagavato saddhāya gacchāmi:
saddhindriyaṁ .pe. amatapariyosānaṁ, yesaṁ nūnetaṁ bhante aññātaṁ
assutaṁ adiṭṭhaṁ aviditaṁ asacchikataṁ aphusitaṁ paññāya, te tattha paresaṁ
saddhāya gaccheyyuṁ: saddhindriyaṁ .pe. amatapariyosānanti 2- evantaṁ
pañhaṁ byākāsi. taṁ sutvā bhikkhū kathaṁ samuṭṭhāpesuṁ "sārīputtatthero
micchāgahaṇeneva vissajjesi, ajjāpi sammāsambuddhassa na
saddahiyevāti. taṁ sutvā satthā "kinnāmetaṁ bhikkhave vadetha,
ahaṁ hi `pañcindriyāni abhāvetvā samathavipassanaṁ avaḍḍhetvā
maggaphalāni sacchikātuṁ samattho nāma atthīti saddahasi sārīputtāti
pucchiṁ, so `evaṁ sacchikaronto atthi nāmāti na saddahāmi
bhanteti kathesi, na dinnassa vā katassa vā phalavipākaṁ na
saddahi, nāpi buddhādīnaṁ guṇaṁ na saddahi; so pana attanā
paṭiladdhesu jhānavipassanāmaggaphaladhammesu paresaṁ saddhāya na gacchati,
tasmā anupavajjoti vatvā anusandhiṁ ghaṭetvā dhammaṁ desento
imaṁ gāthamāha
"assaddho akataññū ca sandhicchedo ca yo naro
hatāvakāso vantāso, sa ve uttamaporisoti.
tattha "assaddhoti: attanā paṭividdhaguṇaṁ paresaṁ kathāya
na saddahatīti assaddho, akataṁ nibbānaṁ jānātīti akataññū,
sacchikatanibbānoti attho. vaṭṭasandhiṁ saṁsārasandhiṁ chinditvā ṭhitoti

footnote: 1-2. saṁyuttanikāya mahāvāravagga 19/292. tattha pana...yesañhi taṁ
footnote: bhante aññātaṁ adiṭṭhaṁ aviditaṁ...paññāyāti dissati.

page number: 074

sandhicchedo. kusalākusalakammavījassa khīṇattā nibbattanāvakāso
hato assāti hatāvakāso. catūhi maggehi kattabbakiccassa
katattā sabbāsā iminā vantāti vantāso. yo pana evarūpo
naro, sa ve paṭividdhalokuttaradhammatāya purisesu uttamabhāvampattoti
purisuttamoti.
gāthāvasāne te āraññakā tiṁsamattā bhikkhū saha paṭisambhidāhi
arahattaṁ pāpuṇiṁsu, sesamahājanassāpi sātthikā dhammadesanā
ahosīti.
sārīputtattheravatthu.
----------
9. khadiravaniyarevatattheravatthu. (79)
"gāme vāti imaṁ dhammadesanaṁ satthā jetavane viharanto
khadiravaniyarevatattheraṁ ārabbha kathesi.
āyasmā hi sārīputto sattāsītikoṭidhanaṁ pahāya pabbajitvā
"cālā, upacālā, sīsupacālāti tisso bhaginiyo "cundo,
upasenoti ime dve bhātaro pabbājesi. revatakumāro ekova
gehe avasiṭṭho. athassa mātā cintesi "mama putto
upatisso ettakaṁ dhanaṁ pahāya pabbajitvā tisso bhaginiyo dve
ca bhātaro pabbājesi, revato ekova avasiṭṭho; sace imaṁpi
pabbājessati, ettakaṁ no dhanaṁ nassissati, kulavaṁso pacchijjissati;

page number: 075

daharakāleyeva naṁ gharāvāsena bandhissāmīti. sārīputtattheropi
paṭikacceva bhikkhū āṇāpesi "sace āvuso revato pabbajitukāmo
āgacchati, āgatamattameva naṁ pabbājeyyātha; mama mātāpitaro
micchādiṭṭhikā, kintehi āpucchitehi, ahameva tassa mātā ca
pitā cāti. mātāpissa revatakumāraṁ sattavassikameva gharabandhanena
bandhitukāmā samajātike kule kumārikaṁ vāretvā divasaṁ vavatthapetvā
kumāraṁ maṇḍetvā pasādhetvā mahatā parivārena saddhiṁ ādāya
kumārikāya ñātigharaṁ agamāsi. atha nesaṁ katamaṅgalānaṁ dvinnaṁpi
ñātakesu sannipatitesu, udakapātiyaṁ hatthe otāretvā maṅgalāni
vatvā kumārikāya vuḍḍhiṁ ākaṅkhamānā ñātakā "tava ayyikāya
diṭṭhadhammaṁ passa, ayyikā viya ciraṁ jīva ammāti āhaṁsu.
revatakumāro "ko nu kho imissā ayyikāya diṭṭhadhammoti
cintetvā "katarā imissā ayyikāti pucchi. atha naṁ āhaṁsu
"tāta kiṁ na passasi imaṁ vīsavassasatikaṁ khaṇḍadantaṁ palitakesaṁ
valitatacaṁ tilakāhatagattaṁ gopānasivaṅkaṁ, esā etissā ayyikāti.
"kiṁ pana ayaṁpi evarūpā bhavissatīti. "sace jīvissati, bhavissati
tātāti. so cintesi "evarūpaṁpi nāma sarīraṁ jarāya imaṁ
vippakāraṁ pāpuṇissati, idaṁ me bhātarā upatissena diṭṭhaṁ
bhavissati, ajjeva mayā palāyitvā pabbajituṁ vaṭṭatīti. atha naṁ
ñātakā kumārikāya saddhiṁ ekayānaṁ āropetvā ādāya
pakkamiṁsu. so thokaṁ gantvā sarīrakiccaṁ apadisitvā "ṭhapetha tāva

page number: 076

yānaṁ, otaritvā āgamissāmīti yānā otaritvā ekasmiṁ
gumbe thokaṁ papañcaṁ katvā agamāsi. punapi thokaṁ gantvā
teneva apadesena otaritvā abhiruhitvā punapi tatheva akāsi.
athassa ñātakā "addhā imassa uṭṭhānāni vattantīti
sallakkhetvā nātidaḷhaṁ ārakkhaṁ kariṁsu. so punapi thokaṁ gantvā
teneva apadesena otaritvā "tumhe pājentā purato gacchatha,
mayaṁ pacchato saṇikaṁ āgamissāmāti vatvā otaritvā gumbābhimukho
ahosi. Ñātakāpissa "pacchato āgamissatīti saññāya yānaṁ
pājentā agamaṁsu. sopi tato palāyitvā, ekasmiṁ padese
tiṁsamattā bhikkhū vasanti, tesaṁ santikaṁ gantvā vanditvā āha
"pabbājetha maṁ bhanteti. "āvuso tvaṁ sabbālaṅkārappaṭimaṇḍito,
mayaṁ te rāputtabhāvaṁ vā amaccaputtabhāvaṁ vā na jānāma,
kathaṁ taṁ pabbājessāmāti. "tumhe maṁ bhante na jānāthāti. "na
jānāmāvusoti. "ahaṁ upatissassa kaniṭṭhabhātikoti. "ko esa
upatisso nāmāti. "bhante bhadantā mama bhātaraṁ `sārīputtoti
vadanti, tasmā `upatissoti vutte, na jānantīti. "kiṁ pana
sārīputtattherassa kaniṭṭhabhātikoti. "āma bhanteti. "tenahi
ehi, bhātarā te anuññātamevāti vatvā tassa ābharaṇāni
omuñcāpetvā ekamante ṭhapāpetvā taṁ pabbājetvā therassa
sāsanaṁ pahiṇiṁsu. thero taṁ sutvā bhagavato ārocesi "bhante
`āraññakabhikkhūhi kira revato pabbājitoti sāsanaṁ pahiṇiṁsu,

page number: 077

gantvā taṁ passitvā āgamissāmīti. satthā "adhivāsehi tāva
sārīputtāti gantuṁ nādāsi. thero puna katipāhaccayena satthāraṁ
āpucchi. satthā "adhivāsehi tāva sārīputta, mayaṁpi gamissāmāti
neva gantuṁ adāsi.
sāmaṇeropi "sacāhaṁ idha vasissāmi, ñātakā maṁ anubandhitvā
pakkosāpessantīti tesaṁ bhikkhūnaṁ santikā yāva arahattā
kammaṭṭhānaṁ uggaṇhitvā pattacīvaramādāya cārikañcaramāno tato
tiṁsayojanikaṭṭhāne khadiravanaṁ gantvā antovasseyeva temāsabbhantare
saha paṭisambhidāhi arahattaṁ pāpuṇi. theropi pavāretvā satthāraṁ
puna tattha gamanatthāya āpucchi. satthā "mayaṁpi gamissāma sārīputtāti
pañcahi bhikkhusatehi saddhiṁ nikkhami. thokaṁ gatakāle ānandatthero
dvedhāpathe ṭhatvā satthāraṁ āha "bhante revatassa santikaṁ
gamanamaggesu ayaṁ parihārapatho saṭṭhiyojaniko manussāvāso, ayaṁ
ujumaggo tiṁsayojaniko amanussapariggahito; katarena gacchāmāti.
"sīvalī pana ānanda amhehi saddhiṁ āgatoti. "āma bhanteti.
"sace sīvalī āgato, ujumaggameva gaṇhāhīti. satthā kira "ahaṁ
tumhākaṁ yāgubhattaṁ uppādessāmi, ujumaggaṁ gaṇhathāti avatvā
"tesaṁ tesaṁ janānaṁ puññassa vipākadānaṭṭhānaṁ etanti ñatvā
"sace sīvalī āgato, ujumaggaṁ gaṇhāhīti āha. satthari pana taṁ
maggaṁ paṭipanne, devatā "amhākaṁ ayyassa sīvalittherassa sakkāraṁ

page number: 078

karissāmāti cintetvā ekekayojane vihāre 1- kāretvā ekayojanato
uddhaṁ gantuṁ adatvā pātova uṭṭhāya dibbāni yāguādīni gahetvā
"amhākaṁ ayyo sīvalitthero kahaṁ nisinnoti vicaranti. thero
attano abhihaṭaṁ buddhappamukhassa bhikkhusaṅghassa dāpesi. evaṁ
satthā saparivāro tiṁsayojanikaṁ kantāraṁ sīvalittherasseva puññaṁ
anubhavamāno agamāsi. revatattheropi satthu āgamanaṁ ñatvā bhagavato
gandhakuṭiṁ māpetvā pañca kūṭāgārasatāni pañca caṅkamanasatāni
pañca rattiṭṭhānadivāṭṭhānasatāni ca māpesi. satthā tassa
santike māsamattameva vasi. tasmiṁ vasamānopi sīvalittherasseva
puññaṁ anubhavi.
tattha pana dve mahallakabhikkhū satthu khadiravanaṁ pavisanakāle
evaṁ cintayiṁsu "ayaṁ bhikkhu ettakaṁ navakammaṁ karonto kiṁ sakkhissati
samaṇadhammaṁ kātuṁ, satthā `sārīputtassa kaniṭṭhoti mukholokanakiccaṁ
karonto evarūpassa navakammikassa santikaṁ āgatoti. satthāpi
taṁ divasaṁ paccūsakāle lokaṁ olokento te bhikkhū disvā tesaṁ
cittavāraṁ aññāsi; tasmā tattha māsamattaṁ vasitvā nikkhamanadivase,
yathā te bhikkhū attano telanāḷiñca udakatumbañca upāhanā ca
pammussanti; tathā adhiṭṭhahitvā nikkhamanto vihārupacārato bahi
nikkhantakāle iddhiṁ vissajjesi. atha te bhikkhū "mayā idañcidañca
pammuṭṭhaṁ, mayāpi pammuṭṭhanti ubhopi nivattitvā taṁ ṭhānaṁ

footnote: 1. sī. yu. vihāraṁ.

page number: 079

asallakkhetvā khadirarukkhakaṇṭakehi vijjhiyamānā vicaritvā ekasmiṁ
khadirarukkhe olambantaṁ attano bhaṇḍakaṁ disvā ādāya pakkamiṁsu.
satthāpi bhikkhusaṅghaṁ ādāya puna māsamattameva sīvalittherassa puññaṁ
anubhavamāno gantvā pubbārāmaṁ pāvisi. atha te mahallakabhikkhū
pātova mukhaṁ dhovitvā "āgantukabhattadāyikāya visākhāya ghare
yāguṁ pivissāmāti gantvā yāguṁ pivitvā khajjakaṁ khāditvā nisīdiṁsu.
atha ne visākhā pucchi "tumhe hi bhante satthārā saddhiṁ
revatattherassa vasanaṭṭhānaṁ agamitthāti. "āma upāsiketi. "ramaṇīyaṁ
bhante therassa vasanaṭṭhānanti. "kuto tassa ramaṇīyatā,
setakaṇṭakakhadirarukkhagahanaṁ petānaṁ 1- nivāsanaṭṭhānasadisaṁ upāsiketi.
athaññe dve daharabhikkhū āgamiṁsu. upāsikā tesaṁpi yāgukhajjakāni
datvā tatheva pucchi. te āhaṁsu "na sakkā upāsike vaṇṇetuṁ,
sudhammādevasabhāsadisaṁ, iddhiyā abhisaṅkhataṁ viya therassa vasanaṭṭhānanti.
upāsikā cintesi "paṭhamaṁ āgatabhikkhū aññathā vadiṁsu, ime
aññathā vadanti; paṭhamaṁ āgatabhikkhū kiñcideva pammussitvā
iddhiyā vissaṭṭhakāle paṭinivattitvā gatā bhavissanti, ime pana
iddhiyā abhisaṅkharitvā nimmitakāle gatā bhavissantīti attano
paṇḍitabhāvena etamatthaṁ ñatvā "satthu āgamanakāle pucchissāmīti
aṭṭhāsi. tato muhuttasseva satthā bhikkhusaṅghaparivuto visākhāya
gehaṁ gantvā paññattāsane nisīdi. sā buddhappamukhaṁ bhikkhusaṅghaṁ

footnote: 1. yu. tāpasānaṁ.

page number: 080

sakkaccaṁ parivisitvā bhattakiccāvasāne satthāraṁ vanditvā paṭipucchi
"bhante tumhehi saddhiṁ gatabhikkhūsu ekacce `revatattherassa
vasanaṭṭhānaṁ khadiragahanaṁ araññanti vadanti, ekacce `ramaṇīyanti
vadanti; kinnu kho etanti. taṁ sutvā satthā "upāsike gāmo
vā hotu araññaṁ vā, yasmiṁ ṭhāne arahanto viharanti, taṁ
ramaṇīyamevāti vatvā anusandhiṁ ghaṭetvā dhammaṁ desento imaṁ
gāthamāha
"gāme vā yadivāraññe ninne vā yadi vā thale
yattha arahanto viharanti, taṁ bhūmirāmaṇeyyakanti.
tattha "kiñcāpi arahanto gāmante kāyavivekaṁ na labhanti,
cittavivekaṁ pana labhanteva; tesaṁ hi dibbappaṭibhāgānipi ārammaṇāni
cittaṁ cāletuṁ na sakkonti; tasmā gāmo vā hotu araññādīnaṁ
vā aññataraṁ, yattha arahanto viharanti. taṁ bhūmirāmaṇeyyakanti:
so bhūmippadeso ramaṇīyoevāti attho.
desanāvasāne bahū sotāpattiphalādīni pāpuṇiṁsu.
aparena samayena bhikkhū kathaṁ samuṭṭhāpesuṁ "āvuso kena nu
kho kāraṇena āyasmā sīvalitthero sattadivasasattamāsādhikāni
satta vassāni 1- mātu kucchiyaṁ vasi, kena niraye paci, kena evaṁ
lābhaggayasaggappatto jātoti. satthā taṁ kathaṁ sutvā "bhikkhave
kiṁ kathethāti pucchitvā, "bhante idannāmāti vutte, tassāyasmato
pubbakammaṁ kathento āha

footnote: 1. khuddakanikāyassa udāne pana suppavāsā koliyadhītā satta vassāni
footnote: gabbhaṁ dhāreti sattāhaṁ mūḷhagabbhāti dissati.

page number: 081

"bhikkhave ito ekanavutikappe vipassī bhagavā loke
uppajjitvā ekasmiṁ samaye janapadacārikaṁ caritvā pitu nagaraṁ
paccāgamāsi. rājā buddhappamukhassa bhikkhusaṅghassa āgantukadānaṁ
sajjetvā nāgarānaṁ sāsanaṁ pesesi "āgantvā mayhaṁ dāne
sahāyakā hontūti. te tathā katvā "raññā dinnadānato
atirekataraṁ dassāmāti satthāraṁ nimantetvā punadivase dānaṁ
paṭiyādetvā rañño sāsanaṁ pahiṇiṁsu. rājā āgantvā tesaṁ
dānaṁ disvā "ito adhikataraṁ dassāmīti punadivase satthāraṁ nimantesi.
neva rājā nāgare parājetuṁ sakkhi, na nāgarā rājānaṁ. nāgarā
chaṭṭhe vāre "svedāni, yathā `imesaṁ dāne idannāma natthīti na
sakkā [1]- vattuṁ; evaṁ dānaṁ dassāmāti cintetvā punadivase dānaṁ
paṭiyādetvā "kinnu kho ettha natthīti olokentā allamadhumeva
nāddasaṁsu. pakkamadhu pana bahu atthi. te allamadhussatthāya catūsu
nagaradvāresu cattāri sahassāni gāhāpetvā pahiṇiṁsu. atheko
janapadamanusso gāmabhojakaṁ passituṁ āgacchanto antarāmagge madhupaṭalaṁ
disvā makkhikā palāpetvā sākhaṁ chinditvā sākhādaṇḍakeneva saddhiṁ
madhupaṭalaṁ ādāya "gāmabhojakassa dassāmīti nagaraṁ pāvisi. madhuatthāya
gato taṁ disvā "ambho vikkīṇiyaṁ madhunti pucchi. "na vikkīṇiyaṁ
sāmīti. "handa imaṁ kahāpaṇaṁ gahetvā dehīti. so cintesi "idaṁ
madhupaṭalaṁ pādamattaṁpi nāgghati; ayaṁ pana kahāpaṇaṁ deti,

footnote: 1. sī. ma. yu. etthantare "hotīti atthi.

page number: 082

bahukahāpaṇako maññe; mayā vaḍḍhetuṁ vaṭṭatīti. atha naṁ "na
demīti āha. "tenahi dve kahāpaṇe gaṇhāhīti. "dvīhipi na
demīti. evaṁ tāva vaḍḍhesi; yāva so "tenahi imaṁ sahassaṁ
gaṇhāhīti bhaṇḍikaṁ upanesi. atha naṁ so āha "kinnu kho tvaṁ
ummattako, udāhu kahāpaṇānaṁ ṭhapanokāsaṁ na labhasi; pādaṁpi
anagghantaṁ 1- madhuṁ `sahassaṁ gahetvā dehīti vadesi, kinnāmetanti.
"jānāmahaṁ bho, iminā pana me kammaṁ atthi, tenevaṁ vadāmīti.
"kiṁ kammaṁ sāmīti. "amhehi vipassissa sammāsambuddhassa
aṭṭhasaṭṭhisamaṇasatasahassaparivārassa mahādānaṁ sajjitaṁ, tatrekaṁ
allamadhumeva natthi; tasmā evaṁ gaṇhāmīti. "evaṁ sante nāhaṁ
mūlena dassāmi, sace ahaṁpi dāne pattiṁ labhāmi, dassāmīti. so
gantvā nāgarānaṁ etamatthaṁ ārocesi. nāgarā tassa saddhāya
balavabhāvaṁ ñatvā "sādhu pattiko hotūti paṭijāniṁsu. te buddhappamukhaṁ
bhikkhusaṅghaṁ nisiṁdāpetvā yāgukhajjakaṁ datvā mahatiṁ suvaṇṇapātiṁ
āharāpetvā madhupaṭalaṁ pīḷāpesuṁ. teneva manussena paṇṇākāratthāya
dadhivārakopi āhaṭo atthi. so taṁpi dadhiṁ pātiyaṁ ākiritvā tena
madhunā sandetvā buddhappamukhassa bhikkhusaṅghassa ādito paṭṭhāya
adāsi. taṁ yāvadatthaṁ gaṇhantānaṁ sabbesaṁ sampāpuṇi. uttariṁpi
avasiṭṭhaṁ ahosiyeva. "evaṁ thokaṁ kathaṁ tāva bahunnaṁ pāpuṇīti na
cintetabbaṁ. taṁ hi buddhānubhāvena pāpuṇi. buddhavisayo na cintetabbo.

footnote: 1. ma. na agghanakaṁ.

page number: 083

cattāri 1- hi "acinteyyānīti vuttāni, tāni 2- cintento ummādasseva
bhāgī hotīti. so puriso ettakaṁ kammaṁ katvā āyuhapariyosāne
devaloke nibbattitvā ettakaṁ kālaṁ saṁsaranto ekasmiṁ samaye
devalokā cavitvā bārāṇasiyaṁ rājakule nibbatto pitu accayena
rajjaṁ pāpuṇi. so "ekaṁ nagaraṁ gaṇhissāmīti gantvā parivāresi,
nāgarānañca sāsanaṁ pahiṇi "rajjaṁ vā dentu yuddhaṁ vāti. te
"neva rajjaṁ dassāma na yuddhanti vatvā cūḷadvārehi nikkhamitvā
dārūdakādīni āharanti, sabbakiccāni karonti. itaropi cattāri
mahādvārāni rakkhanto sattadivasasattamāsādhikāni 3- satta vassāni
nagaraṁ uparundhi. athassa mātā "kiṁ me putto karotīti pucchitvā
"idannāma devīti taṁ pavattiṁ sutvā "bālo mama putto, gacchatha,
tassa `cūḷadvārāni pidhāya nagaraṁ uparundhatūti vadethāti. so mātu
sāsanaṁ sutvā tathā akāsi. nāgarāpi bahi nikkhamituṁ alabhantā
sattame divase attano rājānaṁ māretvā tassa rajjaṁ adaṁsu.
so imaṁ kammaṁ katvā āyuhapariyosāne avīcimhi nibbattitvā,
yāvāyaṁ mahāpaṭhavī yojanamattaṁ ussannā; tāva niraye pacitvā,
catunnaṁ cūḷadvārānaṁ pihitattā tato cuto etissāeva mātu
kucchismiṁ paṭisandhiṁ gahetvā sattamāsādhikāni satta vassāni
antokucchismiṁ vasi, satta divasāni yonimukhe tiriyaṁ nipajji. evaṁ
bhikkhave sīvalī tadā nagaraṁ uparundhitvā gahitakammena ettakaṁ

footnote: 1. aṅ. catukka. 21/104. 2. yāni [?].
footnote: 3. sattamāsādhikānīti yuttataraṁ.

page number: 084

kālaṁ niraye pacitvā catunnaṁ cūḷadvārānaṁ pihitattā tassāyeva
mātu kucchimhi paṭisandhiṁ gahetvā ettakaṁ kālaṁ kucchimhi vasi,
navamadhuno dinnattā lābhaggayasaggappatto jātoti.
punekadivasaṁ bhikkhū kathaṁ samuṭṭhāpesuṁ "aho sāmaṇerassa
lābho, aho puññaṁ, yena ekena pañcannaṁ bhikkhusatānaṁ pañca
kūṭāgārasatāni katānīti. satthā āgantvā "kāya nuttha bhikkhave
etarahi kathāya sannisinnāti pucchitvā, "imāya nāmāti vutte,
"bhikkhave mayhaṁ puttassa neva puññaṁ atthi, na pāpaṁ; ubhayamassa
pahīnanti vatvā brāhmaṇavagge imaṁ gāthamāha
"yodha puññañca pāpañca ubho saṅgaṁ upaccagā,
asokaṁ virajaṁ suddhaṁ tamahaṁ brūmi brāhmaṇanti.
khadiravaniyarevatattheravatthu.
----------
10. aññataritthīvatthu. (80)
"ramaṇīyānīti imaṁ dhammadesanaṁ satthā jetavane viharanto
aññataraṁ itthiṁ ārabbha kathesi.
eko kira piṇḍapātiko bhikkhu satthu santike kammaṭṭhānaṁ
gahetvā ekaṁ jiṇṇuyyānaṁ pavisitvā samaṇadhammaṁ karoti. atha
ekā nagarasobhinī itthī purisena saddhiṁ "ahaṁ asukaṭṭhānnāma

page number: 085

gamissāmi, tattha āgaccheyyāsīti saṅketaṁ katvā agamāsi. so
puriso nāgacchi. sā tassa āgamanamaggaṁ olokentī taṁ adisvā
ukkaṇṭhitā ito cito ca vicaramānā taṁ uyyānaṁ pavisitvā theraṁ
pallaṅkaṁ ābhujitvā nisinnaṁ disvā ito cito ca olokayamānā
aññaṁ kañci adisvā "ayaṁ purisoeva, imassa cittaṁ mohessāmīti
tassa purato ṭhatvā punappunaṁ nivatthasāṭakaṁ mocetvā nivāseti,
kese muñcitvā bandhati, pāṇiṁ paharitvā hasati. therassa saṁvego
uppajjitvā sakalasarīraṁ phari. so "kinnu kho idanti cintesi.
satthāpi "mama santikā kammaṭṭhānaṁ gahetvā `samaṇadhammaṁ karissāmīti
gatassa bhikkhuno kā nu kho pavattīti upadhārento taṁ itthiṁ disvā
tassā anācārakiriyaṁ therassa ca saṁveguppattiṁ ñatvā gandhakuṭiyaṁ
nisinnova tena saddhiṁ kathesi "bhikkhu kāmagavesakānaṁ aramaṇaṭṭhānameva
vītarāgānaṁ ramaṇaṭṭhānaṁ hotīti, evañca pana vatvā obhāsaṁ pharitvā
tassa dhammaṁ desento imaṁ gāthamāha
"ramaṇīyāni araññāni, yattha na ramatī jano,
vītarāgā ramessanti, na te kāmagavesinoti.
tattha "araññānīti: supupphitataruṇavanasaṇḍamaṇḍitāni
vimalasalilasampannāni araññāni nāma ramaṇīyāni. yatthāti: yesu
araññesu vikasitesu viya padumavanesu gāmamakkhikā kāmagavesako
jano na ramati. vītarāgāti: vītarāgā pana khīṇāsavā bhamaramadhukarā
viya padumavanesu tathārūpesu araññesu ramissanti. kiṁkāraṇā?

page number: 086

na te kāmagavesinoti: yasmā te kāmagavesino na hontīti
attho.
desanāvasāne so thero yathānisinnova saha paṭisambhidāhi
arahattaṁ patvā ākāsenāgantvā thutiṁ karonto tathāgatassa
pāde vanditvā agamāsīti.
aññataritthīvatthu.
arahantavaggavaṇṇanā niṭṭhitā.
sattamo vaggo.
----------

page number: 087

8. sahassavaggavaṇṇanā
1. tambadāṭhikacoraghātakavatthu. (81)
"sahassamapi ce vācāti imaṁ dhammadesanaṁ satthā veḷuvane
viharanto tambadāṭhikacoraghātakaṁ ārabbha kathesi.
ekūnapañcasatā kira corā gāmaghātakādīni karontā jīvitaṁ
kappesuṁ. atheko puriso nibbiddhapiṅgalo tambadāṭhiko tesaṁ santikaṁ
gantvā "ahaṁpi tumhehi saddhiṁ jīvissāmīti āha. atha naṁ
corajeṭṭhakassa dassetvā "ayaṁpi amhākaṁ santike vasituṁ icchatīti
āhaṁsu. atha naṁ corajeṭṭhako oloketvā "ayaṁ mātu thanaṁ chinditvā
pitu vā galalohitaṁ nīharitvā khādanasamattho atikakkhaḷoti cintetvā
"natthetassa amhākaṁ santike vasanakiccanti paṭikkhipi. so evaṁ
paṭikkhittopi agantvā ekantasseva antevāsikaṁ upaṭṭhahanto
ārādhesi. so taṁ ādāya corajeṭṭhakaṁ upasaṅkamitvā "sāmi
bhaddako esa amhākaṁ upakārako, saṅgaṇhatha nanti yācitvā
corajeṭṭhakaṁ paṭicchāpesi. athekadivasaṁ nāgarā rājapurisehi saddhiṁ
ekato hutvā te core gahetvā vinicchayāmaccānaṁ santikaṁ nayiṁsu.
amaccā tesaṁ pharasunā sīsacchedaṁ āṇāpesuṁ. tato "ko nu kho
ime māressatīti pariyesantā te māretuṁ icchantaṁ kañci adisvā

page number: 088

corajeṭṭhakaṁ āhaṁsu "tvaṁ ime māretvā jīvitañceva labhissasi
sammānañca, mārehi neti. sopi attānaṁ nissāya vasitattā
māretuṁ na icchi. etenupāyena ekūnapañcasate pucchiṁsu. sabbepi na
icchiṁsu. sabbapacchā taṁ nibbiddhapiṅgalaṁ tambadāṭhikaṁ pucchiṁsu. so
"sādhūti sampaṭicchitvā te sabbepi māretvā jīvitañceva sammānañca
labhi. etenupāyena nagarassa dakkhiṇadisatopi pañca corasatāni
ānetvā amaccānaṁ dassetvā, tehi tesaṁ sīsacchede āṇatte,
corajeṭṭhakaṁ ādiṁ katvā pucchantā kañci māretuṁ icchantaṁ adisvā
"purimadivase eko puriso pañcasate core māresi, kahannu kho
esoti, "asukaṭṭhāne amhehi diṭṭhoti vutte, taṁ pakkosāpetvā
"ime mārehi, sammānaṁ lacchasīti āṇāpesuṁ. so "sādhūti
sampaṭicchitvā tepi māretvā sammānaṁ labhi. atha te "bhaddako
ayaṁ puriso, nibaddhaṁ coraghātakamevetaṁ karissāmāti mantetvā tassa taṁ
ṭhānantaraṁ datvā sammānaṁ kariṁsu. so pacchimadisatopi uttaradisatopi
ānīte pañcasate pañcasate core ghātesiyeva. evaṁ catūhi disāhi
ānītāni dve sahassāni māretvā tato paṭṭhāya devasikaṁ "ekaṁ
dveti ānītānīte manusse mārento pañcapaṇṇāsa saṁvaccharāni
coraghātakakammaṁ akāsi. so mahallakakāle ekappahārena sīsaṁ
chindituṁ na sakkoti, dve tayo vāre paharanto manusse kilameti.
nāgarā cintayiṁsu "aññopi coraghātako uppajjissati, ayaṁ ativiya
manusse kilameti, kiṁ imināti, tassa taṁ ṭhānantaraṁ hariṁsu. so

page number: 089

pubbe coraghātakakammaṁ karonto "ahatasāṭake nivāsetuṁ navasappinā
saṅkhataṁ khīrayāguṁ pātuṁ sumanapupphāni pilandhituṁ gandhehi 1- vilimpitunti
imāni cattāri na labhi. so ṭhānā cāvitadivase "khīrayāguṁ me pacathāti
vatvā ahatavatthasumanamālāvilepanāni gāhāpetvā nadiṁ gantvā
nahātvā ahatavatthāni nivāsetvā mālā pilandhitvā gandhehi
anulittagatto gehaṁ āgantvā nisīdi. athassa navasappisaṅkhatakhīrayāguṁ
purato ṭhapetvā hatthadhovanodakaṁ āhariṁsu.
tasmiṁ khaṇe sārīputtatthero samāpattito vuṭṭhāya "kattha
nu kho ajja mayā gantabbanti attano bhikkhācāraṁ olokento
tassa gehe khīrayāguṁ disvā "karissati nu kho me so puriso
saṅgahanti upadhārento "maṁ disvā mama saṅgahaṁ karissati, karitvā
ca pana mahāsampattiṁ labhissati ayaṁ kulaputtoti ñatvā cīvaraṁ
pārupitvā pattamādāya tassa gehadvāre ṭhitameva attānaṁ dassesi.
so theraṁ disvāva pasannacitto cintesi "mayā ciraṁ coraghātakakammaṁ
kataṁ, bahū manussā māritā; idāni me gehe khīrayāgu paṭiyattā,
thero ca āgantvā mama gehadvāre ṭhito; idāni mayā ayyassa
deyyadhammaṁ dātuṁ vaṭṭatīti; purato ṭhapitaṁ yāguṁ apanetvā theraṁ
upasaṅkamitvā vanditvā antogehe nisīdāpetvā patte khīrayāguṁ
ākiritvā navasappī āsiñcitvā theraṁ vījamāno aṭṭhāsi. athassa
dīgharattaṁ aladdhapubbatāya khīrayāguṁ pātuṁ balavā ajjhāsayo ahosi.
thero tassajjhāsayaṁ ñatvā taṁ "upāsaka attano yāguṁ pivāti āha.

footnote: 1. ma. gandhe.

page number: 090

so aññassa hatthe vījaniṁ datvā sayaṁ yāguṁ pivi. thero vījamānaṁ
purisaṁ "gaccha, upāsakameva vījāhīti āha. so vījiyamāno kucchipūraṁ
yāguṁ pivitvā āgantvā theraṁ vījamāno ṭhatvā katabhattakiccassa
therassa pattaṁ aggahesi. thero tassa anumodanaṁ ārabhi. so
attano cittaṁ therassa dhammadesanānugataṁ kātuṁ nāsakkhi. thero
sallakkhetvā "upāsaka kasmā cittaṁ desanānugataṁ kātuṁ na sakkosīti
pucchi. "bhante mayā dīgharattaṁ kakkhaḷakammaṁ kataṁ, bahū manussā
māritā, tamahaṁ attano kammaṁ saranto cittaṁ ayyassa desanānugataṁ
kātuṁ nāsakkhinti. thero "vañcessāmi nanti cintetvā "kiṁ
pana tvaṁ attano ruciyā akāsi, aññehi kāritosīti. "rājā maṁ
kārāpesi bhanteti. "kiṁ nu kho te upāsaka evaṁ sante akusalaṁ
hotīti. mandadhātuko upāsako therenevaṁ vutto "natthi mayhaṁ
akusalanti saññī hutvā "tenahi bhante dhammaṁ kathethāti. so
there anumodanaṁ karonte, ekaggacitto hutvā dhammaṁ suṇanto
sotāpattimaggassa orato anulomikaṁ khantiṁ nibbattesi. theropi
anumodanaṁ katvā pakkāmi. upāsakaṁ thokaṁ theraṁ anugantvā nivattamānaṁ
ekā yakkhinī dhenuvesena āgantvā ure paharitvā māresi. so
kālaṁ katvā tusitapure nibbatti.
bhikkhū dhammasabhāyaṁ kathaṁ samuṭṭhāpesuṁ "coraghātako
pañcapaṇṇāsa vassāni kakkhaḷakammaṁ katvā ajjeva tato mutto
ajjeva therassa bhikkhaṁ datvā ajjeva kālakato, kahaṁ nu kho

page number: 091

nibbattoti. satthā āgantvā "kāya nuttha bhikkhave etarahi
kathāya sannisinnāti pucchitvā, "imāya nāmāti vutte, "bhikkhave
tusitapure so nibbattoti āha. "kiṁ bhante vadetha, ettakaṁ
kālaṁ ettake manusse ghātetvā tusitavimāne nibbattoti. "āma
bhikkhave, mahanto tena kalyāṇamitto laddho, so sārīputtassa
dhammadesanaṁ sutvā anulomañāṇaṁ nibbattetvā ito cuto tusitavimāne
nibbattoti vatvā imaṁ gāthamāha
"subhāsitaṁ suṇitvāna nagare coraghātako
anulomakhantiṁ laddhāna modati tidivaṅgatoti.
"bhante anumodanākathā nāma na balavā 1-, tena kataṁ akusalakammaṁ
mahantaṁ, kathaṁ tattakena visesaṁ nibbattesīti. satthā "bhikkhave mayā
desitadhammassa `appaṁ vā bahuṁ vāti mā pamāṇaṁ gaṇhatha, ekavācāpi
hi atthanissitā seyyoevāti vatvā anusandhiṁ ghaṭetvā dhammaṁ
desento imaṁ gāthamāha
"sahassamapi ce vācā anatthapadasañhitā,
ekaṁ atthapadaṁ seyyo, yaṁ sutvā upasammatīti.
tattha "sahassamapīti: paricchedavacanaṁ. "ekaṁ sahassaṁ dve
sahassānīti evaṁ sahassena cepi paricchinnā vācā honti,
tā ca anatthapadasañhitā ākāsavaṇṇapabbatavaṇṇavanavaṇṇādīni 2-
pakāsakehi anibbānadīpakehi anatthakehi padehi sañhitā, yāva

footnote: 1. balavatīti yuttataraṁ. ña.va. 2. ākāsavaṇṇana...vaṇṇanānītipi
footnote: dissati. sī. ma. yu. ākāsavaṇṇanāpabbatavaṇṇanāvanavaṇṇanādīni.

page number: 092

bahukā honti; tāva pāpikāevāti attho. ekaṁ atthapadanti:
yaṁ pana "ayaṁ kāyo, ayaṁ kāyagatā sati, tisso vijjā anuppattā, 1-
kataṁ buddhānaṁ sāsananti evarūpaṁ ekaṁpi atthapadaṁ sutvā rāgādīnaṁ
vūpasamena vūpasammati, taṁ atthasādhakaṁ nibbānappaṭisaṁyuttaṁ
khandhadhātuāyatanaindriyabalabojjhaṅgasatipaṭṭhānaparidīpakaṁ ekaṁpi padaṁ
seyyoyevāti attho.
desanāvasāne bahū sotāpattiphalādīni pāpuṇiṁsūti.
tambadāṭhikacoraghātakavatthu.
-------
2. dārucīriyattheravatthu. (82)
"sahassamapi ce gāthāti imaṁ dhammadesanaṁ satthā jetavane
viharanto dārucīriyattheraṁ ārabbha kathesi.
ekasmiṁ hi kāle bahū manussā nāvāya mahāsamuddaṁ pakkhanditvā
antomahāsamudde bhinnāya nāvāya macchakacchapabhakkhā ahesuṁ.
ekovettha ekaṁ phalakaṁ gahetvā vāyamanto suppārakapaṭṭanatīraṁ
okkami. tassa nivāsanapārupanaṁ natthi. so aññaṁ kiñci apassanto
sukkhakaṭṭhadaṇḍakaṁ 2- vākehi paliveṭhetvā nivāsanapārupanaṁ katvā
devakulato kapālaṁ gahetvā suppārakapaṭṭanaṁ agamāsi. manussā taṁ
disvā yāgubhattādīni datvā "ayaṁ eko arahāti sambhāvesuṁ. so

footnote: 1. ma. anuppatto. 2. sī. ma. yu. sukkhakaṭṭhadaṇḍake.

page number: 093

vatthesu upanītesu "sacāhaṁ nivāsessāmi vā pārupissāmi vā.
lābhasakkāro me parihāyissatīti ānītāni 1- pakkhipitvā dārucīrāneva
paridahi. athassa bahūhi "arahāti vuccamānassa evaṁ cetaso parivitakko
udapādi "ye kho keci loke arahanto vā arahattamaggaṁ vā
samāpannā, ahaṁ tesaṁ aññataroti. athassa purāṇasālohitā
devatā evaṁ cintesi.
purāṇasālohitāti pubbe ekato katasamaṇadhammā. pubbe kira
kassapadasabalassa sāsane osakkamāne, sāmaṇerādīnaṁ vippakāraṁ
disvā satta bhikkhū saṁvegappattā `yāva sāsanassa antaradhānaṁ na
hoti; tāva attano patiṭṭhaṁ karissāmāti suvaṇṇacetiyaṁ vanditvā
araññaṁ paviṭṭhā ekaṁ pabbataṁ disvā "jīvite sālayā nivattantu,
nirālayā imaṁ pabbatamabhiruhantūti vatvā nisseṇiṁ bandhitvā sabbepi
taṁ pabbataṁ abhiruyha nisseṇiṁ pātetvā samaṇadhammaṁ kariṁsu. tesu
saṅghatthero ekarattātikkameneva arahattaṁ pāpuṇi. so anotattadahe
nāgalatādantakaṭṭhaṁ khāditvā uttarakuruto piṇḍapātaṁ āharitvā te
bhikkhū āha "āvuso imaṁ dantakaṭṭhaṁ khāditvā mukhaṁ dhovitvā imaṁ
piṇḍapātaṁ bhuñjathāti. "kimpana bhante amhehi evaṁ katikā katā
`yo paṭhamaṁ arahattaṁ pāpuṇāti, tenābhataṁ piṇḍapātaṁ avasesā
bhuñjissantīti. "no hetaṁ āvusoti. "tenahi sace mayaṁpi tumhe
viya visesaṁ nibbatteyyāma, sayaṁ āharitvā bhuñjissāmāti na icchiṁsu.

footnote: 1. sī. ma. yu. tāni.

page number: 094

dutiyadivase dutiyatthero anāgāmiphalaṁ pāpuṇi. sopi tatheva piṇḍapātaṁ
āharitvā itare nimantesi. te evamāhaṁsu "kiṁ pana bhante amhehi
evaṁ katikā katā `mahātherena ābhataṁ piṇḍapātaṁ abhuñjitvā
anuttherena ābhataṁ bhuñjissāmāti. "no hetaṁ āvusoti. "evaṁ
sante tumhe viya mayaṁpi visesaṁ nibbattetvā attano purisakārena
bhuñjituṁ sakkontā bhuñjissāmāti na icchiṁsu. tesaṁ 1- arahattappatto
bhikkhu parinibbāyi, anāgāmī brahmaloke nibbatti, itare pañca
visesaṁ nibbattetuṁ asakkontā sussitvā [2]- sattame divase kālaṁ
katvā devaloke nibbattā imasmiṁ buddhuppāde tato cavitvā
tattha tattha kulagharesu nibbattiṁsu. tesu eko pukkusāti rājā
ahosi, eko kumārakassapo, eko dārucīriyo, eko dabbo
mallaputto, eko sabhiyo paribbājakoti. tattha yo so brahmaloke
nibbattabhikkhu, taṁ sandhāyetaṁ vuttaṁ "purāṇasālohitā devatāti.
tassa brahmuno etadahosi "ayaṁ mayā saddhiṁ nisseṇiṁ
bandhitvā pabbataṁ abhiruhitvā samaṇadhammaṁ akāsi, idāni imaṁ laddhiṁ
gahetvā caranto vinasseyya, saṁvejessāmi nanti. atha naṁ upasaṅkamitvā
evamāha "neva kho tvaṁ bāhiya arahā, nāpi arahattamaggaṁ samāpanno;
sāpi te paṭipadā natthi, yāya tvaṁ arahā vā asi arahattamaggaṁ vā
samāpannoti. bāhiyo ākāse ṭhatvā kathentaṁ mahābrahmānaṁ
oloketvā cintesi "aho bhāriyaṁ kammaṁ kataṁ, ahaṁ `arahāmhīti

footnote: 1. sī. ma. yu. tesu. 2. sī. yu. etthantare "parisussitvāti atthi.

page number: 095

cintesiṁ, ayañca maṁ `na tvaṁ arahā, nāpi arahattamaggaṁ samāpannoti
vadati, atthi nu kho loke añño arahāti. atha naṁ pucchi "atthi
nu kho etarahi devate loke arahā vā arahattamaggaṁ vā
samāpannoti. athassa devatā ācikkhi "atthi bāhiya uttaresu
janapadesu sāvatthī nāma nagaraṁ, tattha so bhagavā etarahi viharati arahaṁ
sammāsambuddho, so hi bāhiya bhagavā arahā ceva arahattāya ca
dhammaṁ desetīti. bāhiyo rattibhāge devatāya kathaṁ sutvā
saṁviggamānaso taṁkhaṇaññeva suppārakā nikkhamitvā ekarattivāsena
sāvatthiṁ agamāsi. sabbaṁ vīsayojanasatikaṁ maggaṁ ekarattivāseneva
agamāsi; gacchanto ca pana devatānubhāvena gato.
"buddhānubhāvenātipi vadantiyeva. tasmiṁ pana khaṇe satthā sāvatthiṁ
piṇḍāya paviṭṭho hoti. so bhuttapātarāse 1- kāyālasiyaṁ vimocanatthāya
abbhokāse caṅkamante sambahule bhikkhū "kahaṁ etarahi satthāti
pucchi. bhikkhū "sāvatthiṁ piṇḍāya paviṭṭhoti vatvā taṁ pucchiṁsu
"tvaṁ pana kuto āgatosīti. "suppārakato āgatomhīti.
"kadā nikkhantosīti. "hiyyo sāyaṁ nikkhantomhīti. "dūratosi
āgato, nisīda tāva, pāde dhovitvā telena makkhetvā thokaṁ
vissamāhi āgatakāle satthāraṁ dakkhissasīti. "ahaṁ bhante satthu
vā attano vā jīvitantarāyaṁ na jānāmi, ekarattenevamhi katthaci
aṭṭhatvā anisīditvā vīsayojanasatikaṁ maggaṁ āgato, satthāraṁ passitvāva

footnote: 1. sī. yu. bhuttapātarāso.

page number: 096

vissamissāmīti. so evaṁ vatvā taramānarūpo sāvatthiṁ pavisitvā
bhagavantaṁ anopamāya buddhasiriyā piṇḍāya carantaṁ disvā "cirassaṁ
vata me gotamo sammāsambuddho diṭṭhoti diṭṭhaṭṭhānato paṭṭhāya
onatasarīro gantvā antaravīthiyaṁ pañcappatiṭṭhitena vanditvā
gopphakesu daḷhaṁ gahetvā evamāha "desetu me bhante
bhagavā dhammaṁ, desetu sugato dhammaṁ, yaṁ mamassa dīgharattaṁ
hitāya sukhāyāti. atha naṁ satthā "akālo tāva bāhiya,
antaravīthiṁ 1- paviṭṭhomhi piṇḍāyāti paṭikkhipi. taṁ sutvā bāhiyo
"bhante saṁsāre saṁsarantena kavaḷiṅkārāhāro na aladdhapubbo,
tumhākaṁ vā mayhaṁ vā jīvitantarāyaṁ na jānāmi, desetheva
me dhammanti. satthā dutiyaṁpi paṭikkhipiyeva. evaṁ kirassa ahosi
"imassa maṁ diṭṭhakālato paṭṭhāya sakalasarīraṁ nirantaraṁ pītiyā
ajjhotthataṁ hoti, balavappītivego dhammaṁ sutvāpi na sakkhissati
paṭivijjhituṁ, majjhattupekkhāya tāva tiṭṭhatu; ekaratteneva vīsayojanasatikaṁ
maggaṁ āgatattā darathopissa balavā, sopi tāva paṭippassambhatūti;
tasmā dvikkhattuṁ paṭikkhipitvā tatiyaṁpi yācito antaravīthiyaṁ ṭhitova
"tasmātiha te bāhiya evaṁ sikkhitabbaṁ `diṭṭhe diṭṭhamattaṁ
bhavissatītiādinā 2- nayena dhammaṁ desesi. so satthu dhammaṁ suṇantoyeva
sabbāsave khepetvā saha paṭisambhidāhi arahattaṁ pāpuṇi,
tāvadeva ca pana bhagavantaṁ pabbajjaṁ yāci, "paripuṇṇante

footnote: 1. sī. ma. yu. antaragharaṁ. 2. khu.u. 25/81.

page number: 097

pattacīvaranti puṭṭho "na paripuṇṇanti āha. atha naṁ satthā
"tenahi pattacīvaraṁ pariyesāhīti vatvā pakkāmi. so kira
vīsativassasahassāni samaṇadhammaṁ karonto "bhikkhunā nāma attanā
paccaye labhitvā aññaṁ anoloketvā sayameva paribhuñjituṁ vaṭṭatīti
ekabhikkhussapi pattena vā cīvarena vā saṅgahaṁ nākāsi. tenassa
"iddhimayapattacīvaraṁ na uppajjissatīti ñatvā ehibhikkhubhāvena
pabbajjaṁ nādāsi. tampi pattacīvaraṁ pariyesamānameva ekā yakkhinī
dhenurūpena āgantvā vāmaūrumhi paharitvā jīvitakkhayaṁ pāpesi. satthā
piṇḍāya caritvā katabhattakicco sambahulehi bhikkhūhi saddhiṁ nikkhamanto
bāhiyassa sarīraṁ saṅkāraṭṭhāne patitaṁ disvā bhikkhū āṇāpesi
"bhikkhave ekasmiṁ gehadvāre ṭhatvā mañcakaṁ āharāpetvā imaṁ
sarīraṁ nagarato nīharitvā jhāpetvā thūpaṁ karothāti. bhikkhū tathā
kariṁsu; katvā ca pana vihāraṁ gantvā satthāraṁ upasaṅkamitvā attanā
katakiccaṁ ārocetvā tassa abhisamparāyaṁ pucchiṁsu. atha nesaṁ bhagavā
tassa parinibbutabhāvaṁ ācikkhitvā "etadaggaṁ bhikkhave mama sāvakānaṁ
bhikkhūnaṁ khippābhiññānaṁ, yadidaṁ bāhiyo dārucīriyoti etadagge 1-
ṭhapesi. atha naṁ bhikkhū pucchiṁsu "bhante tumhe `bāhiyo dārucīriyo
arahattaṁ pattoti vadetha, kadā so arahattaṁ pattoti. "mama
dhammaṁ sutakāle bhikkhaveti. "kadā panassa tumhehi dhammo kathitoti.
"piṇḍāya carantena antaravīthiyaṁ ṭhatvāti. "appamattako hi bhante

footnote: 1. aṅ. eka. 20/32.

page number: 098

tumhehi antaravīthiyaṁ ṭhatvā kathitadhammo, kathaṁ so tāvatakena visesaṁ
nibbattesīti. atha ne satthā "bhikkhave mama dhammaṁ `appaṁ vā bahuṁ
vāti mā minātha; 1- anekānipi hi gāthāsahassāni anatthanissitāni na
seyyo, atthanissitaṁ pana ekampi gāthāpadaṁ seyyoti vatvā
anusandhiṁ ghaṭetvā dhammaṁ desento imaṁ gāthamāha
"sahassamapi ce gāthā anatthapadasañhitā;
ekaṁ gāthāpadaṁ seyyo, yaṁ sutvā upasammatīti.
tattha "ekaṁ gāthāpadanti "appamādo amataṁ padaṁ .pe.
yathā matāti evarūpā ekā gāthāpi seyyoti attho. sesaṁ
purimanayeneva veditabbaṁ.
desanāvasāne bahū sotāpattiphalādīni pāpuṇiṁsūti.
dārucīriyattheravatthu.
----------
3. kuṇḍalakesītherīvatthu. (83)
"yo ca gāthā sataṁ bhāseti imaṁ dhammadesanaṁ satthā
jetavane viharanto kuṇḍalakesiṁ ārabbha kathesi.
rājagahe kira ekā seṭṭhidhītā soḷasavassuddesikā abhirūpā
ahosi dassanīyā. tasmiñca vaye ṭhitā nāriyo purisajjhāsayā
honti purisalolā. atha naṁ mātāpitaro sattabhūmikassa pāsādassa
uparimatale sirigabbhe vāsesuṁ, ekamevassā dāsiṁ paricārikaṁ akaṁsu. 2-

footnote: 1. sī. mā cintayittha. ma. mā pamāṇaṁ gaṇhatha. 2. ma. dāsiparicārikaṁ adaṁsu.

page number: 099

athekaṁ kulaputtaṁ corakammaṁ karontaṁ gahetvā pacchābāhuṁ 1- bandhitvā
catukke catukke kasāhi paharitvā āghātanaṁ nayiṁsu. seṭṭhidhītā
mahājanassa saddaṁ sutvā "kinnu kho etanti pāsādatale ṭhatvā
olokentī taṁ disvā paṭibaddhacittā hutvā patthayamānā āhāraṁ
paṭikkhipitvā mañcake nipajji. atha naṁ mātā pucchi "kiṁ
idaṁ ammāti. "sace etaṁ `coroti gahetvā nīyamānaṁ purisaṁ
labhissāmi, jīvissāmi; no ce, jīvitaṁ me natthi, idheva marissāmīti.
"amma mā evaṁ kari, amhākaṁ jātiyā ca bhogena ca
sadisaṁ aññaṁ sāmikaṁ labhissasīti. "mayhaṁ aññena kiccaṁ natthi,
imaṁ alabhamānā marissāmīti. mātā dhītaraṁ saññāpetuṁ asakkontī
pituno ārocesi. sopi naṁ saññāpetuṁ asakkonto "kiṁ
sakkā kātunti cintetvā taṁ coraṁ gāhāpetvā gacchantassa
rājapurisassa sahassabhaṇḍikaṁ pesesi "imaṁ gahetvā etaṁ purisaṁ
mayhaṁ dehīti. so "sādhūti kahāpaṇe gahetvā taṁ muñcitvā
aññaṁ māretvā "mārito deva coroti rañño ārocesi. seṭṭhīpi
tassa dhītaraṁ adāsi. sā [2]- "sāmikaṁ ārādhessāmīti sabbābharaṇap-
paṭimaṇḍitā sayameva tassa yāguādīni saṁvidahati. coro katipāhaccayena
cintesi "kadā nu kho imaṁ māretvā etissā ābharaṇāni
gahetvā ekasmiṁ surāgehe vikkīṇitvā khādituṁ labhissāmīti.
so "attheso upāyoti cintetvā āhāraṁ paṭikkhipitvā mañcake

footnote: 1. sī. ma. yu. pacchābāhaṁ.
footnote: 2. sīßēéa.yu. etthantare "tato paṭṭhāyāti atthi.

page number: 100

nipajji. atha naṁ sā upasaṅkamitvā "kinte sāmi rujjatīti
pucchi. "na kiñci bhaddeti. "kacci pana me mātāpitaro
tuyhaṁ kuddhāti. "na kujjhanti bhaddeti. "atha kinnāmetanti.
"bhadde ahaṁ taṁ divasaṁ bandhitvā nīyamāno corapapāte adhivatthāya
devatāya balikammaṁ paṭissuṇitvā jīvitaṁ labhiṁ, tvaṁpi mayā
tassāeva ānubhāvena laddhā, `taṁ me devatāya balikammaṁ ṭhapitanti
cintemi bhaddeti. "sāmi mā cintayi, karissāma balikammaṁ, vadehi,
kena atthoti. "appodakamadhupāyāsena ca lājapañcamaka pupphehi cāti.
"sādhu sāmi, ahaṁ paṭiyādessāmīti. sā sabbaṁ balikammaṁ paṭiyādetvā
"ehi sāmi, gacchāmāti āha. "tenahi bhadde tava ñātake
nivattetvā mahagghāni vatthābharaṇāni gahetvā attānaṁ alaṅkarohi,
hasantā kīḷantā sukhaṁ gamissāmāti. sā tathā akāsi. atha naṁ so
pabbatapādaṁ gatakāle āha "bhadde ito paraṁ ubho janā gamissāma,
sesajanaṁ yānakena saddhiṁ nivattetvā balikammabhājanaṁ sayaṁ ukkhipitvā
gaṇhāhīti. sā tathā akāsi. coro taṁ gahetvā corapapātapabbataṁ
abhiruhi. tassa hi ekena passena manussā abhiruhanti. ekaṁ passaṁ
chinnataṭaṁ, pabbatamatthake ṭhitā tena passena core pātenti, te
khaṇḍākhaṇḍaṁ hutvā bhūmiyaṁ patanti; tasmā "corapapātoti vuccati.
sā tassa pabbatassa matthake ṭhatvā "balikammante sāmi karohīti
āha. so tuṇhī ahosi. puna tāya "kasmā sāmi tuṇhībhūtosīti
vutte, taṁ āha "na mayhaṁ balikammena attho, vañcetvā pana taṁ

page number: 101

ādāya āgatomhīti. "kiṁkāraṇā sāmīti. "taṁ māretvā tava
ābharaṇāni gahetvā palāyanatthāyāti. sā maraṇabhayatajjitā āha
"sāmi ahañca ābharaṇāni ca me tava santakāneva, kasmā
evaṁ vadesīti. so "mā evaṁ karohīti punappunaṁ yāciyamānopi
"māremievāti āha. "evaṁ sante kinte mama maraṇena,
imāni ābharaṇāni gahetvā mayhaṁ jīvitaṁ dehi, ito paṭṭhāya
maṁ `matāti dhārehi, dāsī vā te hutvā hatthakammaṁ karissāmīti
vatvā imaṁ gāthamāha
"ime suvaṇṇakeyūrā sabbe veḷuriyāmayā,
sabbañca gaṇha bhaddante mamaṁ dāsiñca sāvayāti 1-.
taṁ sutvā coro "evaṁ kate, tvaṁ gantvā 2- mātāpitūnaṁ ācikkhissasi,
māressāmiyeva, tvaṁ mā bāḷhaṁ paridevīti vatvā imaṁ gāthamāha
"mā bāḷhaṁ paridevesi, khippaṁ bandhāhi bhaṇḍakaṁ,
na tuyhaṁ jīvitaṁ atthi, sabbaṁ gaṇhāmi bhaṇḍakanti.
sā cintesi "aho idaṁ kammaṁ bhāriyaṁ; paññā nāma na
pacitvā khādanatthāya katā, atha kho vicāraṇatthāya katā; jānissāmissa
kattabbanti. atha naṁ sā āha "sāmi yadā tvaṁ `coroti
gahetvā nīyasi; tadā ahaṁ mātāpitūnaṁ ācikkhiṁ, te sahassaṁ
vissajjetvā taṁ ānāpetvā gehe kariṁsu, tato paṭṭhāya ahaṁ
tuyhaṁ upakārikā, ajja me sudiṭṭhaṁ katvā attānaṁ vandituṁ

footnote: 1. ma. idaṁ suvaṇṇakeyūraṁ muttā veḷuriyā bahū
footnote: sabbaṁ harassu bhaddante maṁ ca dāsīti sāvayāti.
footnote: 2. yu. evaṁ kathetvā gantvā.

page number: 102

dehīti. so "sādhu bhadde, sudiṭṭhaṁ katvā vandāhīti vatvā
pabbatante aṭṭhāsi. atha naṁ sā tikkhattuṁ padakkhiṇaṁ katvā
catūsu ṭhānesu vanditvā "sāmi idaṁ me pacchimadassanaṁ, idāni
tuyhaṁ vā mama dassanaṁ mayhaṁ vā tava dassanaṁ natthīti purato
ca pacchato ca āliṅgitvā pamattaṁ hutvā pabbatante ṭhitaṁ
piṭṭhipasse ṭhatvā ekena hatthena khandhe gahetvā ekena
piṭṭhikacchāya gahetvā pabbatapapāte khipi. so pabbatakucchiyaṁ
paṭihato khaṇḍākhaṇḍaṁ hutvā bhūmiyaṁ pati. corapapātamatthake
adhivatthā devatā tesaṁ dvinnaṁpi kiriyaṁ disvā tassā itthiyā
sādhukāraṁ datvā imaṁ gāthamāha
"na so sabbesu ṭhānesu puriso hoti paṇḍito,
itthīpi paṇḍitā hoti tattha tattha vicakkhaṇāti.
sāpi coraṁ papāte khipityā [cintesi] "sacāhaṁ gehaṁ gamissāmi,
`sāmiko te kahanti pucchissanti; sacāhaṁ evaṁ puṭṭhā `mārito
meti vakkhāmi, `dubbinīte sahassaṁ datvā sāmikaṁ ānāpetvā
idāni naṁ māresīti maṁ mukhasattīhi vijjhissanti; `ābharaṇatthāya
maṁ so māretukāmo ahosīti vuttepi, na saddahissanti; alaṁ
me gehenāti tattheva ābharaṇāni chaḍḍetvā araññaṁ pavisitvā
anupubbena vicarantī ekaṁ paribbājakānaṁ assamaṁ patvā vanditvā
"mayhaṁ bhante tumhākaṁ santike pabbajjaṁ dethāti āha. atha
naṁ pabbājesuṁ. sā pabbajitvāva pucchi "bhante tumhākaṁ

page number: 103

pabbajjāya kiṁ uttamanti. "bhadde dasasu vā kasiṇesu parikammaṁ
katvā jhānaṁ nibbattetabbaṁ, vādasahassaṁ vā uggaṇhitabbaṁ,
ayaṁ amhākaṁ pabbajjāya uttamatthoti. "jhānantāva nibbattetuṁ
ahaṁ na sakkhissāmi, vādasahassaṁ pana uggaṇhissāmi ayyāti.
atha naṁ te vādasahassaṁ uggaṇhāpetvā "uggahitaṁ te sippaṁ,
idāni tvaṁ jambudīpatale vicaritvā attanā saddhiṁ pañhaṁ kathetuṁ
samatthaṁ olokehīti tassā hatthe jambusākhaṁ datvā uyyojesuṁ
"gaccha bhadde; sace koci gihibhūto tayā saddhiṁ pañhaṁ kathetuṁ
sakkoti, tasseva pādaparicārikā bhava; sace pabbajito sakkoti,
tassa santike pabbajāhīti. sā nāmena jambuparibbājikā nāma
hutvā tato nikkhamitvā diṭṭhadiṭṭhe pañhaṁ pucchantī vicarati.
tāya saddhiṁ kathetuṁ samattho nāma nāhosi. "ito
jambuparibbājikā āgacchatīti sutvāva manussā palāyanti. sā
gāmaṁ vā nigamaṁ vā bhikkhāya pavisantī gāmadvāre vālikārāsiṁ
katvā tattha jamthusākhaṁ ṭhapetvā "mayā saddhiṁ kathetuṁ samattho
jambusākhaṁ maddatūti vatvā gāmaṁ pāvisi. taṁ, ṭhānaṁ koci upasaṅkamituṁ
samattho nāma nāhosi. sāpi milātāya jambusākhāya aññaṁ sākhaṁ
gaṇhāti, iminā nīhārena vicarantī sāvatthiṁ patvā gāmadvāre
sākhaṁ ṭhapetvā vuttanayeneva vatvā bhikkhāya pāvisi. sambahulā
dārakā sākhaṁ parivāretvā aṭṭhaṁsu.
tadā sārīputtatthero piṇḍāya caritvā katabhattakicco

page number: 104

nagarā nikkhamanto te dārake sākhaṁ parivāretvā ṭhite disvā
"kiṁ idanti pucchi. dārakā therassa taṁ pavattiṁ ācikkhiṁsu.
"tenahi dārakā imaṁ sākhaṁ maddathāti. "bhāyāma bhanteti.
"ahaṁ pañhaṁ kathessāmi, maddatha tumheti. te therassa vacanena
jātussāhā tathā katvā nadantā rajaṁ ukkhipiṁsu. paribbājikā
āgantvā te paribhāsitvā "tumhehi saddhiṁ mama pañhena
kiccaṁ natthi; kasmā me sākhaṁ madditthāti āha. "ayyenamha
maddāpitāti āhaṁsu. "bhante tumhehi me sākhā maddāpitāti.
"āma bhaginīti. "tenahi mayā saddhiṁ pañhaṁ kathethāti. "sādhu,
kathesāsāmīti. sā vaḍḍhamānakacchāyāya pañhaṁ pucchituṁ therassa
santikaṁ agamāsi. sakalanagaraṁ saṅkhubhi "dvinnaṁ paṇḍitānaṁ kathaṁ
sossāmāti. nāgarā tāya saddhiṁyeva gantvā theraṁ vanditvā
ekamantaṁ nisīdiṁsu. paribbājikā theraṁ āha "bhante pucchāmi
te pañhanti. "puccha bhaginīti. sā vādasahassaṁ pucchi. pucchitaṁ
pucchitaṁ thero vissajjesi. atha naṁ thero āha "ettakā eva te
pañhā, aññepi atthīti. "ettakā eva bhanteti. "tayā bahū
pañhā puṭṭhā; mayaṁpi ekaṁ pucchāma, vissajjessasi noti. "jānamānā
vissajjessāmi 1-, pucchatha bhanteti. thero "ekaṁ nāma kinti pañhaṁ
pucchi. sā "evamesa vissajjitabboti ajānantī "kiṁ nāmetaṁ

footnote: 1. sī. yu. "jānamānā vissajjessāmīti. natthi.

page number: 105

bhanteti pucchi. "buddhamanto 1- nāma bhaginīti. "mayhaṁpi taṁ detha
bhanteti. "sace mādisā bhavissasi, dassāmīti. "tenahi maṁ
pabbājethāti. thero bhikkhunīnaṁ ācikkhitvā pabbajāpesi. sā
pabbajitvā laddhūpasampadā kuṇḍalakesītherī nāma hutvā katipāhasseva
saha paṭisambhidāhi arahattaṁ pāpuṇi.
bhikkhū dhammasabhāyaṁ kathaṁ samuṭṭhāpesuṁ "kuṇḍalakesītheriyā
dhammassavanaṁ bahuṁ natthi, pabbajitakiccamassā matthakaṁ pattaṁ,
ekena kira corena saddhiṁ mahāsaṅgāmaṁ katvā jititvā āgatāti.
satthā āgantvā "kāya nuttha bhikkhave etarahi kathāya
sannisinnāti pucchitvā, "imāya mnāmāti vutte, "bhikkhave
mayā desitadhammaṁ `appaṁ vā bahuṁ vāti mā minātha, anatthakaṁ
padaṁ sataṁpi seyyo na hoti, dhammapadaṁ pana ekampi seyyova;
avasesacore jinantassa ca jayo nāma na hoti, ajjhattike
kilesacore jinantasseva pana jayo nāma hotīti vatvā anusandhiṁ
ghaṭetvā dhammaṁ desento imā gāthā abhāsi
"yo ca gāthā sataṁ bhāse anatthapadasañhitā;
ekaṁ dhammapadaṁ seyyo yaṁ sutvā upasammati.
yo sahassaṁ sahassena saṅgāme mānuse jine,
ekañca jeyyamattānaṁ, sa ve saṅgāmajuttamoti.
tattha "gāthā satanti: yo ca puggalo sataparicchedā

footnote: 1. sī. yu. buddhapañhaṁ. ma. buddhapañho.

page number: 106

bahū gāthā bhāseyyāti attho. anatthapadasañhitāti:
ākāsavaṇṇanādivasena anatthakehi padehi sañhitā. dhammapadanti: atthasādhakaṁ
khandhādippaṭisaṁyuttaṁ. "cattārīmāni paribbājakā dhammapadāni; katamāni
cattāri; anabhijjhā paribbājakā dhammapadaṁ, abyāpādo paribbājakā
dhammapadaṁ, sammāsati paribbājakā dhammapadaṁ, sammāsamādhi paribbājakā
dhammapadanti 1- evaṁ vuttesu catūsu dhammapadesu ekampi dhammapadaṁ
seyyo.
yo sahassaṁ sahassenāti: yo eko saṅgāmayodho sahassena
guṇitaṁ sahassaṁ manusse ekasmiṁ saṅgāme jineyya dasa manussasatasahassāni
jinitvā jayaṁ āhareyya, ayaṁpi saṅgāmajinataṁ uttamo
nāma na hoti. ekañaca jeyyamattānanti: yo pana
rattiṭṭhānadivāṭṭhānesu ajjhattikakammaṭṭhānaṁ sammasanto attano
lobhādikkilesajayena attānaṁ jineyya. sa ve saṅgāmajuttamoti: so
saṅgāmajinataṁ uttamo pavaro saṅgāmasīsayodhoti.
desanāvasāne bahū sotāpattiphalādīni pāpuṇiṁsūti.
kuṇḍalakesītherīvatthu.
----------

footnote: 1. aṅ. catukka. 21/38.

page number: 107

4. anatthapucchakabrāhmaṇavatthu. (84)
"attā haveti imaṁ dhammadesanaṁ satthā jetavane viharanto
anatthapucchakabrāhmaṇaṁ ārabbha kathesi.
so kira brāhmaṇo "kiṁ nu kho sammāsambuddho atthameva
jānāti, udāhu anatthampi; pucchissāmi nanti satthāraṁ upasaṅkamitvā
pucchi "bhante tumhe atthameva jānātha maññe, no anatthanti.
"atthañcāhaṁ brāhmaṇa jānāmi anatthañcāti. "tenahi me
anatthaṁ kathethāti. athassa satthā imaṁ gāthamāha
"ussūraseyyaṁ ālasyaṁ caṇḍikkaṁ dīghasottiyaṁ 1-
ekassaddhānagamanaṁ paradārūpasevanaṁ
etaṁ brāhmaṇa sevassu, anatthaṁ te bhavissatīti.
taṁ sutvā brāhmaṇo sādhukāramadāsi "sādhu sādhu gaṇācariya
gaṇajeṭṭhaka, tumheva atthañca jānātha anatthañcāti. "evaṁ
brāhmaṇa atthānatthajānanako nāma mayā sadiso natthīti.
athassa satthā ajjhāsayaṁ upadhāretvā "brāhmaṇa kena kammena
jīvasīti pucchi. "jūtakammena bho gotamāti. "kiṁ pana te jayo
hoti parājayoti. "jayopi parājayopīti vutte, "brāhmaṇa
appamattako esa, paraṁ jinantassa jayo nāma na seyyo; yo
pana kilesajayena attānaṁ jināti, tassa jayo seyyo; na hi taṁ
jayaṁ koci parājayaṁ kātuṁ sakkotīti vatvā anusandhiṁ ghaṭetvā

footnote: 1. ma. dīghasoṇḍiyaṁ.

page number: 108

dhammaṁ desento imā gāthā abhāsi
"attā have jitaṁ seyyo, yā cāyaṁ itarā pajā;
attadantassa posassa niccaṁ saññatacārino
neva devo na gandhabbo na māro saha brahmunā
jitaṁ apajitaṁ kayirā tathārūpassa jantunoti.
tattha "haveti nipāto. jitanti liṅgavipallāso. attano
kilesajayena attā jito seyyoti attho. yā cāyaṁ itarā
pajāti: yā panāyaṁ avasesā pajā jūtena vā dhanaharaṇena vā
saṅgāme balābhibhavena vā jitā bhaveyya, taṁ jinantena yaṁ jitaṁ.
na taṁ seyyoti attho. "kasmā pana tadeva jitaṁ seyyo, idaṁ
na seyyoti. "yasmā attadantassa .pe. tathārūpassa jantunoti.
idaṁ vutti hoti "yasmā hi yvāyaṁ nikkilesatāya attadanto
poso, tassa anaṅgaṇassa 1- kāyādīhi niccaṁ saññatacārino
evarūpassa imehi kāyasaññamādīhi saññatassa jantuno devo
vā gandhabbo vā māro vā pana brahmunā saha uṭṭhahitvā
`ahamassa jitaṁ apajitaṁ karissāmi, maggabhāvanāya pahīne kilese
puna uppādessāmīti ḍaṭentopi, yathā dhanādīhi parājito
pakkhantaro hutvā itarena jitaṁ puna jinanto apajitaṁ kareyya:
evaṁ apajitaṁ kātuṁ neva sakkuṇeyyāti.
desanāvasāne bahū sotāpattiphalādīni pāpuṇiṁsūti.
anatthapucchakabrāhmaṇavatthu.

footnote: 1. ma. yu. attadantassa.

page number: 109

5. sārīputtattherassa mātulabrāhmaṇavatthu. (85)
"māse māseti imaṁ dhammadesanaṁ satthā veḷuvane viharanto
sārīputtattherassa mātulabrāhmaṇaṁ ārabbha kathesi.
thero kira tassa santikaṁ gantvā āha "kinnu kho brāhmaṇa
kiñcideva kusalaṁ karosīti. "karomi bhanteti. "kiṁ karosīti. "māse
māse sahassapariccāgena dānaṁ dammīti. "kassa desīti. "niggaṇṭhānaṁ
bhanteti. "kiṁ patthayantoti. "brahmalokaṁ bhanteti. "kiṁ pana
brahmalokassa ayaṁ maggoti. "āma bhanteti. "ko evamāhāti.
"ācariyehi me kathitaṁ bhanteti. "neva tvaṁ brahmalokassa maggaṁ
jānāsi, napi te ācariyā; satthā eva eko jānāti, ehi
brāhmaṇa, brahmalokassa te maggaṁ kathāpessāmīti taṁ ādāya
satthu santikaṁ netvā "bhante ayaṁ brāhmaṇo evamāhāti taṁ
pavattiṁ ārocetvā "sādhu vatassa brahmalokamaggaṁ kathethāti āha.
satthā "evaṁ kira brāhmaṇāti pucchitvā, "āma bho gotamāti
vutte, "brāhmaṇa tayā evaṁ dadamānena vassasataṁ dinnadānatopi
muhuttamattaṁ pasannacittena mayhaṁ sāvakassa olokanaṁ vā
kaṭacchubhikkhāmattadānaṁ vā mahapphalataranti vatvā anusandhiṁ ghaṭetvā
dhammaṁ desento imaṁ gāthamāha
"māse māse sahassena yo yajetha sataṁ samaṁ,
ekañca bhāvitattānaṁ muhuttamapi pūjaye,
sāyeva pūjanā seyyo, yañce vassasataṁ hutanti.

page number: 110

tattha "sahassenāti: sahassapariccāgena. yo yajetha sataṁ
samanti: yo vassasataṁ māse māse sahassaṁ pariccajanto
lokiyamahājanassa dānaṁ dadeyya. ekañca bhāvitattānanti: yo
ca ekaṁ guṇavasena vaḍḍhitāttānaṁ heṭṭhimakoṭiyā sotāpannaṁ
uparimakoṭiyā khīṇāsavaṁ gharadvāre sampattaṁ kaṭacchubhikkhādānavasena
vā yāpanamattāhāradānavasena vā thūlasāṭakadānamattena vā
pūjeyya, yaṁ itarena vassasataṁ hutaṁ, tato sāyeva pūjanā seyyo
seṭṭhā uttamāti attho.
desanāvasāne so brāhmaṇo sotāpattiphalaṁ patto. aññepi
bahū sotāpattiphalādīni pāpuṇiṁsūti.
sārīputtattherassa mātulabrāhmaṇavatthu.
----------
6. sārīputtattherassa bhāgineyyabrāhmaṇavatthu. (86)
"yo ca vassasataṁ jantūti imaṁ dhammadesanaṁ satthā veḷuvane
viharanto sārīputtattherassa bhāgineyyaṁ ārabbha kathesi.
taṁpi hi thero upasaṅkamitvā āha "kiṁ brāhmaṇa kusalaṁ
karosīti. "āma bhanteti. "kiṁ karosīti. "māse māse ekaṁ pasuṁ
vadhitvā aggiṁ paricarāmīti. "kimatthaṁ evaṁ karosīti. "brahmalokamaggo
kiresoti. "kenevaṁ kathitanti. "ācariyehi me bhanteti. "neva tvaṁ
brahmalokamaggaṁ jānāsi, napi te ācariyā; ehi satthu santikaṁ

page number: 111

gamissāmāti taṁ satthu santikaṁ netvā taṁ pavattiṁ ārocetvā
"imassa bhante brahmalokamaggaṁ kathethāti āha. satthā "evaṁ
kirāti pucchitvā, "evaṁ bho gotamāti vutte, "brāhmaṇa
vassasataṁpi evaṁ aggiṁ paricarantassa tava aggipāricariyā mama
sāvakassa khaṇamattaṁ pūjaṁpi na pāpuṇātīti vatvā anusandhiṁ ghaṭetvā
dhammaṁ desento imaṁ gāthamāha
"yo ca vassasataṁ jantu aggiṁ paricare vane,
ekañca bhāvitattānaṁ muhuttamapi pūjaye
sāyeva pūjanā seyyo, yañce vassasataṁ hutanti.
tattha "jantūti sattādhivacanametaṁ. aggiṁ paricare vaneti:
nippapañcabhāvappatthanāya vanaṁ pavisitvāpi tattha aggiṁ paricareyya.
sesaṁ purimasadisamevāti.
desanāvasāne brāhmaṇo sotāpattiphalaṁ pāpuṇi. aññepi
bahū sotāpattiphalādīni pāpuṇiṁsūti.
sārīputtattherassa bhāgineyyabrāhmaṇavatthu.
--------------
7. sārīputtattherassa sahāyabrāhmaṇavatthu. (87)
"yaṅkiñci yiṭṭhañcāti imaṁ dhammadesanaṁ satthā veḷuvane
viharanto sārīputtattherassa sahāyabrāhmaṇaṁ ārabbha kathesi.
tampi hi thero upasaṅkamitvā "kiṁ brāhmaṇa kiñci kusalaṁ

page number: 112

karosīti pucchi. "āma bhanteti. "kiṁ karosīti. "yiṭṭhayāgaṁ yajāmīti.
tadā kira taṁ yāgaṁ mahāpariccāgena yajanti. ito paraṁ thero
purimanayeneva pucchitvā taṁ satthu santikaṁ netvā taṁ pavattiṁ
ārocetvā "imassa bhante brahmalokamaggaṁ kathethāti āha.
satthā "brāhmaṇa evaṁ kirāti pucchitvā, "āmāti vutte,
"brāhmaṇa tayā saṁvaccharaṁ yiṭṭhayāgaṁ yajantena lokiyamahājanassa
dinnadānaṁ pasannena cittena mama sāvakānaṁ vandantānaṁ
uppannakusalacetanāya catubbhāgamattaṁpi na agghatīti vatvā anusandhiṁ ghaṭetvā
dhammaṁ desento imaṁ gāthamāha
"yaṅkiñci yiṭṭhañca hutañca loke
saṁvaccharaṁ yajetha puññapekkho;
sabbampi taṁ na catubhāgameti,
abhivādanā ujjugatesu seyyoti.
tattha "yaṅkiñcīti anavasesapariyādānavacanametaṁ. yiṭṭhanti:
yebhuyyena maṅgalakiriyādivasena dinnadānaṁ. hutanti: abhisaṅkharitvā kataṁ
pāhunadānañceva kammaphalaṁ saddahitvā katadānañca. saṁvaccharaṁ yajethāti:
ekasaṁvaccharaṁ nirantarameva vuttappakāraṁ dānaṁ sakalacakkavāḷepi
lokiyamahājanassa dadeyya. puññapekkhoti: puññaṁ icchanto.
ujjugatesūti: heṭṭhimakoṭiyā sotāpannesu uparimakoṭiyā khīṇāsavesu.
idaṁ vuttaṁ hoti "evarūpena 1- pasannena cittena sarīraṁ onāmetvā
vandantassa kusalacetanāya yaṁ phalaṁ, tato catutthabhāgaṁpi sabbaṁ taṁ dānaṁ

footnote: 1. ma. evarūpesu.

page number: 113

na agghati; tasmā ujjugatesu abhivādanameva seyyoti.
desanāvasāne brāhmaṇo sotāpattiphalaṁ patto, aññepi
bahū sotāpattiphalādīni pāpuṇiṁsūti.
sārīputtattherassa sahāyabrāhmaṇavatthu.
---------
8. āyuvaḍḍhanakumāravatthu. (88)
"abhivādanasīlissāti imaṁ dhammadesanaṁ satthā dīghalambikaṁ
nissāya araññakuṭikāyaṁ viharanto dīghāyukumāraṁ ārabbha kathesi.
dīghalambikavāsino kira dve brāhmaṇā bāhirakapabbajjaṁ
pabbajitvā aṭṭhacattāḷīsa vassāni tapacaraṇaṁ cariṁsu. tesu eko
"paveṇi me nassissati, vibbhamissāmīti cintetvā attanā kataṁ
tapaparikkhāraṁ paresaṁ vikkīṇitvā gosatena ceva kahāpaṇasatena ca
saddhiṁ bhariyaṁ labhitvā kuṭumbaṁ saṇṭhāpesi. athassa bhariyā dārakaṁ
vijāyi. itaro panassa sahāyako pavāsaṁ gantvā punadeva taṁ nagaraṁ
paccāgami. so tassa āgatabhāvaṁ sutvā puttadāraṁ ādāya sahāyakassa
dassanatthāya agamāsi, gantvā puttaṁ mātu hatthe datvā sayaṁ tāva
vandi. mātāpi puttaṁ pitu hatthe datvā vandi. so "dīghāyukā
hothāti āha. putte pana vandāpite, tuṇhī ahosi. atha naṁ
"kasmā pana bhante amhe vandite 1- `dīghāyukā hothāti vatvā

footnote: 1. vandante (?) sī. amhehi vandito. ma. yu. amhehi vandite.

page number: 114

imassa vandanakāle kiñci na vadethāti āha. "imassa eko
antarāyo atthi brāhmaṇāti. "kittakaṁ jīvissati bhanteti. "sattāhaṁ
brāhmaṇāti. "paṭibāhanakāraṇaṁ atthi bhanteti. "nāhaṁ paṭibāhanakāraṇaṁ
jānāmīti. "ko pana jāneyya bhanteti. "samaṇo gotamo,
tassa santikaṁ gantvā pucchāhīti. "tattha gacchanto tapaparihānito
bhāyāmīti. "sace te puttasineho atthi, tapaparihāniṁ acintayitvā
tassa santikaṁ gantvā pucchāhīti. so satthu santikaṁ gantvā sayaṁ
tāva vandi. satthā "dīghāyuko hohīti āha; pajāpatiyā vandanakālepi
tassā tatheva vatvā puttassa vandāpanakāle tuṇhi ahosi. so
purimanayeneva satthāraṁ pucchi. satthāpissa tatheva byākāsi. so kira
brāhmaṇo sabbaññutañāṇaṁ 1- appaṭivijjhitvā attano mantaṁ
sabbaññutañāṇena saṁsandesi, paṭibāhanupāyaṁ pana na jānāti.
brāhmaṇo satthāraṁ pucchi "atthi pana bhante paṭibāhanupāyoti.
"bhaveyya brāhmaṇāti. "kiṁ bhaveyyāti. "sace tvaṁ attano
gehadvāre maṇḍapaṁ katvā tassa majjhe pīṭhakaṁ kāretvā taṁ
parikkhipanto aṭṭha vā soḷasa vā āsanāni paññāpetvā tesu
mama sāvake nisīdāpetvā sattāhaṁ nirantaraṁ parittaṁ kāretuṁ
sakkuṇeyyāsi, evamassa antarāyo vinasseyyāti. "bho gotama
mayā maṇḍapādīni sakkā kātuṁ, tumhākaṁ pana sāvake kathaṁ
lacchāmīti. "tayā ettake kate, ahaṁ mama sāvake pahiṇissāmīti.
"sādhu bho gotamāti so attano gehadvāre sabbantaṁ kiccaṁ

footnote: 1. sabbaññutā eva ñāṇaṁ sabbaññutañāṇaṁ.
footnote: ākārassa rassattaṁ. ñassa dvittaṁ natthi.

page number: 115

niṭṭhāpetvā satthu santikaṁ agamāsi. satthā bhikkhū pahiṇi.
te gantvā tattha nisīdiṁsu. dārakampi pīṭhakāya nipajjāpesuṁ.
bhikkhū satta rattindivā 1- nirantaraṁ parittaṁ bhaṇiṁsu. sattame
divase sayaṁ satthā āgacchi. tasmiṁ gate 2-, sabbacakkavāḷe
devatā sannipatiṁsu. eko pana avaruddhako yakkho dvādasa
saṁvaccharāni vessavaṇaṁ upaṭṭhahitvā tassa santikā varaṁ labhanto
"ito sattame divase imaṁ dārakaṁ gaṇheyyāsīti labhi; tasmā
sopi āgantvā aṭṭhāsi. satthari pana tattha gate, mahesakkhāsu
devatāsu sannipatitāsu, appesakkhā devatā osakkitvā okāsaṁ
alabhamānā dvādasa yojanāni paṭikkamiṁsu. avaruddhakopi tatheva
paṭikkanto aṭṭhāsi. satthāpi sabbarattiṁ parittamakāsi. sattāhe
vītivatte, avaruddhako dārakaṁ na labhi. aṭṭhame pana divase aruṇe
uggatamatteyeva, dārakaṁ ānetvā satthāraṁ vandāpesuṁ. satthā
"dīghāyuko hohīti āha. "kīvaciraṁ pana bho gotama dārako
ṭhassatīti. "vīsavassasataṁ brāhmaṇāti. athassa "āyuvaḍḍhanakumāroti
nāmaṁ kariṁsu. so vuḍḍhimanvāya pañcahi upāsakasatehi parivuto vicari.
athekadivasaṁ bhikkhū dhammasabhāyaṁ kathaṁ samuṭṭhāpesuṁ "passathāvuso,
āyuvaḍḍhanakumārena kira sattame divase maritabbaṁ abhavissa, so
idāni [vīsavassasataṭṭhāyī hutvā] pañcahi upāsakasatehi parivuto
vicarati; atthi maññe imesaṁ sattānaṁ āyuvaḍḍhanakāraṇanti. satthā
āgantvā "kāya nuttha bhikkhave etarahi kathāya sannisinnāti

footnote: 1. ma. sattarattindivaṁ. 2. ma. āgate.

page number: 116

pucchitvā, "imāya nāmāti vutte, "bhikkhave na kevalaṁ
āyuvaḍḍhanameva, ime pana sattā guṇavanto vandantā catūhi
kāraṇehi vaḍḍhanti, parissayato muccanti, yāvatāyukameva tiṭṭhantīti
vatvā anusandhiṁ ghaṭetvā dhammaṁ desento imaṁ gāthamāha
"abhivādanasīlissa niccaṁ vuḍḍhāpacāyino
cattāro dhammā vaḍḍhanti āyu vaṇṇo sukhaṁ balanti.
tattha "abhivādanasīlissāti: vandanasīlissa abhiṇhaṁ vandanakiccaṁ
pasutassāti attho. vuḍḍhāpacāyinoti: gihissa tadahuppabbajite
daharasāmaṇerepi pabbajitassa vā pana pabbajjāya vā upasampadāya
vā vuḍḍhatare guṇavuḍḍhe apacāyamānassa abhivādanena vā niccaṁ
pūjentassāti attho. cattāro dhammāti: āyumhi vaḍḍhamāne,
yattakaṁ kālaṁ taṁ vaḍḍhati, itarepi tattakaṁ vaḍḍhantiyeva. yena hi
paññāsavassāyusaṁvattanikaṁ kusalaṁ kataṁ, pañcavīsativassakālepissa
jīvitantarāyo uppajjeyya; so abhivādanasīlatāya paṭippassambhati.
so yāvatāyukameva tiṭṭhati. vaṇṇādayopissa āyunāva saddhiṁ
vaḍḍhanti. ito uttariṁpi eseva nayo. anantarāyena pavattassa
pana āyuno vaḍḍhanaṁ nāma natthīti.
desanāvasāne āyuvaḍḍhanakumāro pañcahi upāsakasatehi saddhiṁ
sotāpattiphale patiṭṭhahi, aññepi bahū sotāpattiphalādīni pāpuṇiṁsūti.
āyuvaḍḍhanakumāravatthu.
--------

page number: 117

9. saṅkiccasāmaṇeravatthu. (89)
"yo ca vassasataṁ jīveti imaṁ dhammadesanaṁ satthā jetavane
viharanto saṅkiccasāmaṇeraṁ ārabbha kathesi.
sāvatthiyaṁ kira tiṁsamattā kulaputtā dhammakathaṁ sutvā satthu
sāsane uraṁ datvā pabbajiṁsu. te upasampadāya pañcavassā
hutvā satthāraṁ upasaṅkamitvā "ganthadhuraṁ vipassanādhuranti dve
dhurāni sutvā mahallakakāle pabbajitattā ganthadhure ussāhaṁ
akatvā vipassanādhuraṁ pūretukāmā yāva arahattā kammaṭṭhānaṁ
kathāpetvā "bhante ekaṁ araññāyatanaṁ gamissāmāti satthāraṁ
āpucchiṁsu. satthā "kataraṇṭhānaṁ gamissathāti pucchitvā, "asukaṁ
nāmāti vutte, "tattha tesaṁ ekaṁ vighāsādaṁ nissāya bhayaṁ
uppajjissati, tañca pana saṅkiccasāmaṇere gate vūpasamissati,
atha nesaṁ pabbajitakiccaṁ pāripūriṁ gamissatīti aññāsi.
saṅkiccasāmaṇero nāma sārīputtattherassa sāmaṇero
sattavassiko jātiyā. tassa kira mātā sāvatthiyaṁ aḍḍhakulassa
dhītā. sā tasmiṁ kucchigate ekena byādhinā taṁkhaṇaññeva
kālamakāsi. tassā jhāpiyamānāya ṭhapetvā gabbhamaṁsaṁ sesamaṁsaṁ
jhāyi. athassā gabbhamaṁsaṁ citakā otāretvā dvīsu tīsu ṭhānesu
sūlehi vijjhiṁsu. sūlakoṭi dārakassa akkhikoṭiṁ pahari. evaṁ gabbhamaṁsaṁ
vijjhitvā aṅgārarāsimhi khipitvā aṅgāreheva paṭicchādetvā

page number: 118

pakkamiṁsu. gabbhamaṁsaṁ jhāyi. aṅgāramatthake pana suvaṇṇabimbasadiso
dārako padumagabbhanipanno viya ahosi. pacchimabhavikasattassa hi
sinerunā otthariyamānassāpi arahattaṁ appatvā jīvitakkhayo nāma
natthi. punadivase "citakaṁ nibbāpessāmāti āgatā tathānipannaṁ
dārakaṁ disvā acchariyabbhūtacittajātā "kathañhi nāma ettakesu
dārūsu sakalasarīre jhāpiyamāne dārako na jhāyi, kinnu kho
bhavissatīti dārakaṁ ādāya antogāmaṁ netvā 1- nemittake pucchiṁsu.
nemittakā "sace ayaṁ dārako agāraṁ ajjhāvasissati, yāva
sattamā kulaparivaṭṭā ñātakā duggatā na bhavissanti; sace
pabbajissati, pañcahi samaṇasatehi parivuto vicarissatīti āhaṁsu.
tassa saṅkunā akkhikoṭiyā bhinnattā "saṅkiccoti 2- nāmaṁ kariṁsu.
so aparena samayena "saṅkiccoti paññāyi. atha naṁ ñātakā
"hotu, vuḍḍhitakāle naṁ amhākaṁ ayyassa sārīputtassa santike
pabbājessāmāti posayiṁsu. so sattavassikakāle "tava kucchiyaṁ
vasanakāle mātā te kālamakāsi, tassā sarīre jhāpiyamānepi
tvaṁ na jhāyīti kumārakānaṁ kathaṁ sutvā "ahaṁ kira evarūpā bhayā
mutto, kiṁ me gharena, pabbajissāmīti ñātakānaṁ ārocesi. te
"sādhu tātāti sārīputtattherassa santikaṁ netvā "bhante imaṁ
pabbājethāti adaṁsu. thero tacapañcakakammaṭṭhānaṁ datvā pabbājesi.

footnote: 1. sī. ma. yu. gantvā
footnote: 2. aññena pāṭhena bhavitabbaṁ. laddhapotthakesu pana na dissati.

page number: 119

so khuraggeyeva saha paṭisambhidāhi arahattaṁ pāpuṇi. ayaṁ
saṅkiccasāmaṇero nāma.
satthā "etasmiṁ gate taṁ bhayaṁ vūpasamissati, atha tesaṁ
pabbajitakiccaṁ pāripūriṁ gamissatīti ñatvā "bhikkhave tumhākaṁ
jeṭṭhabhātikaṁ sārīputtaṁ oloketvā gacchathāti āha. te "sādhūti
vatvā therassa santikaṁ gantvā, "kimāvusoti vutte, "mayaṁ satthu
santike kammaṭṭhānaṁ gahetvā araññaṁ pavisitukāmā hutvā
āpucchimhā, atha no satthā evamāha `tumhākaṁ jeṭṭhabhātikaṁ
oloketvā gacchathāti, tenamha idhāgatāti. "satthārā ime ekaṁ
kāraṇaṁ disvā idha pahitā bhavissanti, kinnu kho etanti
āvajjento tamatthaṁ ñatvā āha "atthi pana vo āvuso
sāmaṇeroti. "natthi āvusoti. "sace natthi, imaṁ saṅkiccasāmaṇeraṁ
gahetvā gacchathāti. "alaṁ āvuso, sāmaṇeraṁ nissāya no
palibodho bhavissati, kiṁ araññe vasantānaṁ sāmaṇerenāti. "na
āvuso imaṁ nissāya tumhākaṁ palibodho bhavissati, apica kho
pana tumhe nissāya imassa palibodho bhavissati, satthāpi tumhe
mama santikaṁ pahiṇanto tumhehi saddhiṁ sāmaṇerassa pahiṇanaṁ
paccāsiṁsanto pahiṇi, imaṁ gahetvā gacchathāti. te "sādhūti
adhivāsetvā sāmaṇerena saddhiṁ ekattiṁsajanā theraṁ apaloketvā
vihārā nikkhamma cārikaṁ carantā vīsayojanasatamatthake ekaṁ
sahassakulikaṁ gāmaṁ pāpuṇiṁsu. manussā te disvā pasannacittā

page number: 120

sakkaccaṁ parivisitvā "bhante kattha gamissathāti pucchitvā,
"yathāphāsukaṭṭhānaṁ āvusoti vutte, pādamūle nipajjitvā "mayaṁ
bhante ayyesu imaṁ nissāya antovassaṁ vasantesu pañca sīlāni
samādāya uposathakammaṁ karissāmāti yāciṁsu. therā adhivāsesuṁ.
atha nesaṁ manussā rattiṭṭhānadivāṭṭhānacaṅkamanapaṇṇasālaṁ saṁvidahitvā
"ajja mayaṁ, sve mayanti ussāhappattā upaṭṭhānamakaṁsu. therā
vassūpanāyikādivase katikavattaṁ kariṁsu "āvuso amhehi dharamānakabuddhassa
santike kammaṭṭhānaṁ gahitaṁ, na kho pana sakkā aññatra
paṭipattisampadāya buddhe ārādhetuṁ, amhākañca apāyadvārāni
vivaṭāneva; tasmā aññatra pāto bhikkhācāravelāya sāyaṁ
therupaṭṭhānavelāya ca sesakāle dve ekaṭṭhāne na bhavissāma;
yassa aphāsukaṁ bhavissati, tena gaṇḍiyā pahaṭāya, tassa santikaṁ
gantvā bhesajjaṁ karissāma; ito aññasmiṁ rattibhāge vā
divasabhāge vā appamattā kammaṭṭhānaṁ anuyuñjissāmāti.
tesu evaṁ katikaṁ katvā viharantesu, eko duggatapuriso
dhītaraṁ upanissāya jīvanto, tasmiṁ ṭhāne dubbhikkhe uppanne,
aparaṁ dhītaraṁ nissāya jīvitukāmo maggaṁ paṭipajji. therāpi gāme
piṇḍāya caritvā vasanaṭṭhānaṁ āgacchantā antarāmagge ekissā
nadiyā nahātvā vālikāpuline nisīditvā bhattakiccaṁ kariṁsu. tasmiṁ
khaṇe so taṁ ṭhānaṁ patvā ekamantaṁ aṭṭhāsi. atha naṁ therā
"kahaṁ gacchasīti pucchiṁsu. so tamatthaṁ ārocesi. therā tasmiṁ

page number: 121

kāruññaṁ uppādetvā "upāsaka ativiya chātosi, gaccha, paṇṇaṁ
āhara, ekamekaṁ te bhattapiṇaḍaṁ dassāmāti vatvā, tena paṇṇe
āhaṭe, attanā attanā bhuñjananiyāmeneva sūpabyañjanehi
sannehitvā 1- ekameva piṇḍamadaṁsu. etadeva kira vattaṁ, [2]-
bhojanakāle āgatassa bhattaṁ dadamānena bhikkhunā aggabhattaṁ adatvā attanā
bhuñjananiyāmeneva thokaṁ vā bahuṁ vā dātabbaṁ: tasmā tepi
tathā adaṁsu. so katabhattakicco there vanditvā pucchi "kiṁ
bhante ayyā kenaci nimantitāti. "natthi upāsaka nimantanaṁ,
manussā devasikaṁ evarūpameva āhāraṁ dentīti. so cintesi
"mayaṁ niccakālaṁ uṭṭhāya samuṭṭhāya kammaṁ karontāpi evarūpaṁ
āhāraṁ laddhuṁ na sakkoma, kiṁ me aññattha gatena, imesaññeva
santike jīvissāmīti. atha ne āha "ahaṁ vattappaṭivattaṁ
katvā ayyānaṁ santike vasituṁ icchāmīti. "sādhu upāsakāti.
so tehi saddhiṁ tesaṁ vasanaṭṭhānaṁ gantvā sādhukaṁ vattappaṭivattaṁ
karonto bhikkhū ativiya ārādhetvā dvemāsaccayena dhītaraṁ
daṭṭhukāmo hutvā "sace ayye āpucchissāmi, na maṁ
vissajjessanti, anāpucchāva gamissāmīti tesaṁ anācikkhitvāva
nikkhami. ettakameva kirassa oḷārikaṁ khalitaṁ ahosi, yaṁ
bhikkhūnaṁ anārocetvā pakkāmi. tassa pana gamanamagge ekā aṭavī
atthi. tattha pañcasatānaṁ corānaṁ "yo imaṁ aṭaviṁ pavisissati;

footnote: 1. sī. yu. sannetvā. ma. sannahitvā.
footnote: 2. ma.etthantare "yanti atthi.

page number: 122

taṁ māretvā tasseva maṁsalohitena tuyhaṁ balikammaṁ karissāmāti
devatāya āyācanaṁ katvā vasantānaṁ sattamo divaso hoti;
tasmā sattame divase corajeṭṭhako rukkhaṁ āruyha manusse
olokento taṁ āgacchantaṁ disvā corānaṁ saññamadāsi. te
tassa aṭavīmajjhaṁ paviṭṭhabhāvaṁ ñatvā parikkhipitvā taṁ gaṇhitvā
gāḷhaṁ bandhanaṁ katvā araṇīsahitena aggiṁ nimmathetvā dārūni
saṅkaḍḍhitvā mahantaṁ aggikkhandhaṁ katvā sūlāni tacchiṁsu. so
tesaṁ taṁ kiriyaṁ disvā "sāmi imasmiṁ ṭhāne neva sūkaramigādayo
dissanti, kiṁkāraṇā imaṁ karothāti pucchi. "taṁ māretvā tava
maṁsalohitena devatāya balikammaṁ karissāmāti. so maraṇabhayatajjito
bhikkhūnaṁ taṁ upakāraṁ acintetvā kevalaṁ attano jīvitameva
rakkhamāno evamāha "sāmi ahaṁ vighāsādo ucchiṭṭhabhattaṁ
bhuñjitvā vaḍḍhito, vighāsādo nāma kālakaṇṇiko; ayyā
pana yato tato nikkhamitvā pabbajitāpi khattiyāva; asukasmiṁ
ṭhāne ekattiṁsa bhikkhū vasanti, te māretvā kammaṁ karotha,
ativiya vo devatā tussissatīti. taṁ sutvā corā "bhaddakaṁ esa
vadati, kiṁ iminā kālakaṇṇinā, khattiye māretvā balikammaṁ
karissāmāti cintetvā "ehi, nesaṁ vasanaṭṭhānaṁ dassehīti
tameva maggadesakaṁ katvā taṁ ṭhānaṁ gantvā vihāramajjhe bhikkhū
adisvā "kahaṁ bhikkhūti taṁ pucchiṁsu. so dve māse vasitattā
tesaṁ katikavattaṁ jānanto evamāha "attano rattiṭṭhānadivāṭṭhānesu

page number: 123

nisinnā, etaṁ gaṇḍiṁ paharatha, gaṇḍisaddena sannipatissantīti.
corajeṭṭhako gaṇḍiṁ pahari. bhikkhū gaṇḍisaddaṁ sutvā "akāle
gaṇḍi pahaṭā, kassaci aphāsukaṁ bhavissatīti āgantvā vihāramajjhe
paṭipāṭiyā paññattesu pāsāṇaphalakesu nisīdiṁsu. saṅghatthero core
oloketvā pucchi "upāsakā kenāyaṁ gaṇḍi pahaṭāti. corajeṭṭhako
āha "mayā bhanteti. "kiṁkāraṇāti. "amhehi aṭavīdevatāya
āyācitaṁ atthi, tassā balikammakaraṇatthāya ekaṁ bhikkhuṁ gahetvā
gamissāmāti. taṁ sutvā mahāthero bhikkhū āha "āvuso bhātikānaṁ
uppannakiccaṁ nāma jeṭṭhabhātikena nittharitabbaṁ, ahaṁ attano jīvitaṁ
tumhākaṁ pariccajitvā imehi saddhiṁ gamissāmi, mā sabbesaṁ
antarāyo hotu, appamattā samaṇadhammaṁ karothāti. anutthero āha
"bhante jeṭṭhabhātu kiccannāma kaniṭṭhassa bhāro, ahaṁ gamissāmi,
tumhe appamattā hothāti. iminā upāyena "ahameva ahamevāti
vatvā paṭipāṭiyā tiṁsapi janā uṭṭhahiṁsu. evaṁ sabbe neva ekissā
mātu puttā, na ekassa pitu, nāpi vītarāgā, atha ca pana
avasesānaṁ atthāya paṭipāṭiyā jīvitaṁ pariccajiṁsu; tesu ekopi
"tvaṁ yāhīti vattuṁ samattho nāma nāhosi. saṅkiccasāmaṇero. tesaṁ
kathaṁ sutvā "bhante tiṭṭhatha, ahaṁ tumhākaṁ jīvitaṁ pariccajitvā
gamissāmīti āha. "āvuso mayaṁ sabbe ekato māriyamānāpi
taṁ ekaṁ na vissajjessāmāti. "kiṁkāraṇā bhanteti. "āvuso tvaṁ
dhammasenāpatisārīputtattherassa sāmaṇero, sace taṁ vissajjessāma,

page number: 124

`sāmaṇeraṁ me ādāya gantvā corānaṁ niyyādayiṁsūti thero
garahissati, taṁ nindaṁ nittharituṁ na sakkhissāma, tena taṁ na
vissajjessāmāti. "bhante sammāsambuddho tumhe mama upajjhāyassa
santikaṁ pahiṇantopi, mama upajjhāyo maṁ tumhehi saddhiṁ pahiṇantopi
idameva kāraṇaṁ disvā pahiṇi, tiṭṭhatha bhante, ahameva gamissāmīti.
so tiṁsapi bhikkhū vanditvā "sace me bhante doso atthi,
khamathāti vatvā nikkhami. bhikkhūnaṁ mahāsaṁvego uppajji, akkhīni
assūhi puṇṇāni, hadayamaṁsaṁ pavedhi. mahāthero core āha
"upāsakā ayaṁ dārako tumhe aggiṁ karonte sūlāni tacchante
paṇṇāni attharante disvā bhāyissati, imaṁ ekamante ṭhapetvā
tāni kiccāni kareyyāthāti. corā sāmaṇeraṁ ādāya gantvā
ekamante ṭhapetvā sabbakiccāni kariṁsu.
kiccapariyosāne corajeṭṭhako asiṁ ubbāhetvā sāmaṇeraṁ
upasaṅkami. sāmaṇero nisīdamāno jhānaṁ samāpajjitvāva nisīdi.
corajeṭṭhako asiṁ parivattetvā sāmaṇerassa khandhe pātesi.
asi namitvā dhārāya dhāraṁ pahari. so "na sammā paharinti
maññamāno puna taṁ ujuṁ katvā pahari. asi tālapattaṁ viya
veṭhayamāno tharumūlaṁ agamāsi. sāmaṇeraṁ hi tasmiṁ kāle sinerunā
avattharantopi māretuṁ samattho nāma natthi, pageva asinā.
taṁ pāṭihāriyaṁ disvā corajeṭṭhako cintesi "pubbe me asi
silāthambhaṁ vā khadirakhānuṁ vā kalīraṁ viya chindati, idāni ekavāraṁ

page number: 125

namito ekavāraṁ tālapattaveṭhako viya jāto; ayaṁ nāma asi
acetano hutvāpi imassa guṇaṁ jānāti, ahaṁ sacetano na
jānāmīti. so asiṁ bhūmiyaṁ khipitvā tassa pādamūle urena
nipajjitvā "bhante mayaṁ dhanakāraṇā idha aṭaviyaṁ paviṭṭhamhā,
amhe dūratova disvā sahassamattāpi purisā pavedhenti, dve
tisso kathā kathetuṁ na sakkonti; tava pana cittutrāsamattaṁpi
natthi, ukkāmukhe suvaṇṇaṁ viya supupphitakaṇṇikāraṁ viya ca te
mukhaṁ virocati; kinnu kho kāraṇanti pucchanto imaṁ gāthamāha
"tāso te natthi, na bhayaṁ 1-, bhiyyo vaṇṇo pasīdati:
kasmā na paridevesi evarūpe mahabbhayeti.
sāmaṇero jhānā vuṭṭhāya tassa dhammaṁ desento "āvuso
gāmaṇi khīṇāsavassa attabhāvo nāma sīse ṭhapitabhāro viya
hoti, so tasmiṁ bhijjante tusateva na bhāyatīti vatvā imā
gāthā abhāsi
"natthi cetasikaṁ dukkhaṁ anapekkhassa gāmaṇi,
atikkanto bhayaṁ sabbaṁ khīṇasaṁyojano isi,
khīṇā assa bhavanetti, diṭṭhā dhammā yathā tathā 2-,
nibbhayaṁ maraṇaṁ hoti bhāravoropanaṁ yathāti.
so tassa kathaṁ sutvā pañca corasatāni oloketvā āha
"tumhe kiṁ karissathāti. "tumhe pana sāmīti. "mama tāva

footnote: 1. ma. tassa te natthi bhītattaṁ.
footnote: 2. ma. yu. khīṇāya bhavanettiyā diṭṭhadhamme yathātathaṁ.

page number: 126

evarūpaṁ pāṭihāriyaṁ disvā agāramajjhe kiccaṁ natthi, ayyassa
santike pabbajissāmīti. "mayaṁpi tatheva karissāmāti. "sādhu
tātāti. tato pañcasatāpi corā sāmaṇeraṁ vanditvā pabbajjaṁ
yāciṁsu. so tesaṁ asidhārāhi eva kese ca vatthadasā ca
chinditvā tambamattikāya rajitvā tāni kāsāyāni acchādetvā
dasasu sīlesu patiṭṭhāpetvā te ādāya gacchanto cintesi
"sacāhaṁ there adisvāva gamissāmi, te samaṇadhammaṁ kātuṁ na
sakkhissanti, corānaṁ maṁ gahetvā nikkhantakālato pabhūti tesaṁ
ekopi assūni sandhāretuṁ nāsakkhi, `mārito nu kho sāmaṇero
noti cintentānaṁ kammaṭṭhānaṁ abhimukhaṁ na bhavissati; tasmā
disvāva te gamissāmīti. so pañcasatabhikkhuparivāro tattha
gantvā, attano dassanena paṭiladdhassāsehi tehi "kiṁ sappurisa
saṅkicca laddhante jīvitanti vutte, "āma bhante, ime maṁ
māretukāmā hutvā māretuṁ asakkontā mama guṇe pasīditvā
dhammaṁ sutvā pabbajitā; ahaṁ `tumhe disvā gamissāmīti āgato,
appamattā samaṇadhammaṁ karotha, ahaṁ satthu santikaṁ gamissāmīti te
bhikkhū vanditvā itare ādāya upajjhāyassa santikaṁ gantvā,
"kiṁ saṅkicca antevāsikā te laddhāti vutte, "āma bhanteti
taṁ pavattiṁ ārocesi, therena ca "gaccha saṅkicca, satthāraṁ
passāhīti vutte, "sādhūti theraṁ vanditvā te ādāya satthu
santikaṁ gantvā, satthārāpi "saṅkicca antevāsikā te laddhāti

page number: 127

vutte, taṁ pavattiṁ ārocesi. satthā "evaṁ kira bhikkhaveti pucchitvā,
"āma bhanteti vutte, "tumhākaṁ corakammaṁ katvā dussīle
patiṭṭhāya vassasataṁ jīvitato idāni sīle patiṭṭhāya ekadivasampi
jīvitaṁ seyyoti vatvā anusandhiṁ ghaṭetvā dhammaṁ desento imaṁ
gāthamāha
"yo ca vassasataṁ jīve dussīlo asamāhito,
ekāhaṁ jīvitaṁ seyyo sīlavantassa jhāyinoti.
tattha "dussīloti: nissīlo. sīlavantassāti: dussīlassa
vassasataṁ jīvitato sīlavantassa dvīhi jhānehi jhāyino ekadivasaṁpi
ekamuhuttampi jīvitaṁ seyyo uttamanti attho.
desanāvasāne te pañcasatāpi bhikkhū saha paṭisambhidāhi
arahattaṁ pāpuṇiṁsu, sampattamahājanassāpi sātthikā dhammadesanā
ahosi.
aparena samayena saṅkicco upasampadaṁ labhitvā dasavasso
hutvā sāmaṇeraṁ gaṇhi. so pana tasseva bhāgineyyo
adhimuttakasāmaṇero nāma. atha naṁ thero paripuṇṇavassakāle
āmantetvā "upasampadaṁ te karissāmi, gaccha, ñātakānaṁ
santike vassaparimāṇaṁ pucchitvā ehīti uyyojesi. so mātāpitūnaṁ
santikaṁ gacchanto antarāmagge pañcasatehi corāhi balikammatthāya
māriyamāno tesaṁ dhammaṁ desetvā pasannacittehi "na te imasmiṁ
ṭhāne amhākaṁ atthibhāvo kassaci ārocetabboti vissaṭṭho

page number: 128

paṭipathe mātāpitaro āgacchante disvā tameva maggaṁ paṭipajjantānaṁpi
tesaṁ saccamanurakkhanto nārocesi. tesaṁ corehi viheṭhiyamānānaṁ
"tvaṁpi corehi saddhiṁ ekato hutvā maññe amhākaṁ nārocesīti
vatvā paridevantānaṁ saddaṁ sutvā te mātāpitūnaṁpi anārocitabhāvaṁ
ñatvā pasannacittā pabbajjaṁ yāciṁsu. sopi saṅkiccasāmaṇero viya
te sabbe pabbājetvā upajjhāyassa santikaṁ ānetvā tena
satthu santikaṁ pesito te ādāya gantvā taṁ pavattiṁ satthu
ārocesi. satthā "evaṁ kira bhikkhaveti pucchitvā, "āma bhanteti
vutte, purimanayeneva anusandhiṁ ghaṭetvā dhammaṁ desento imameva
gāthamāha
"yo ca vassasataṁ jīve dussīlo asamāhito,
ekāhaṁ jīvitaṁ seyyo sīlavantassa jhāyinoti.
idaṁpi imissā gāthāya [adhimuttakasāmaṇeravatthu nāma] vuttamevāti.
saṅkiccasāmaṇeravatthu.
-------
10. khānukoṇḍaññattheravatthu. (90)
"yo ca vassasataṁ jīveti imaṁ dhammadesanaṁ satthā jetavane
viharanto khānukoṇḍaññattheraṁ ārabbha kathesi.
so kira thero satthu santike kammaṭṭhānaṁ gahetvā araññe
viharanto arahattaṁ patvā "satthu ārocessāmīti tato āgacchanto

page number: 129

antarāmagge kilanto maggā okkamma ekasmiṁ piṭṭhipāsāṇe
nisinno jhānaṁ samāpajji. athekaṁ gāmaṁ vilumpitvā pañcasatā corā
attano balānurūpena bhaṇḍikaṁ bandhitvā sīsenādāya gacchantā dūraṁ
gantvā kilantarūpā "dūraṁ āgatamha, imasmiṁ piṭṭhipāsāṇe
vissamissāmāti maggā okkamma piṭṭhipāsāṇassa santikaṁ gantvā
theraṁ disvāpi "khānuko ayanti saññino ahesuṁ. atheko coro
therassa sīse bhaṇḍikaṁ ṭhapesi. aparo taṁ nissāya bhaṇḍikaṁ ṭhapesi.
evaṁ pañcasatāpi corā pañcahi bhaṇḍikasatehi theraṁ parikkhipitvā
sayaṁpi nipannā niddāyitvā aruṇuggamanakāle pabujjhitvā attano
attano bhaṇḍikaṁ gaṇhantā theraṁ disvā "amanussoti saññāya
palāyituṁ ārabhiṁsu. atha ne thero āha "mā bhāyatha upāsakā,
pabbajito ahanti. te therassa pādamūle nipajjitvā "khamatha bhante,
mayaṁ khānukasaññino ahumhāti theraṁ khamāpetvā, corajeṭṭhakena
"ahaṁ ayyassa santike pabbajissāmīti vutte, sesā "mayaṁpi
pabbajissāmāti vatvā, sabbeva ekacchandā hutvā theraṁ
pabbajjaṁ yāciṁsu. thero saṅkiccasāmaṇero viya sabbepi te
pabbājesi. tato paṭṭhāya "khānukoṇḍaññoti paññāyi. so
tehi bhikkhūhi [1]- satthu santikaṁ gantvā, satthārā "kiṁ
koṇḍañña antevāsikā te laddhāti vutte, taṁ pavattiṁ ārocesi.
satthā "evaṁ kira bhikkhaveti pucchitvā, "āma bhante, na

footnote: 1. sī. ma. yu. etthantare "saddhinti atthi.

page number: 130

aññassa evarūpo ānubhāvo diṭṭhapubbo, tenamha pabbajitāti
vutte, "bhikkhave evarūpe duppaññakamme patiṭṭhāya vassasataṁ
jīvitato idāni vo paññāsampadāya vattamānānaṁ ekāhaṁpi
jīvitaṁ seyyoti vatvā anusandhiṁ ghaṭetvā dhammaṁ desento imaṁ
gāthamāha
"yo ca vassasataṁ jīve duppañño asamāhito,
ekāhaṁ jīvitaṁ seyyo paññavantassa jhāyinoti.
tattha "duppaññoti: nippañño. paññavantassāti:
sappaññassa. sesaṁ purimasadisamevāti.
desanāvasāne pañcasatāpi bhikkhū saha paṭisambhidāhi arahattaṁ
pāpuṇiṁsu. sampattamahājanassāpi sātthikā dhammadesanā ahosīti.
khānukoṇḍaññattheravatthu.
----------
11. sappadāsattheravatthu. (91)
"yo ca vassataṁ jīveti imaṁ dhammadesanaṁ satthā jetavane
viharanto sappadāsattheraṁ ārabbha kathesi.
sāvatthiyaṁ kireko kulaputto satthu dhammadesanaṁ sutvā pabbajitvā
laddhūpasampado aparena samayena ukkaṇṭhitvā "mādisassa kulaputtassa
gihibhāvo nāma na yutto, pabbajjāya ṭhatvā maraṇaṁpi me seyyoti

page number: 131

cintetvā attano maraṇupāyaṁ cintento vicarati. athekadivasaṁ pātova
nahātvā katabhattakiccā bhikkhū vihāraṁ gantvā aggisālāya
sappaṁ disvā taṁ ekasmiṁ kuṭe pakkhipitvā kuṭaṁ pidahitvā ādāya
vihārā nikkhamiṁsu. ukkaṇṭhitabhikkhupi bhattakiccaṁ katvā āgacchanto
te bhikkhū disvā "kimidaṁ āvusoti pucchitvā, "sappo āvusoti
vutte, "iminā kiṁ karissathāti, "chaḍḍessāma nanti tesaṁ vacanaṁ
sutvā "iminā attānaṁ ḍaṁsāpetvā marissāmīti, "āharatha, ahaṁ
naṁ chaḍḍessāmīti tesaṁ hatthato kuṭaṁ gahetvā ekasmiṁ ṭhāne
nisinno tena sappena attānaṁ ḍaṁsāpeti. sappo ḍaṁsituṁ na
icchati. so kuṭe hatthaṁ otāretvā ito cito ca āloleti,
sappassa mukhaṁ vivaritvā aṅguliṁ pakkhipati. neva naṁ sappo ḍaṁsi.
so "nāyaṁ āsīviso, gharasappoti taṁ pahāya vihāraṁ agamāsi.
atha naṁ bhikkhū "chaḍḍito te āvuso sappoti āhaṁsu. "na so
āvuso sappo, gharasappo esoti. "sappoeva āvuso
mahantaṁ phaṇaṁ katvā sūsūyanto dukkhena amhehi gahito, kiṁkāraṇā
tvaṁ evaṁ vadesīti. "ahaṁ āvuso tena aṅgaṁ ḍaṁsāpentopi mukhe
aṅguliṁ pakkhipantopi taṁ ḍaṁsāpetuṁ nāsakkhinti. taṁ sutvā bhikkhū
tuṇhī ahesuṁ.
athekadivasaṁ nahāpito dve tayo khure ādāya vihāraṁ
gantvā ekaṁ bhūmiyaṁ ṭhapetvā ekena bhikkhūnaṁ kese ohāreti.
so bhūmiyaṁ ṭhapitaṁ khuraṁ gahetvā "iminā gīvaṁ chinditvā marissāmīti

page number: 132

ekasmiṁ rukkhe gīvaṁ upanidhāya khuradhāraṁ galanāḷiyaṁ katvā ṭhito
upasampadakālato paṭṭhāya attano sīlaṁ āvajjento
vimalacandamaṇḍalamiva sudhotamaṇikhaṇḍamiva ca nimmalaṁ sīlaṁ addasa. tassa taṁ
olokentassa, sakalasarīraṁ pharantā pīti uppajji. so pītiṁ
vikkhambhitvā vipassanaṁ vaḍḍhetvā saha paṭisambhidāhi arahattaṁ
patvā khuraṁ ādāya vihāramajjhe pāvisi. atha naṁ bhikkhū "kahaṁ
gatosi āvusoti pucchiṁsu. "iminā khurena galanāḷiṁ chinditvā
marissāmīti gatomhi āvusoti. "atha kasmā na matosīti.
"idānimhi satthaṁ āharituṁ abhabbo jāto, ahaṁ hi `iminā
khurena galanāḷiṁ chindissāmīti ñāṇakhurena sabbakkilese chindinti.
bhikkhū "ayaṁ abhūtena aññaṁ byākarotīti bhagavato ārocesuṁ.
bhagavā tesaṁ vacanaṁ sutvā āha "na bhikkhave khīṇāsavā nāma
sahatthā attānaṁ jīvitā voropentīti. "bhante tumhe imaṁ
"khīṇāsavoti vadetha, evaṁ arahattupanissayasampanno panāyaṁ kasmā
ukkaṇṭhito, kimassa arahattupanissayakāraṇaṁ; kasmā so sappo
etaṁ na ḍaṁsīti. "bhikkhave so tāva sappo imassa ito tatiye
attabhāve dāso ahosi, so attano sāmikassa sarīraṁ ḍaṁsituṁ na
ussahīti. evaṁ tāva nesaṁ satthā ekaṁ kāraṇaṁ ācikkhi. tato
paṭṭhāya ca so bhikkhu sappadāso nāma jāto.
kassapabuddhakāle kireko gahapatiputto 1- satthu dhammaṁ sutvā

footnote: 1. sī. ma. yu. kulaputto.

page number: 133

uppannasaṁvego pabbajitvā laddhūpasampado, aparena samayena
anabhiratiyā uppannāya, ekassa sahāyakassa bhikkhuno ārocesi.
so tassa abhiṇhaṁ gihibhāve ādīnavaṁ kathesi. taṁ sutvā itaro
sāsane abhiramitvā pubbe anabhiratakāle malaggahite samaṇaparikkhāre
ekasmiṁ soṇḍitīre nimmale karonto nisīdi. sahāyakopissa
santikeyeva nisinno. atha naṁ so evamāha "ahaṁ āvuso
uppabbajanto ime parikkhāre tuyhaṁ dātukāmo ahosinti.
so lobhaṁ uppādetvā cintesi "iminā mayhaṁ pabbajitena vā
uppabbajitena vā ko attho, idāni parikkhāre nāsessāmīti.
so tato paṭṭhāya "kindāni āvuso amhākaṁ jīvitena; ye
mayaṁ kapālahatthā parakulesu piṇḍāya carāma, puttadārehi saddhiṁ
allāpasallāpaṁ na karomātiādīni vadanto gihibhāvassa guṇaṁ
kathesi. so tassa kathaṁ sutvā puna ukkaṇṭhito hutvā [cintesi]
"ayaṁ mayā `ukkaṇṭhitomhīti vutte, paṭhamaṁ gihibhāve ādīnavaṁ
kathetvā idāni abhiṇhaṁ guṇaṁ kathesi, kinnu kho kāraṇanti
cintento "imesu samaṇaparikkhāresu lobhenāti ñatvā sayameva
attano cittaṁ navattesi, evamassa kassapabuddhakāle ekassa
bhikkhuno ukkaṇṭhāpitattā idāni anabhirati uppannā. yo pana
tena tadā vīsativassasahassāni samaṇadhammo kato, svassa etarahi
arahattassa upanissayo jātoti.
imamatthaṁ te bhikkhū bhagavato santikā sutvā uttariṁ pucchiṁsu

page number: 134

"bhante ayaṁ kira bhikkhu khuradhāraṁ galanāḷiyaṁ katvā ṭhitakova
arahattaṁ pāpuṇi, uppajjati nu kho ettakena khaṇena arahattamaggoti.
"āma bhikkhave, āraddhaviriyassa bhikkhuno pādaṁ ukkhipitvā
bhūmiyaṁ ṭhapentassa pāde bhūmiyaṁ appatteyeva arahattamaggo
uppajjati; kusītapuggalassa hi vassasataṁ jīvitato āraddhaviriyassa
khaṇamattampi jīvitaṁ seyyoti vatvā anusandhiṁ ghaṭetvā dhammaṁ
desento imaṁ gāthamāha
"yo ca vassasataṁ jīve kusīto hīnavīriyo,
ekāhaṁ jīvitaṁ seyyo viriyaṁ ārabhato daḷhanti.
tattha "kusītoti: kāmavitakkādīhi tīhi vitakkehi vītināmakapuggalo.
hīnavīriyoti: nibbiriyo. viriyaṁ ārabhato daḷhanti:
duvidhaṁ jhānaṁ nibbattanasamatthaṁ thiraṁ viriyaṁ ārabhantassa. sesaṁ
purimasadisameva.
desanāvasāne bahū sotāpattiphalādīni pāpuṇiṁsūti.
sappadāsattheravatthu.
--------

page number: 135

12. paṭācārāvatthu. (92)
"yo ca vassasataṁ jīveti imaṁ dhammadesanaṁ satthā jetavane
viharanto paṭācāraṁ theriṁ ārabbha kathesi.
sā kira sāvatthiyaṁ cattāḷīsakoṭivibhavassa seṭṭhino dhītā
ahosi abhirūpā. taṁ soḷasavassuddesikakāle sattabhūmikappāsādassa
uparitale rakkhantā vāsesuṁ. evaṁ santepi, sā ekena attano
cūḷupaṭṭhākena saddhiṁ vippaṭipajji. athassā mātāpitaro samajātikakule
ekassa kumārassa paṭissuṇitvā vivāhadivasaṁ ṭhapesuṁ. tasmiṁ
upakkaṭṭhe, sā taṁ cūḷupaṭṭhākaṁ āha "maṁ kira asukakulassa
nāma dassanti, mama patikulaṁ gatakāle mama paṇṇākāraṁ gahetvā
āgatopi tattha pavesanaṁ na labhissasi; sace te mayi sineho
atthi, idāneva maṁ gahetvā yena vā tena vā palāyassūti. so
"sādhu bhaddeti, "tenahi ahaṁ sve pātova nagaradvārassa
asukaṭṭhāne nāma ṭhassāmi, tvaṁ ekena upāyena nikkhamitvā
tattha āgaccheyyāsīti vatvā dutiyadivase saṅketaṭṭhāne aṭṭhāsi.
sāpi pātova kiliṭṭhavatthaṁ nivāsetvā kese vikkīritvā
kuṇḍakena sarīraṁ makkhetvā kuṭaṁ ādāya dāsīhi saddhiṁ gacchantī
viya gharā nikkhamitvā taṁ ṭhānaṁ agamāsi. so taṁ ādāya dūraṁ
gantvā ekasmiṁ gāme nivāsaṁ kappetvā araññe khettaṁ
kasitvā dārupaṇṇādīni āharati. itarā kuṭena udakaṁ āharitvā
sahatthā koṭṭanapacanādīni karontī attano pāpassa phalaṁ

page number: 136

anubhosi. athassā kucchiyaṁ gabbho saṇṭhāsi. sā paripuṇṇagabbhā
"idha me koci upakārako natthi, mātāpitaro nāma puttesu
muduhadayā honti, tesaṁ maṁ santikaṁ nehi, tattha me gabbhavuṭṭhānaṁ
bhavissatīti sāmikaṁ yāci. so "kiṁ bhadde kathesi, maṁ disvā tava
mātāpitaro vividhāni kammakaraṇāni kāreyyuṁ, na sakkā mayā
tattha gantunti paṭikkhipi. sā punappunaṁ yācitvāpi yācanaṁ
alabhamānā tassa araññaṁ gatakāle paṭivissake āmantetvā
"sace so āgantvā maṁ apassanto `kahaṁ gatāti pucchissati, mama
attano kulagharaṁ gatabhāvaṁ ācikkheyyāthāti vatvā gehadvāraṁ
pidahitvā pakkāmi. sopi āgantvā taṁ apassanto paṭivissake
pucchitvā taṁ pavattiṁ sutvā "nivattessāmi nanti anubandhitvā
taṁ disvā nānappakāraṁ yācamānopi nivattetuṁ nāsakkhi. athassā
ekasmiṁ ṭhāne kammajavātā caliṁsu. sā ekaṁ gacchantaraṁ pavisitvā
"sāmi kammajavātā me calitāti vatvā bhūmiyaṁ nipajjitvā
samparivattamānā kicchena dārakaṁ vijāyitvā "yassatthāyāhaṁ
kulagharaṁ gaccheyyaṁ, so attho nipphannoti punadeva tena saddhiṁ
gehaṁ āgantvā vāsaṁ kappesi. tassā aparena samayena puna
gabbho patiṭṭhahi. sā paripuṇṇagabbhā hutvā purimanayeneva
sāmikaṁ yācitvā yācanaṁ alabhamānā puttaṁ aṅkenādāya tatheva
pakkamitvā tena anubandhitvā diṭṭhāpi nivattituṁ na icchi.
atha tesaṁ gacchantānaṁ mahāakālamegho udapādi. samantā

page number: 137

vijjulatāhi ādittaṁ viya meghatthanitehi bhijjamānaṁ viya
dhārāpātanirantaraṁ nabhaṁ ahosi. tasmiṁ khaṇe tassā kammajavātā
caliṁsu. sā sāmikaṁ āmanatetvā "sāmi kammajavātā me calitā,
na sakkomi sandhāretuṁ, anovassakaṭṭhānaṁ me jānāhīti āha.
so hatthagatāya vāsiyā ito cito ca upadhārento ekasmiṁ
vammikamatthake jātagumbaṁ disvā chindituṁ ārabhi. atha naṁ
vammikato nikkhamitvā ghoraviso āsīviso ḍaṁsi. tasmiṁ khaṇeyevassa
sarīraṁ anto samuṭṭhitāhi aggijālāhi ḍayhamānaṁ viya nīlavaṇṇaṁ
hutvā tattheva pati. itarāpi mahādukkhaṁ anbhavamānā tassa
āgamanaṁ olokentīpi taṁ adisvāva aparaṁpi puttaṁ vijāyi. dve
dārakā vātavuṭṭhivegaṁ asahamānā mahāviravaṁ viravanti. sā ubhopi
te udarantare katvā dvīhi jannukehi ceva hatthehi ca bhūmiyaṁ
uppīḷetvā ṭhitāva rattiṁ vītināmesi. sakalasarīraṁ nillohitaṁ viya
paṇḍupalāsavaṇṇaṁ ahosi. sā uṭṭhite aruṇe maṁsapesivaṇṇaṁ
ekaṁ puttaṁ aṅkenādāya itaraṁ 1- aṅguliyā gahetvā "ehi
tāta, pitā te ito gatoti vatvā sāmikassa gatamaggena
gacchantī taṁ vammikamatthake kālaṁ katvā patitaṁ nīlavaṇṇaṁ
thaddhasarīraṁ disvā "maṁ nissāya mama sāmiko panthe matoti
rodantī paridevantī pāyāsi. sā sakalarattiṁ devena vuṭṭhattā
aciravatiṁ nadiṁ jānuppamāṇathanappamāṇena udakena samparipuṇṇaṁ

footnote: 1. sī. yu. ekaṁ.

page number: 138

disvā attano mandabuddhitāya dvīhi dārakehi saddhiṁ udakaṁ
otarituṁ avisahantī jeṭṭhaputtaṁ orimatīre ṭhapetvā itaraṁ ādāya
paratīraṁ gantvā sākhābhaṅgaṁ attharitvā nipajjāpetvā "itarassa
santikaṁ gamissāmīti bālaputtakaṁ pahātuṁ asakkontī punappunaṁ
nivattitvā olokayamānā pāyāsi. athassā nadīmajjhaṁ gatakāle
eko seno taṁ kumāraṁ disvā "maṁsapesīti saññāya ākāsato
bhassi. sā taṁ puttassatthāya bhassantaṁ disvā ubho hatthe
ukkhipitvā "sūsūti tikkhattuṁ mahāsaddaṁ nicchāresi. seno
dūrabhāvena taṁ assutvāva kumārakaṁ gahetvā vehāsaṁ uppatitvā
gato. orimatīre ṭhitaputtopi mātaraṁ nadīmajjhe ubho hatthe
ukkhipitvā mahāsaddaṁ nicchārayamānaṁ disvā "maṁ pakkosatīti saññāya
vegena udake pati. itissā bālaputtakaṁ seno hari. jeṭṭhaputto
udakena vuḷho 1-. sā "eko me putto senena gahito,
eko udakena vuḷho, panthe pati matoti rodantī paridevantī
gacchamānā sāvatthito āgacchantaṁ ekaṁ purisaṁ disvā pucchi "kattha
vāsikosi tātāti. "sāvatthīvāsikomhi ammāti. "sāvatthīnagare
asukavīthiyaṁ evarūpaṁ asukaṁ nāma kulaṁ atthi, jānāsi tātāti.
"jānāmi amma, taṁ pana mā pucchi; sace aññaṁ jānāsi, pucchāti.
"aññena me kammaṁ natthi, tadeva pucchāmi tātāti. "amma
ācikkhituṁ na yuttanti. "vadehi me tātāti. "ajja te sabbarattiṁ

footnote: 1. sī. udakenāhato. ma. udakena vuyho. yu. udakena hato.

page number: 139

devo vassanto diṭṭhoti. "diṭṭho me tāta, mayhameva so sabbarattiṁ
vuṭṭho na aññassa, mayhaṁ vuṭṭhakāraṇaṁ pana te pacchā kathessāmi,
etasmiṁ tāva me seṭṭhigehe pavattiṁ kathehīti. "amma ajja rattiṁ
`seṭṭhiñca seṭṭhibhariyañca seṭṭhiputtañcāti tayopi jane avattharamānaṁ
gehaṁ pati, te ekacitakāya jhāyanti, esa dhūmo paññāyati ammāti.
sā tasmiṁ khaṇe nivatthavatthaṁ patamānaṁ na sañjānantī ummattikabhāvaṁ
patvā yathāṭhitāva rodantī paridevantī
"ubho puttā kālakatā, panthe mayhaṁ patī mato,
mātā pitā ca bhātā ca ekacitakamhi ḍayhareti
vilapantī paribbhami. manussā taṁ disvā "ummattikā ummattikāti
kacavaraṁ gahetvā paṁsuṁ gahetvā matthake okirantā leḍḍūhi
paharanti. satthā jetavanamahāvihāre catuparisamajjhe nisīditvā dhammaṁ
desento taṁ āgacchamānaṁ addasa kappasatasahassaṁ pūritapāramiṁ
abhinīhārasampannaṁ.
sā kira padumuttarabuddhakāle padumuttarasatthārā ekaṁ
vinayadharattheriṁ bāhāya gahetvā nandanavane viya etadagge ṭhapiyamānaṁ
disvā "ahaṁpi tumhādisassa buddhassa santike vinayadharattherīnaṁ
aggaṭṭhānaṁ labheyyanti adhikāraṁ katvā patthanaṁ ṭhapesi. padumuttarabuddho
anāgataṁsañāṇaṁ pattharitvā patthanāya samijjhanabhāvaṁ ñatvā
"anāgate gotamabuddhassa nāma sāsane ayaṁ paṭācārānāmena
vinayadharattherīnaṁ aggā bhavissatīti byākāsi.

page number: 140

taṁ evaṁ patthitappatthanaṁ abhinīhārasampannaṁ satthā dūratova
āgacchantiṁ disvā "imissā maṁ ṭhapetvā añño avassayo
bhavituṁ samattho nāma natthīti cintetvā taṁ, yathā vihārābhimukhī 1-
āgacchati, evamakāsi. parisā taṁ disvā "imissāva ummattikāya
ito āgantuṁ mā daditthāti āha. satthā "apetha, mā naṁ
nivārayitthāti vatvā avidūraṭṭhānaṁ āgatakāle "satiṁ paṭilabha
bhaginīti āha. sā taṁkhaṇaññeva buddhānubhāvena satiṁ paṭilabhi.
tasmiṁ kāle nivatthavatthassa patitabhāvaṁ sallakkhetvā hirottappaṁ
paccupaṭṭhāpetvā ukkuṭikaṁ nisīdi. athassā eko puriso
uttarasāṭakaṁ khipi. sā taṁ nivāsetvā satthāraṁ upasaṅkamitvā
suvaṇṇavaṇṇesu pādesu pañcappatiṭṭhitena vanditvā "bhante
avassayo me hotha; ekaṁ hi me puttaṁ seno gaṇhi, eko
udakena vuḷho, panthe pati mato, mātāpitaro ceva bhātā
ca gehena avatthaṭā ekacitakāya jhāyantīti. satthā tassā
vacanaṁ sutvā "paṭācāre mā cintayi, tava tāṇaṁ saraṇaṁ avassayo
bhavituṁ samatthasseva santikaṁ āgatāsi; yathā hi tava idāni eko
putto senena gahito, eko udakena vuḷho, panthe pati mato,
mātāpitaro ceva bhātā ca gehena avatthaṭā, evameva imasmiṁ
saṁsāre puttādīnaṁ matakāleyeva tava rodantiyā paggharitāssu catunnaṁ
mahāsamuddānaṁ udakato bahutaranti vatvā imaṁ gāthamāha

footnote: 1. "vihārābhimukhinīti bhavitabbaṁ. ña. va.

page number: 141

"catūsu samuddesu jalaṁ parittakaṁ,
tato bahuṁ assujalaṁ anappakaṁ
dukkhena phuṭṭhassa narassa socato;
kiṁkāraṇā amma tuvaṁ pamajjasīti.
evaṁ satthari anamataggapariyāyaṁ kathente, tassā sarīre soko
tanuttamagamāsi. atha naṁ tanubhūtasokaṁ ñatvā puna satthā āmantetvā
"paṭācāre puttādayo nāma paralokaṁ gacchantassa tāṇaṁ vā
saraṇaṁ vā lenaṁ vā bhavituṁ na sakkonti; tasmā vijjamānāpi
te na santiyeva, paṇḍitena pana sīlaṁ visodhetvā attano
nibbānagāmimaggameva sodhetuṁ vaṭṭatīti vatvā dhammaṁ desento
imā gāthā abhāsi
"na santi puttā tāṇāya, na pitā, napi bandhavā,
antakenādhipannassa natthi ñātīsu tāṇatā;
etamatthavasaṁ ñatvā paṇḍito sīlasaṁvuto
nibbānagamanaṁ maggaṁ khippameva visodhayeti.
desanāvasāne paṭācārā mahāpaṭhaviyaṁ paṁsuparimāṇe kilese
jhāpetvā sotāpattiphale patiṭṭhahi. aññepi bahū sotāpattiphalādīni
pāpuṇiṁsūti.
sā pana sotāpannā hutvā satthāraṁ pabbajjaṁ yāci. satthā
taṁ bhikkhunīnaṁ santikaṁ pahiṇitvā pabbajāpesi. sā laddhūpasampadā
paṭitācārattā 1- "paṭācārātveva paññāyi. sā ekadivasaṁ kuṭena

footnote: 1. "paṭivirahitācārattātipi pāṭho. ña. va.

page number: 142

udakaṁ ādāya pāde dhovantī udakaṁ āsiñci. taṁ thokaṁ gantvā
pacchijji. dutiyavāre āsittaṁ tato dūrataraṁ agamāsi. tatiyavāre
āsittaṁ tatopi dūrataranti. sā tadeva ārammaṇaṁ gahetvā tayo
vaye paricchinditvā "mayā paṭhamaṁ āsittaṁ udakaṁ viya ime
sattā paṭhamavayepi maranti, tato dūrataraṁ gataṁ dutiyavāre āsittaṁ
udakaṁ viya majjhimavayepi maranti, tatopi dūrataraṁ gataṁ tatiyavāre
āsittaṁ udakaṁ viya pacchimavayepi marantiyevāti cintesi. satthā
gandhakuṭiyaṁ nisinnova obhāsaṁ pharitvā tassā sammukhe ṭhatvā
kathento viya "evametaṁ paṭācāre, pañcannaṁ hi khandhānaṁ udayabbayaṁ
apassantassa vassasataṁ jīvitato tesaṁ udayabbayaṁ passantassa
ekāhaṁpi ekakkhaṇaṁpi jīvitaṁ seyyoti vatvā anusandhiṁ ghaṭetvā
dhammaṁ desento imaṁ gāthamāha
"yo ca vassasataṁ jīve apassaṁ udayabbayaṁ,
ekāhaṁ jīvitaṁ seyyo passato udayabbayanti.
tattha "apassaṁ udayabbayanti: pañcannaṁ khandhānaṁ pañcavīsatiyā
lakkhaṇehi udayañca vayañca apassanto. passato udayabbayanti:
tesaṁ udayañca vayañca passantassa itarassa jīvitato ekāhaṁpi
jīvitaṁ seyyoti.
desanāvasāne paṭācārā saha paṭisambhidāhi arahattaṁ pāpuṇīti.
paṭācārāvatthu.
----------

page number: 143

13. kisāgotamīvatthu. (93)
"yo ca vassasataṁ jīveti imaṁ dhammadesanaṁ satthā jetavane
viharanto kisāgotamiṁ ārabbha kathesi.
sāvatthiyaṁ kirekassa seṭṭhissa gehe cattāḷīsakoṭidhanaṁ
aṅgārā eva hutvā aṭṭhāsi. seṭṭhī taṁ disvā uppannasoko
āhāraṁ paṭikkhipitvā mañcake nipajji. tasseko sahāyako gehaṁ
gantvā "samma kasmā socasīti pucchitvā taṁ pavattiṁ sutvā
"samma mā soci, ahaṁ ekaṁ upāyaṁ jānāmi, taṁ karohīti.
"kiṁ karomi sammāti. "samma attano āpaṇe kilañjaṁ pattharitvā
aṅgāre rāsiṁ katvā vikkīṇanto viya nisīda, āgatāgatesu
manussesu ye evaṁ vadanti `sesajanā vatthatelamadhuphāṇitādīni
vikkīṇanti, tvaṁ pana aṅgāre vikkīṇanto nisinnosīti, te
vadeyyāsi `attano santakaṁ avikkīṇanto kiṁ karissāmīti; yo pana
taṁ evaṁ vadeti `sesajanā vatthatelamadhuphāṇitādīni vikkīṇanti, tvaṁ
pana hiraññasuvaṇṇaṁ vikkīṇanto nisinnosīti, taṁ vadeyyāsi `kahaṁ
hiraññasuvaṇṇanti, `idanti ca vutte, `āhara tāva nanti hatthehi
paṭiccheyyāsi, evaṁ dinnaṁ tava hatthe hiraññasuvaṇṇaṁ bhavissati;
sā pana sace kumārikā hoti, tava gehe puttassa naṁ āharitvā 1-
cattāḷīsakoṭidhanaṁ tassā niyyādetvā tāya dinnakaṁ valañjeyyāsi;
sace kumāro hoti, tava gehe vayappattaṁ dhītaraṁ tassa datvā
cattāḷīsakoṭidhanaṁ tassa niyyādetvā tena dinnakaṁ valañjeyyāsīti.

footnote: 1. ānetvāti bhavitabbaṁ.

page number: 144

so "bhaddako upāyoti attano āpaṇe aṅgāre rāsiṁ katvā
vikkīṇanto viya nisīdi. ye naṁ evamāhaṁsu "sesajanā vatthatelamadhuphāṇitādīni
vikkīṇanti, tvaṁ aṅgāre vikkīṇanto nisinnosīti, tesaṁ
"attano santakaṁ avikkīṇanto kiṁ karissāmīti paṭivacanaṁ adāsi.
athekā gotamī nāma kumārikā kisasarīratāya "kisāgotamīti
paññāyamānā parijiṇṇakulassa dhītā attano ekena kiccena
āpaṇadvāraṁ gatā taṁ seṭṭhiṁ disvā evamāha "kiṁ tāta sesajanā
vatthatelamadhuphāṇitādīni vīkkīṇanti, tvaṁ hiraññasuvaṇṇaṁ vikkīṇanto
nisinnosīti. "kahaṁ amma hiraññasuvaṇṇanti. "nanu tvaṁ tadeva
gahetvā nisinnosīti. "āhara tāva taṁ ammāti. sā hatthapūraṁ
gahetvā tassa hatthe ṭhapesi. taṁ hiraññasuvaṇṇameva ahosi. atha
naṁ seṭṭhī "katarante amma gehanti pucchitvā, "asukannāmāti
vutte, tassā assāmikabhāvaṁ ñatvā dhanaṁ paṭisāmetvā taṁ
attano puttassa ānetvā cattāḷīsakoṭidhanaṁ paṭicchāpesi. sabbaṁ
hiraññasuvaṇṇameva ahosi.
tassā aparena samayena gabbho patiṭṭhahi. sā dasamāsaccayena
puttaṁ vijāyi. so padasā gamanakāle kālamakāsi. sā
adiṭṭhapubbamaraṇatāya taṁ jhāpetuṁ nīharante nivāretvā "puttassa
me bhesajjaṁ pucchissāmīti matakalevaraṁ aṅkenādāya "api nu me
puttassa bhesajjaṁ jānāthāti pucchantī gharappaṭipāṭiyā vicarati.
atha naṁ manussā "amma ummattikāsi jātā, mataputtassa

page number: 145

bhesajjaṁ pucchantī vicarasīti vadanti. sā "avassaṁ mama puttassa
bhesajjajānanakaṁ labhissāmīti maññamānā vicarati. atha naṁ eko
paṇḍitapuriso disvā "ayaṁ mama dhītā paṭhamaputtakaṁ vijātā
bhavissati adiṭṭhapubbamaraṇā, mayā imissā avassayena bhavituṁ
vaṭṭatīti cintetvā āha "amma ahaṁ bhesajjaṁ na jānāmi,
bhesajjajānanakaṁ pana jānāmīti. "ko jānāti tātāti. "satthā
amma jānāti, gaccha taṁ pucchāti. sā "gamissāmi tāta, pucchissāmi
tātāti vatvā satthāraṁ upasaṅkamitvā vanditvā ekamantaṁ ṭhitā
pucchi "tumhe kira me puttassa bhesajjaṁ jānātha bhanteti. "āma
jānāmīti. "kiṁ laddhuṁ vaṭṭatīti. "accharaggahaṇamattaṁ siddhatthakaṁ laddhuṁ
vaṭṭatīti. "labhissāmi bhante, kassa pana gehe laddhuṁ vaṭṭatīti.
"yassa gehe putto vā dhītā vā na koci matapubboti. sā
"sādhu bhanteti satthāraṁ vanditvā mataputtakaṁ aṅkenādāya
antogāmaṁ pavisitvā paṭhamagehassa dvāre ṭhatvā "atthi nu kho
imasmiṁ gehe siddhatthako, puttassa kira me bhesajjametanti vatvā,
"atthīti vutte, "tenahi dethāti, tehi āharitvā siddhatthakesu
dīyamānesu, "imasmiṁ gehe putto vā dhītā vā matapubbo 1- kacci
natthi ammāti pucchitvā, "kiṁ vadesi amma, jīvamānā hi katipayā,
matakāeva bahukāti vutte, "tenahi gaṇhatha vo siddhacatthake, netaṁ
mama puttassa bhesajjanti paṭiadāsi; iminā niyāmena ādito

footnote: 1. "matapubbāti bhavitabbaṁ. ña. va.

page number: 146

paṭṭhāya pucchantī vicari. sā ekagehepi siddhatthake aggahetvā
sāyaṇhasamaye cintesi "aho bhāriyaṁ kammaṁ, ahaṁ `mameva putto
matoti saññamakāsiṁ, sakalagāme pana jīvantehi matakāeva bahutarāti.
tassā evaṁ cintyamānāya puttasinehena mudukaṁ hadayaṁ thaddhabhāvaṁ
agamāsi, sā puttakaṁ araññe chaḍḍetvā satthu santikaṁ gantvā
vanditvā ekamantaṁ aṭṭhāsi. atha naṁ satthā "laddhā te
ekaccharamattā siddhatthakāti āha. "na laddhā bhante, sakalagāme hi
jīvantehi matakāeva bahutarāti. atha naṁ satthā "tvaṁ `mameva
putto matoti sallakkhesi, dhuvadhammo esa sattānaṁ, maccurājā hi
sabbe satte aparipuṇṇajjhāsaye eva mahogho viya parikassamānoyeva 1-
apāyasamudde pakkhipatīti vatvā dhammaṁ desento imaṁ gāthamāha
"taṁ puttapasusammattaṁ byāsattamanasaṁ naraṁ
suttaṁ gāmaṁ mahoghova maccu ādāya gacchatīti.
gāthāpariyosāne kisāgotamī sotāpattiphale patiṭṭhahi,
aññepi bahū sotāpattiphalādīni pāpuṇiṁsūti.
sā pana satthāraṁ pabbajjaṁ yāci. satthā bhikkhunīnaṁ santikaṁ
pesetvā pabbajāpesi. sā laddhūpasampadā "kisāgotamī therīti
paññāyi. sā ekadivasaṁ uposathāgāre vāraṁ patvā dīpaṁ jāletvā
nisinnā dīpajālā ujjalantiyo ca bhijjantiyo ca disvā "evameva
ime sattā dīpajālā viya uppajjanti ceva nirujjhanti ca,
nibbānaṁ pattā evaṁ na paññāyantīti ārammaṇaṁ aggahesi. satthā

footnote: 1. ma. parikaḍḍhamāno.

page number: 147

gandhakuṭiyaṁ nisinnova obhāsaṁ pharitvā tassā sammukhe nisīditvā
kathento viya "evameva gotami ime sattā dīpajālā viya
uppajjanti ceva nirujjhanti ca, nibbānaṁ patvā evaṁ na
paññāyanti; evaṁ nibbānaṁ apassantānaṁ vassasataṁ jīvitato nibbānaṁ
passantassa khaṇamattaṁpi jīvitaṁ seyyoti vatvā anusandhiṁ ghaṭetvā
dhammaṁ desento imaṁ gāthamāha
"yo ca vassasataṁ jīve apassaṁ amataṁ padaṁ,
ekāhaṁ jīvitaṁ seyyo passato amataṁ padanti.
tattha "amataṁ padanti: maraṇarahitakoṭṭhāsaṁ amatamahānibbānanti
attho. sesaṁ purimasadisaṁ eva.
desanāvasāne kisāgotamī yathānisinnāva saha paṭisambhidāhi
arahatte patiṭṭhahīti.
kisāgotamīvatthu.
------

page number: 148

14. bahuputtikātherīvatthu. (94)
"yo ca vassasatanti imaṁ dhammadesanaṁ satthā jetavane
viharanto bahuputtikaṁ theriṁ ārabbha kathesi.
sāvatthiyaṁ kirekasmiṁ kule satta puttā satta ca dhītaro
ahesuṁ. te sabbepi vayappattā gehe patiṭṭhahitvā attano
dhammatāya sukhappattā ahesuṁ. tesaṁ aparena samayena pitā
kālamakāsi. mahāupāsikā sāmike naṭṭhepi na tāva puttānaṁ
kuṭumbaṁ vibhajati. atha naṁ puttā āhaṁsu "amhākaṁ pitari naṭṭhe
tuyhaṁ ko attho kuṭumbena, kiṁ mayaṁ taṁ upaṭṭhātuṁ na sakkomāti.
sā tesaṁ kathaṁ sutvā tuṇhī hutvā punappunaṁ tehi vuccamānā
"puttā maṁ paṭijaggissanti, kiṁ me visuṁ kuṭumbenāti sabbaṁ
sāpateyyaṁ majjhe bhinditvā adāsi. atha naṁ katipāhaccayena
jeṭṭhaputtassa bhariyā "aho amhākaṁ ayyā `jeṭṭhaputto meti dve
koṭṭhāse datvā viya imameva gehaṁ āgacchatīti āha. sesaputtānaṁ
bhariyāpi evameva vadiṁsu. jeṭṭhadhītaraṁ ādiṁ katvā tāsaṁ gehaṁ gatakālepi
naṁ evameva vadiṁsu. sā avamānappattā hutvā "kiṁ imesaṁ santike
vutthena, bhikkhunī hutvā jīvissāmīti bhikkhunūpassayaṁ gantvā pabbajjaṁ
yāci. tā naṁ pabbājesuṁ. sā laddhūpasampadā bahuputtikātherī
nāma paññāyi. sā "ahaṁ mahallakakāle pabbajitā, appamattāya
me bhavitabbanti bhikkhunīnaṁ vattappaṭivattaṁ karoti 1-, "sabbarattiṁ
samaṇadhammaṁ karissāmīti heṭṭhāpāsāde ekaṁ thambhaṁ hatthena gahetvā

footnote: 1. ma. karontī.

page number: 149

taṁ āvijjamānā 1- samaṇadhammaṁ karoti, caṅkamamānāpi "andhakāraṭṭhāne
mama rukkhe vā katthaci vā sīsaṁ paṭihaññeyyāti rukkhaṁ hatthena
gahetvā taṁ āvijjamānā 2- samaṇadhammaṁ karoti. "satthārā desitaṁ
dhammameva karissāmīti dhammaṁ āvajjetvā dhammaṁ anussaramānāva
samaṇadhammaṁ karoti. atha satthā gandhakuṭiyaṁ nisinnova obhāsaṁ pharitvā
sammukhe nisinno viya tāya saddhiṁ kathento "bahuputtike mayā
desitadhammaṁ anāvajjantassa apassantassa vassasataṁ jīvitato mayā
desitadhammaṁ passantassa muhuttampi jīvitaṁ seyyoti vatvā anusandhiṁ
ghaṭetvā dhammaṁ desento imaṁ gāthamāha
"yo ca vassasataṁ jīve apassaṁ dhammamuttamaṁ,
ekāhaṁ jīvitaṁ seyyo passato dhammamuttamanti.
tattha "dhammamuttamanti: navavidhaṁ lokuttaradhammaṁ. so hi
uttamadhammo nāma. yo hi taṁ na passati, tassa vassasataṁ
jīvitato taṁ dhammaṁ passantassa paṭivijjhantassa ekāhaṁpi ekakkhaṇampi
jīvitaṁ seyyoti.
gāthāpariyosāne bahuputtikā therī saha paṭisambhidāhi arahatte
patiṭṭhahīti.
bahuputtikātherīvatthu.
sahassavaggavaṇṇanā niṭṭhitā.
aṭṭhamo vaggo.
------

footnote: 1-2. porāṇapotthake pana āvijjhamānāti dissati. āviñjamānātipi
footnote: dissati. ma.āviñchamānā va.


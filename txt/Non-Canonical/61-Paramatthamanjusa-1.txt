
page number: 001

paramatthamañjusāyanāma visuddhimaggasaṁvaṇṇanāya
mahāṭīkāsammatāya
paṭhamo bhāgo
-----
ārambhagāthā
saddhammaraṁsimālī yo vineyyakamalākare
vibodhesi mahāmoha- tamaṁ hantvāna sabbaso
ñāṇātisayabimbantaṁ visuddhakaruṇāruṇaṁ
vanditvā nirupaklesaṁ buddhādiccaṁ mahodayaṁ
lokālokakarandhammaṁ guṇarasmisamujjalaṁ
ariyasaṅghañca samphullaṁ visuddhakamalākaraṁ
vandanājanitaṁ puññaṁ iti yaṁ ratanattaye
hatantarāyo sabbattha hutvāhantassa tejasā
sampannasīlācārena dhīmatā sucivuttinā
ajjhesito dāṭhānāgat- therena thiracetasā
visuddhacarito nātho yaṁ visuddhimanuttaraṁ
patvā desesi karuṇā- samussāhitamānaso
tassā adhigamūpāyo visuddhanayamaṇḍito
visuddhimaggo yo vutto suvisuddhapadakkamo

page number: 002

suvisuddhaṁ asaṅkiṇṇaṁ nipuṇatthavinicchayaṁ
mahāvihāravāsīnaṁ samayaṁ avilomayaṁ
tassa nissāya porāṇaṁ kathāmaggaṁ anākulaṁ
tantinayānugaṁ suddhaṁ karissāmatthavaṇṇanaṁ
iti ākaṅkhamānassa saddhammassa ciraṭṭhitiṁ
vibhajantassa tassatthaṁ nisāmayatha sādhavoti.
svāyaṁ visuddhimaggo yaṁ suttapadaṁ nissāya paṭṭhapiyati taṁ
tāva nikjipitvā tassa nidānādiniddhāraṇamukhena nānappakārato
atthaṁ saṁvaṇṇetuṁ sīle patiṭṭhāyātiādi āraddhaṁ. dhammaṁ
saṁvaṇṇantena hi ādito tassa nidānaṁ vattabbaṁ tato payojanaṁ
piṇḍattho padattho sambandho adhippāyo codanā sodhanaṁ vattabbaṁ.
tathā ceva ācariyena paṭipannaṁ.
ettha hi bhagavantaṁ kirātiādi desanāya nidānapayojananiddhāraṇaṁ
visuddhimaggaṁ bhāsissantiādi piṇḍatthaniddhāraṇaṁ sīle
ṭhatvātiādi padatthasambandhādhippāyavibhāvanā kiṁ sīlantiādi
codanā tato paraṁ sodhanā. samādhipaññākathāsupi eseva nayo.
kasmā panettha visajjanagāthā ādimhi nikkhittā na
pucchāgāthā pucchāpubbikā hi visajjanāti. vuccate. tadatthassa
maṅgalabhāvato sāsanassa ādikalyāṇādibhāvavibhāvanato bhayādiupaddavanivāraṇena
antarāyavidhamanato upari saṁvaṇṇetabbadhammasaṅgahato cāti
veditabbaṁ.

page number: 003

etthāha kasmā panāyaṁ visuddhimaggakathā vatthupubbikā āraddhā
na satthu thomanāpubbikāti. vuccate. visuṁ asaṁvaṇṇanādibhāvato.
sumaṅgalavilāsinīādayo viya hi dīghanikāyādīnaṁ nāyaṁ visuṁ saṁvaṇṇanā
na pakaraṇantaraṁ vā abhidhammāvatārasumatāvatārādi viya tāsaṁyeva pana
sumaṅgalavilāsinīādīnaṁ visesabhūtā tenevāha majjhe 1- visuddhimaggotiādi 2-
. athavā. thomanāpubbikāpi cāyaṁ kathā na vatthupubbikā
vāti daṭṭhabbaṁ. sāsane hi vatthukittanaṁ na loke viya kevalaṁ hoti
sāsanasampattikittanattā pana satthu aviparītadhammadesanābhāvavibhāvanena
satthuguṇasaṅkittanaṁ ulliṅgantameva pavattati. tathāhi vakkhati
ettāvatā tisso sikkhātiādi. sotāpannādibhāvassa ca kāraṇanti
ettha hi ādisaddena sabbasakadāgāmianāgāmino viya sabbepi
arahan to saṅgayhanti vibhāgassa anuddhaṭattā tena tiṇṇampi
bodhisattānaṁ nibbedhabhāgiyā sīlādayo idha sīle patiṭṭhāyātiādivacanena
saṅgahitāti daṭṭhabbaṁ. tiṇṇampi hi nesaṁ carimabhave visesato
saṁsārabhayikkhaṇaṁ yathāsakaṁ sīle patiṭṭhāya samathavipassanāhi ussukkāpetvā
taṇhājaṭāvijaṭanapaṭipatti ca samānāti. athavā. so
imaṁ vijaṭaye jaṭanti sādhāraṇavacanena sātisayaṁ niratisayañca
taṇhājaṭāvijaṭanaṁ gahitaṁ tattha yaṁ niratisayaṁ savāsanappahānatāya tena
satthu pahānasampadā kittitā hoti tannimittā ñāṇasampadā ca
tadubhayena nānantarikatāya ānubhāvasampadādayopiti evampi

footnote: 1. sumaṅgalavilāsinīādīsu ārambhagāthāyaṁ.
footnote: 2. īdisañhi vacanaṁ sambandhiyamānaṁ liṅgatthoti vuccati. amhākaṁ
footnote: porāṇācariyamatiyā pana paṭhamākiriyāvisesananti vuccati.

sakkaṭabhāsānulomena dutiyāvibhattikampi bhaveyya. tasmā viruddhanti
na maññitabbaṁ.

page number: 004

thomanāpubbikāyaṁ kathāti veditabbaṁ. athavā. thomanāpubbikāevāyaṁ
kathāti daṭṭhabbaṁ sabbadhammesu appaṭihatañāṇacārotiādinā satthu
thomanaṁ purakkhitvā saṁvaṇṇanāya āraddhattā. sā panāyaṁ yasmā
pucchantassa jhāsayānurūpaṁ byākaraṇasamatthatāya vibhāvanavasena
pavattitā āciṇṇañcetaṁ ācariyassa yadidaṁ saṁvaṇṇetabbadhammānuguṇaṁ
saṁvaṇṇanārambhe satthu abhitthavanaṁ tasmā iminā kāraṇena evamettha
thomanā pavattitāti thomanākārassa vuccamānassa kāraṇaṁ uddharantena
paṭhamaṁ visajjanagāthaṁ nikkhipitvā tassā nidānacodanāmukhena pucchāgāthaṁ
sarūpato atthato ca dassetvā tassā pucchāya aviparītaṁ
byākaraṇasamatthabhāvajotanaṁ bhagavato thomanaṁ purakkhitvā
yathādhippetadhammasaṁvaṇṇanā katā. tenāha sīle patiṭṭhāyātiādi. tattha
gāthāya attho parato āvibhavissati.
[1] itītiādīsu. itīti ayaṁ itisaddo hetuparisamāpanādi-
padatthavipariyāyapakārāvadhāraṇa nidassanādianekatthappabhedo. tathā hesa
ruppatīti kho bhikkhave tasmā rūpanti vuccatītiādīsu 1- hetumhi
āgato. tasmātiha me bhikkhave dhammadāyādā bhavatha mā
āmisadāyādā atthi me tumhesu anukampā kinti me sāvakā
dhammadāyādā bhaveyyuṁ no āmisadāyādātiādīsu 2- parisamāpane. iti
vā iti evarūpā naccagītavāditavisūkadassanā paṭiviratotiādīsu 3-

footnote: 1. saṁ. khandhavāra. 17/105.
footnote: 2. ma. m. 12/21. 3. dī. sī. 9/8.

page number: 005

ādiatthe. māgaṇḍiyoti tassa brāhmaṇassa saṅkhā samaññā
paññatti vohāro nāmaṁ nāmakammaṁ nāmadheyyaṁ nirutti byañjanaṁ
abhilāpotiādīsu padatthavipariyāye. iti kho bhikkhave sappaṭibhayo
bālo appaṭibhayo paṇḍito saupaddavo bālo anupaddavo
paṇḍito saupasaggo bālo anupasaggo paṇḍitotiādīsu 1-
pakāre. atthi idappaccayā jarāmaraṇanti iti puṭṭhena satā
ānanda atthītissa vacanīyaṁ kiṁpaccayā jarāmaraṇanti iti ce vadeyya
jātipaccayā jarāmaraṇanti iccassa vacanīyantiādīsu 2- avadhāraṇe.
sanniṭṭhāneti attho. atthīti kho kaccāna ayameko anto
natthīti kho kaccāna ayaṁ dutiyo antotiādīsu 3- nidassane.
idhāpi nidassane daṭṭhabbo. pakāretipi vattuṁ vaṭṭateva. paṭhamo
pana itisaddo parisamāpane daṭṭhabbo. hīti avadhāraṇe. idanti
āsannapaccakkhavacanaṁ yathādhikatassa suttapadassa abhimukhīkaraṇato.
vuttanti ayaṁ vuttasaddo saupasaggo anupasaggo ca vappana-
vāpasamīkaraṇakesohāraṇajīvitavuttipamuttabhāvapāvacanapavattitājjhesana-
kathanādīsu dissati. tathāhi ayaṁ
gāvo tassa pajāyanti khette vuttaṁ virūhati
vuttānaṁ phalamasnāti yo mittānaṁ na dubbhatīti- 4-

footnote: 1. ma. u. 14/166. aṅ. tika. 20/126. 2. dī. ma. 10/65.
footnote: 3. saṁ. nidāna. 16/21. 4. khu. jā. 28/155.

page number: 006

ādīsu vappane āgato. no ca kho paṭivuttantiādīsu
aṭṭhadantakādīhi vāpasamīkaraṇe. kāpadiko māṇavo daharo
vuttasirotiādīsu 1- kesohāraṇe. pannalomo paradavutto migabhūtena
cetasā viharatītiādīsu 2- jīvitavuttiyaṁ. seyyathāpi nāma
paṇḍupalāso bandhanā pavutto abhabbo haritatāyātiādīsu 3- bandhanato
pamuttabhāve. yesamidaṁ etarahi porāṇaṁ mantapadaṁ gītaṁ pavuttaṁ
samīhitantiādīsu 4- pāvacanabhāvena pavattite. loke pana vutto
guṇo vutto pārāyanotiādīsu ajjhesane. vuttaṁ kho panetaṁ
bhagavatā dhammadāyādā me bhikkhave bhavatha mā āmisadāyādāti- 5-
ādīsu kathane. idhāpi kathaneeva daṭṭhabbo. tasmā iti hi
evameva idaṁ suttaṁ desitanti yathānikkhittaṁ gāthaṁ desitabhāvena
nidasseti tassā vā desitākāraṁ avadhāreti.
kasmāti hetumhi nissakkaṁ. panāti vacanālaṅkāramattaṁ.
ubhayenāpi kāraṇaṁ pucchati. etanti yathāvuttaṁ suttapadaṁ
paccāmasati. vuttanti pucchānimittaṁ. tadatthassa attano buddhiyaṁ
viparivattamānataṁ upādāya idanti vatvā puna bhagavatā bhāsitākāraṁ
sandhāya etanti vuttaṁ. sakalena panānena vacanena desanāya nidānaṁ
coditaṁ 6- hoti parato 7- tassā desakadesakālapaṭiggāhake vibhāvetuṁ

footnote: 1. ma. ma. 13/598. 2. ma. ma. 13/183-4-7 tattha pana bahuvacanaṁ.
footnote: 3. vi. mahāvibhaṅga. 1/86.
footnote: 4. dī. sī. 9/301. 5. ma. mū. 12/22.

6. ma. jotitaṁ. 7. ma. yato.

page number: 007

bhagavantaṁ kirātiādi vuttaṁ.
tattha kirāti anussavanaṭṭhe nipāto. tena vuccamānatthassa
anuanusuyyamānataṁ dīpeti. rattibhāgeti rattiyā ekasmiṁ koṭṭhāse.
majjhimayāmeti adhippāyo. vessavaṇādayo viya apākaṭanāmadheyyattā
aññataro devoeva devaputto. saṁsayasamugghātatthanti
vicikicchāsalla samuddharaṇatthaṁ pucchīti yojanā. saṁsayasamugghātatthanti
ca iminā pañcasu pucchāsu ayaṁ vimaticchedanā pucchāti dasseti.
yena atthena taṇhā jaṭāti vuttā tameva atthaṁ dassetuṁ
jāliniyātiādi vuttaṁ. sā hi aṭṭhasatataṇhāvicaritappabhedo attano
avayavabhūtoeva jālo etissā atthīti jālinīti vuccati. idānissā
jaṭākārena pavattī dassetuṁ sā hītiādi vuttaṁ.
tattha rūpādīsu ārammaṇesūti tassā pavattiṭṭhānamāha
rūpādichaḷārammaṇavinimuttassa taṇhāvisayassa abhāvato. heṭṭhūpariyavasenāti
kadāci rūpārammaṇekadāciyāva dhammārammaṇe kadāci dhammārammaṇe
kadāci yāva rūpārammaṇeti evaṁ heṭṭhā upari ca pavattivasena.
desanākkamena cettha heṭṭhūpariyatā daṭṭhabbā. kadāci kāmabhave
kadāci rūpabhave kadāci arūpabhave kadāci vā arūpabhave .pe.
kadāci kāmabhaveti evampettha heṭṭhūpariyavasena pavatti veditabbā.
sabbasaṅkhārānaṁ khaṇe khaṇe bhijjanasabhāvattā aparāparuppatti ettha
saṁsibbananti āha punappunaṁ uppajjanatoti. saṁsibbanaṭṭhenāti idaṁ

page number: 008

yena sambandhena jaṭā viyāti jaṭāti jaṭātaṇhānaṁ upamūpameyyatā
taṁdassanaṁ. ayaṁ hettha attho yathā jālino veḷugumbassa sākhā
kosasañcayādayo ca attanā attano avayavehi saṁsibbitā vinaddhā
jaṭāti vuccanti evaṁ taṇhāpi saṁsibbanasabhāvenāti.
saṁsibbitaṭṭhenāti vā pāṭho. attanāva attano saṁsibbitabhāvenāti
attho. ayaṁ hi taṇhā kosakārakimi viya attanāva attānampi
saṁsibbantī pavattati. tenāha bhagavā rūpataṇhā loke piyarūpaṁ
sātarūpaṁ etthesā taṇhā uppajjamānā uppajjati ettha nivīsamānā
nivīsatītiādi 1-. ime sattā mama idanti pariggahitaṁ vatthuṁ
attanibbisesaṁ maññamānā abbhantarimaṁ karonti. abbhantaraṭṭho
ca antosaddoti sakaparikkhāre uppajjamānāpi taṇhā antojaṭāti
vuttā. pabbajitassa pattādi gahaṭṭhassa hatthiādi sakaparikkhāro.
attāti bhavati ettha abhidhānoti attabhāvo upādānakkhandhapañcakaṁ.
sarīranti keci. mama attabhāvo sundaro asukassa viya mama attabhāvo
bhaveyyāti vā ādinā sakāttabhāvādīsu taṇhāya uppajjanākāro
veditabbo. attano cakkhādīni ajjhattikāyatanāni attano
paresañca rūpādīni bāhirāyatanāni paresaṁ sabbāni vā
saparasantatipariyāpannāni vā cakkhādīni ajjhattikāyatanāni tathā rūpādīni
bāhirāyatanāni. parittamahaggatabhavesu pavattiyāpi taṇhāya

footnote: 1. ma. mū. 12/120.

page number: 009

antojaṭā bahijaṭābhāvo veditabbo. kāmabhavo hi kassacipi kilesassa
avikkhambhitattā kathañcipi avimutto ajjhattaggahaṇassa visesapaccayoti
ajjhattaṁ antoti ca vuccati tabbipariyāyato rūpārūpabhavo bahiddhā
bahīti ca. tenāha bhagavā ajjhattasaṁyojano puggalo bahiddhāsaṁyojano
puggaloti 1-. visayabhedena pavattiākārabhedena ca anekabhedabhinnampi
taṇhaṁ jaṭābhāvasāmaññena ekanti gahetvā tāya evaṁ
uppajjamānāya jaṭāyāti vuttaṁ. sā pana pajāti
vuttasattasantānapariyāpannāeva hutvā punappunaṁ taṁ jaṭentī vinaddhantī
pavattatīti āha jaṭāya jaṭitā pajāti. tathāhi paramatthato
yadipi avayavabyatirekena samudāyo natthi ekadeso pana samudāyo
nāma na hotīti avayavato samudāyaṁ bhinnaṁ katvā upamūpameyyaṁ
dassento yathā nāma veḷujaṭādīhi .pe. saṁsibbitāti āha.
imaṁ jaṭanti sambandho. tīsu dhātūsu ekampi asesetvā saṁsibbanena
tedhātukaṁ jaṭetvā ṭhitaṁ. tenassā mahāvisayataṁ vijaṭanassa ca
sudukkarasabhāvamāha. vijaṭetuṁ ko samatthoti iminā vijaṭayeti
padaṁ sattiatthaṁ na vidhiādiatthanti dasseti.
evaṁ antojaṭātiādinā puṭṭho pana assa devaputtassa imaṁ
gāthamāhāti sambandho. edisova imaṁ pañhaṁ visajjeyyāti satthāraṁ
guṇato dassento sabbadhammesu appaṭihatañāṇacārotiādimāha.

footnote: 1. aṅ. duka. 20/81.

page number: 010

[2] tattha sabbadhammesūti atītādibhedabhinnesu sabbesu
ñeyyadhammesu. appaṭihatañāṇacāroti anavasesañeyyāvaraṇappahānena
nissaṅgacārattā na vihatañāṇappavattiko. etena tīsu kālesu
appaṭihatañāṇatāvibhāvanena ādito tiṇṇaṁ āveṇikadhammānaṁ gahaṇeneva
tadekalakkhaṇatāya tadavinābhāvato ca bhagavato sesāveṇikadhammānampi
gahitabhāvo veditabbo. dibbanti kāmaguṇādīhi kīḷanti
laḷanti tesu vā viharanti vijayasamatthatāyogena paccatthike vijetuṁ
icchanti issariyadhanādisakkāradānaggahaṇaṁ tantaṁ atthānusāsanañca
karontā voharanti puññātisayayogānubhāvappattāya jutiyā jotanti
yathādhippetañca visayaṁ appaṭighātena gacchanti yathicchitanipphādane ca
sakkontīti devā. athavā. devanīyā taṁtaṁbyasananittharaṇatthikehi
saraṇaṁ parāyananti gamanīyā abhitthavanīyā sobhāvisesayogena
kamanīyāti vā devā. te tividhā sammutidevā upapattidevā
visuddhidevāti. bhagavā pana niratisayāya abhiññākīḷāya uttamehi
dibbabrahmāriyavihārehi saparasantānagatapañcavidhamāravijayicchānipphattiyā
cittissariyasattadhanādisammāpaṭipattiaveccappasādasakkāra-
dānaggahaṇasaṅkhātena dhammasabhāvapuggalajjhāsayānurūpānusāsanīsaṅkhātena
ca vohārātisayena paramāya paññāsarīrappabhāsaṅkhātāya jutiyā
anaññasādhāraṇāya ñāṇasarīragatiyā māravijayasabbasabbaññuguṇaparahitanipphādanesu
appaṭihatāya sattiyā ca samannāgatattā sadevakena

page number: 011

lokena saraṇanti gamanīyato abhitthavanīyato bhattivasena kamanīyato
ca sabbe deve tehi guṇehi abhibhuyya ṭhitattā tesaṁ devānaṁ
seṭṭho uttamo devoti devadevo. sabbadevehi pūjanīyataro
devoti vā visuddhidevabhāvassa vā sabbaññuguṇālaṅkārassa adhigatattā
aññesaṁ devānaṁ atisayena devoti devadevo. aparimāṇāsu
lokadhātūsu aparimāṇānaṁ sakkānaṁ mahābrahmānañca guṇābhibhavanato
adhiko atisayo atirekataro sakko brahmā cāti sakkānaṁ atisakko
brahmānaṁ atibrahmā. Ñāṇapahānadesanāvisesesu sadevake loke
kenaci avikampanīyaṭṭhānatāya kutocipi utrāsābhāvato catūhi
vesārajjehi visāradoti catuvesārajjavisārado yaṁ sandhāya vuttaṁ
sammāsambuddhassa te paṭijānato ime dhammā anabhisambuddhāti tatra vata
maṁ samaṇo vā .pe. vesārajjappatto viharāmīti 1-.
ßēhānāṭhānañāṇādīhi dasahi ñāṇabalehi samannāgatattā dasabaladharo yaṁ sandhāya
vuttaṁ idha tathāgato ṭhānañca ṭhānato aṭhānañca aṭhānato yathābhūtaṁ
pajānātītiādi 2-. yaṁkiñci ñeyyaṁ nāma tattha sabbattheva
anāvaraṇañāṇatāya anāvaraṇañāṇo. tañca sabbaṁ samantato
sabbākārato hatthatale āmalakaṁ viya paccakkhato dassanasamatthena
ñāṇacakkhunā samannāgatattā samantacakkhu sabbaññūti attho.
imehi pana dvīhi padehi pacchimāni dve asādhāraṇañāṇāni gahitāni.

footnote: 1. ma. mū. 12/144.
footnote: 2. abhi. vibhaṅga. 35/427. nayu. ma. mū. 12/140.

page number: 012

bhāgyavantatādīhi kāraṇehi bhagavā. yaṁ panettha vattabbaṁ taṁ parato
buddhānussatiniddese vitthārato āgamissati. ettha ca sabbadhammesu
appaṭihatañāṇacāroti iminā tiyaddhāruḷhānaṁ pucchānaṁ bhagavato
byākaraṇasamatthatāya dassitāya kiṁ devatānampi pucchaṁ byākātuṁ
samattho bhagavāti āsaṅkāya tannivattanatthaṁ devadevoti vuttaṁ
devānaṁ atidevo sakko devānamindo devatānaṁ pañhaṁ visajjeti
tato imassa ko visesoti cintentānaṁ tannivattanatthaṁ sakkānaṁ
atisakkoti vuttaṁ sakkenapi pucchitamatthaṁ sanaṅkumārādayo brahmāno
visajjenti tato imassa ko atisayoti cintentānaṁ tannivattanatthaṁ
brahmānaṁ atibrahmāti vuttaṁ ayañcassa viseso catuvesārajuja
dasabalañāṇehi pākaṭo jātoti dassanatthaṁ catu .pe. dharoti vuttaṁ
imāni ca ñāṇāni imassa ñāṇadvayassa adhigamena saheva siddhānīti
dassanatthaṁ anāvaraṇañāṇo samantacakkhūti vuttaṁ tayidaṁ ñāṇadvayaṁ
puññañāṇasambhārupacayasiddhāya bhaggadosatāya siddhanti dassento
bhagavāti avocāti evametesaṁ padānaṁ gahaṇe payojanaṁ anupubbī ca
veditabbā. yaṁ panetaṁ pacchimaṁ anāvaraṇañāṇaṁ sabbaññutañāṇantiñāṇadvayaṁ
taṁ atthato abhinnaṁ. ekameva hi taṁ ñāṇaṁ visayappavattimukhena
aññehi asādhāraṇabhāvadassanatthaṁ dvidhā katvā vuttaṁ.
anavasesasaṅkhatāsaṅkhatasammutidhammārammaṇatāya sabbaññutañāṇaṁ.
tatthāvaraṇābhāvato nissaṅgacāramupādāya anāvaraṇañāṇantipi vuttaṁ.

page number: 013

yaṁ panettha vattabbaṁ taṁ parato buddhānussatiniddese vakkhāmi.
mahante sīlakkhandhādike esi gavesīti mahesi bhagavā tena
mahesinā. vaṇṇayantoti vivaranto vitthārento. yathābhūtanti
aviparītaṁ. sīlādibhedananti sīlasamādhipaññādivibhāgaṁ. sudullabhanti
aṭṭhakkhaṇavajjitena navamena khaṇena laddhabbattā suṭṭhu dullabhaṁ.
sīlādisaṅgahanti sīlādikkhandhattayasaṅgahaṁ. ariyamaggo hi tīhi
khandhehi saṅgahito sappadesattā nagaraṁ viya rajjena na tayo khandhā
ariyamaggena nippadesattā. vuttañhetaṁ na kho āvuso visākha
ariyena aṭṭhaṅgikena maggena tayo khandhā saṅgahitā tīhi ca kho
āvuso visākha khandhehi ariyo aṭṭhaṅgiko maggo saṅgahitoti 1-.
kilesacorehi aparipanthaniyatāya 2- khemaṁ. antadvayaparivajjanato
māyādikāyavaṅkādippahānato ca ujuṁ. sabbesaṁ saṅkilesadhammānaṁ
māraṇavasena gamanato pavattanato nibbānassa magganato nibbānatathikehi
maggitabbato ca maggaṁ. visuddhiyāti nibbānāya visuddhibhāvāya
vā arahattāyāti attho. yathābhūtaṁ ajānantāti evaṁ
sīlavisuddhiādivisuddhiparamparāya abhigantabbo evaṁrūpo evaṁkiccako
evamatthoti yāthāvato anavabujjhantā. sakalasaṅkilesato saṁsārato
ca suddhiṁ vimuttiṁ kāmenti paṭṭhentīti suddhikāmā. apisaddo
sambhāvane. tena nakevalaṁ sīlamattena parituṭṭhā athakho

footnote: 1. ma. mū. 12/549. 2. ma. aparibandhaniyatāya.

page number: 014

visuddhikāmāpi samānāti dasseti. idhāti imasmiṁ sāsane. bhāvanāya
yuttapayuttatāya yogino vāyamantāpi visuddhiṁ uddissa payogaṁ
parakkamaṁ karontāpi upāyassa anadhigatattā visuddhiṁ nādhigacchantīti
yojanā. tesanti yogīnaṁ. kāmañcāyaṁ visuddhimaggo samantabhaddakattā
savanadhāraṇaparicayādipasutānaṁ sabbesampi pāmujjakaro yogīnaṁ
pana sātisayaṁ pamodahetūti āha tesaṁ pāmujjakaraṇanti.
bāhirakanikāyantaraladdhīhi asammissatāya suṭṭhuvisuddhavinicchayattā
suvisuddhavinicchayaṁ. mahāvihāravāsīnanti attano apassayabhūtaṁ nikāyaṁ dasseti.
desanānayanissitanti dhammasaṁvaṇṇanānayasannissitaṁ. ettha ca tesaṁ
pāmujjakaraṇantiādinā sabbasaṅkilesamalavisuddhatāya visuddhiṁ nibbānaṁ
paṭṭhentānaṁ yogīnaṁ ekaṁsena tadāvahattā pāmujjakaro ñāṇuttarehi
sammāpaṭipannehi adhigatattā suṭṭhu sammā visuddhavinicchayo
mahāvihāravāsīnaṁ kathāmaggoti dasseti. sakkaccaṁ me bhāsato sakkaccaṁ
nisāmayathāti yojetabbaṁ. ettha ca imissā gāthāyāti iminā
visuddhimaggabhāsanassa nissayaṁ kathitāya mahesināti iminā tassa
pamāṇabhāvaṁ yathābhūtaṁ atthaṁ sīlādibhedananti iminā aviparītapiṇḍatthaṁ
sudullabhaṁ .pe. yoginoti iminā nimittaṁ tesaṁ pāmujjakaraṇanti
iminā payojanaṁ vaṇṇayanto atthaṁ suvisuddhavinicchayaṁ mahāvihāravāsīnaṁ
desanānayanissitaṁ sakkaccanti ca iminā karaṇappakāraṁ dassetvā
visuddhikāmā sabbepi nisāmayatha sādhavoti iminā tattha sakkaccasavane

page number: 015

sādhujane niyojeti. sādhukaṁ savanapaṭibaddhā hi sāsanasampatti.
vacanatthavibhāvanena paveditavisuddhimaggasāmaññatthassa visuddhimaggakathā
vuccamānā abhiruciṁ uppādetīti padatthato visuddhimaggaṁ vibhāvetuṁ
tattha visuddhītiādi āraddhaṁ.
[3] tattha tatthāti yadidaṁ visuddhimaggaṁ bhāsissanti ettha
visuddhimaggapadaṁ vuttaṁ tattha. sabbamalavirahitanti sabbehi rāgādimalehi
sabbehi saṅkilesamalehi ca virahitaṁ vivittaṁ tatoeva accantaparisuddhaṁ
sabbadā sabbathā ca visuddhanti attho. yathāvuttaṁ visuddhiṁ maggati
gavesati adhagacchati etenāti visuddhimaggo. tenāha maggoti
adhigamupāyo vuccatīti. visuddhimaggoti ca nippariyāyena lokuttaramaggo
veditabbo. tadupāyattā pana pubbabhāgamaggo tannissayo
kathāpabandho ca tathā vuccati. svāyaṁ visuddhimaggo satthārā
desanāvilāsato veneyyajjhāsayato ca nānānayehi desito tesu
ayameko nayo gahitoti dassetuṁ so panāyantiādi āraddhaṁ.
tattha katthacīti kismiñci sutte. vipassanāmattavasenevāti
avadhāraṇena samathaṁ nivatteti. so hi tassā paṭiyogī na sīlādi.
mattasaddena ca visesanivattiatthena savisesaṁ samādhiṁ nivatteti
yo 2- upacārappanābhedo vipassanāyānikassa desanāti katvā na
samādhimattaṁ nahikhaṇikasamādhiṁ vinā vipassanā sambhavati. vipassanāti

footnote: 1. ma. so..

page number: 016

ca tividhāpi anupassanā veditabbā na aniccānupassanāva na hi
aniccadassanamattena saccābhisamayo sambhavati. yaṁ pana gāthāyaṁ
aniccalakkhaṇasseva gahaṇaṁ kataṁ taṁ yassa tadeva suṭṭhutaraṁ pākaṭaṁ hutvā
upaṭṭhāti tādisassa vasena. sopi hi itaraṁ lakkhaṇadvayaṁ vibhūtataraṁ
katvā sammasitvā visesaṁ adhigacchati na aniccalakkhaṇameva. sabbe
saṅkhārāti sabbe tebhūmikā saṅkhārā te hi sammasanīyā.
aniccāti na niccā addhuvā ittarā khaṇabhaṅgurāti. paññāyāti
vipassanāpaññāya passati sammasati. atha pacchā udayabbayañāṇādīnaṁ
uppattiyā uttarikālaṁ. nibbindati dukkheti tasmiṁyeva
aniccākārato diṭṭhe sabbe saṅkhārāti vutte tebhūmike
khandhapañacakasaṅkhāte dukkhe nibbindati nibbidāñāṇaṁ paṭilabhati. esa maggo
visuddhiyāti esa nibbidānupassanāsaṅkhāto virāgādīnaṁ kāraṇabhūto
nibbānassa adhigamupāyo.
jhānapaññāvasenāti samathavipassanāvasena. jhānanti cettha
vipassanāya pādakabhūtaṁ jhānaṁ adhippetaṁ. yamhīti yasmiṁ puggale.
jhānañca paññā cāti etthāyamattho yo puggalo jhānaṁ pādakaṁ
katvā vipassanaṁ paṭṭhapetvā taṁ ussukkāpeti. save nibbānasantiketi
so byattaṁ nibbānassa samīpe ekantato nibbānaṁ adhigacchatīti.
kammanti maggacetanā. sā hi apacayagāmitāya sattānaṁ
visuddhiṁ āvahati. vijjāti sammādiṭṭhi. sīlanti

page number: 017

sammāvācākammantā. jīvitamuttamanti sammāājīvo. dhammoti avasesā
cattāro ariyamaggadhammā. athavā. kammanti sammākammantassa
gahaṇaṁ. yā cāvuso visākha sammādiṭṭhi yo ca sammāsaṅkappo ime
dhammā paññākkhandhe saṅgahitāti 1- vacanato vijjāti
sammādiṭṭhisammāsaṅkappānaṁ gahaṇaṁ. dhammoti samādhi evaṁdhammā te bhagavanto
ahesuntiādīsu 2- viya taggahaṇeneva. yo cāvuso visākha
sammāvāyāmo yā ca sammāsati yo ca sammāsamādhi ime dhammā
samādhikkhandhe saṅgahitāti 1- vacanato sammāvāyāmasatīnampi gahaṇaṁ
daṭṭhabbaṁ. sīlanti sammāvācājīvānaṁ. jīvitamuttamanti evarūpassa
ariyapuggalassa jīvitaṁ uttamaṁ jīvitanti evamettha aṭṭhaṅgiko
ariyamaggo vuttoti veditabbo.
sīlādivasenāti sīlasamādhipaññāviriyavasena. sabbadāti
samādānato pabhūti sabbakālaṁ. sīlasampannoti catupārisuddhisīlasampadāya
sampanno samannāgato. paññavāti lokiyalokuttarāya paññāya
samannāgato. susamāhitoti taṁsampayuttena samādhinā suṭṭhu samāhito.
āraddhaviriyoti akusalānaṁ dhammānaṁ pahānāya kusalānaṁ dhammānaṁ
upasampadāya paggahitaviriyo. pahitattoti nibbānaṁ paṭipesitattatāya
kāye ca jīvite ca nirapekkhacitto. oghanti kāmoghādiṁ catubbidhampi
oghaṁ saṁsāramahoghameva vā.

footnote: 1. ma. mū. 12/550. pāliyampana paññākkhandhena... samādhikkhandhenāti
footnote: disasati. 2. ma. a. 14/246.

page number: 018

ekāyanoti ekamaggo. maggapariyāyo hi idha ayanasaddo
tasmā ekamaggabhūto ayaṁ bhikkhave maggo na dvedhāpathabhūtoti attho.
ekaṁ vā nibbānaṁ ayati gacchatīti ekāyano. ekena vā gaṇasaṅgaṇikaṁ
pahāya vūpakaṭṭhena pavivittena ayitabbo paṭipajjitabboti ekāyano.
ayanti tenāti vā ayano. ekassa seṭṭhassa bhagavato ayanoti
ekāyano tena uppāditattā. ekasmiṁ vā imasmiṁyeva
dhammavinaye ayanoti ekāyano. sattānaṁ visuddhiyāti rāgādimalehi
abhijjhāvisamalobhādiupakkilesehi ca sattānaṁ visuddhatthāya
visujjhanatthāya. yadidanti nipāto ye imeti attho. pubbe sarasalakkhaṇena
maggaṭṭhena ca maggoti vuttasseva kāyādivisayabhedena catubbidhattā
cattāro satipaṭṭhānāti vuttaṁ. sammappadhānādīsūti ettha ādisaddena
appamādābhiratiādīnaṁ saṅgaho veditabbo. appamādābhiratiādivasenāpi
hi katthaci visudadhimaggo desito. yathāha.
appamādarato bhikkhu pamāde bhayadassi vā
abhabbo parihānāya nibbānasseva santiketi 1-.
[4] tatrāti tassaṁ gāthāyaṁ. upari vuccamānagāthāya
vitthārasaṁvaṇṇanā niddesapaṭiniddesaṭṭhāniyā tato saṅkhittatarā atthavaṇṇanā
uddesaṭṭhāniyāti āha ayaṁ saṅkhepavaṇṇanāti. yathāuddiṭṭhassa
hi atthassa niddesapaṭiniddesā sukarā subodhā ca hontīti.

footnote: 1. khu. dha. 25/19.

page number: 019

sīle patiṭṭhāyāti ettha. sīleti kusalasīle. yadipi katame
ca thapati akusalā sīlātiādīsu 1- akusalā dhammāpi sīlanti āgatā
vuccamānāya pana cittapaññābhāvanāya adhiṭṭhānayogyatāya
kiriyasīlānampiasambhavokutoitaresanti kusalasīlamevettha adhippetaṁ.
sīlaṁ paripūrayamānotiādīsu paripūrayamānoti paripālento
parivaḍḍhento vā sabbabhāgehi saṁvaranto avītikkamanto cāti attho.
tathābhūto hi taṁ avijahanto tattha patiṭṭhito nāma hoti. sīleti
hi idaṁ ādhāre bhummaṁ. patiṭṭhāyāti duvidhā patiṭṭhā
nissayupanissayabhedato. tattha upanissayapatiṭṭhā lokiyā itarā lokuttarā
abhinditvā gahaṇe bhinditvā pana gahaṇe yathā lokiyacittuppādesu
sahajātānaṁ purimapacchimānañca vasena nissayupanissayapatiṭṭhā
sambhāvati evaṁ lokuttaresu heṭṭhimamaggaphalasīlavasena upanissayapatiṭṭhāpi
sambhavati. patiṭṭhāyāti ca padassa yadā upanissayapatiṭṭhā adhippetā
tadā saddhaṁ upanissāyātiādīsu viya purimakālakiriyāvasena attho
veditabbo. tenāha pubbeva kho panassa kāyakammaṁ vacīkammaṁ
ājīvo suparisuddho hotīti 2-. yadā pana nissayapatiṭṭhā adhippetā
tadā cakkhuñca paṭiccātiādīsu 3- viya samānakālakiriyāvasena attho
veditabbo. sammāvācādayo hi attani sampayuttānaṁ sammādiṭṭhiādīnaṁ
sahajātavaseneva nissayapaccayā hontīti.

footnote: 1. ma. ma. 13/347. 2. ma. u. 14/525.
footnote: 3. ma. mū. 12/476.

page number: 020

narati netīti naro puriso. yathā hi paṭhamapakatibhūto satto
itarāya pakatiyā seṭṭhaṭṭhena puri uccaṭṭhāne seti pavattatīti
purisoti vuccati evaṁ nayanaṭṭhena naroti vuccati. puttabhātubhūtopi
hi puggalo mātujeṭṭhabhaginīnaṁ pituṭṭhāne tiṭṭhati pageva itaro
itarāsaṁ. narena yogato narassa ayanti vā nārī itthī. sāpi
cettha kāmaṁ taṇhājaṭāvijaṭanasamatthā atthi padhānameva pana sattaṁ
dassento naroti āha yathā satthā devamanussānanti. aṭṭhakathāyaṁ
pana avibhāgena puggalapariyāyo ayanti dassetuṁ naroti sattoti
vuttaṁ.
sapaññoti vipākabhūtāya saha paññāya vattatīti sapañño.
tāya hi ādito paṭṭhāya santānavasena bahulaṁ pavattamānāya ayaṁ
satto savisesaṁ sapaññoti vattabbataṁ arahati. vipākapaññāpi
hi santānavisesanena bhāvanāpaññuppattiyā upanissayo hoti
ahetukadvihetukānaṁ tadabhāvato. sampajaññasaṅkhātāya ca taṁtaṁkiccakārikāya
paññāya vasena sapaññoti vattuṁ vaṭṭati. aṭṭhakathāyaṁ pana
nipakasaddena pārihārikapaññā gayhatīti vipākapaññāvasenevettha attho
vutto. kammajatihetukapaṭisandhipaññāyāti kammajāya tihetukapaṭisandhiyaṁ
paññāyāti evaṁ tihetukasaddo paṭisandhisaddena sambandhitabbo na
paññāsaddena. na hi paññā tihetukā atthi paṭisandhito pabhūti
pavattamānā paññā paṭisandhiyaṁ paññāti vuttā tammūlakattā na

page number: 021

paṭisandhikkhaṇe pavattāeva.
cinteti ārammaṇaṁ upanijjhāyatīti cittaṁ samādhi. so hi
sātisayaṁ upanijjhānakicco na hi vitakkādayo vinā samādhinā tamatthaṁ
sādhenti samādhi pana tehi vināpi sādhetīti. paguṇabalavabhāvāpādanena
paccayehi citaṁ tathā santānaṁ cinotītipi cittaṁ samādhi.
paṭhamajjhānādivasena cittavicittatāya iddhividhādicittakaraṇena ca samādhi
cittanti vināpi paropadesenassa cittapariyāyo labbhateva.
aṭṭhakathāyaṁ pana cittasaddo viññāṇe niruḷhoti katvā vuttaṁ
cittasīsenettha samādhi niddiṭṭhoti. yathāsabhāvaṁ pakārehi jānātīti
paññā. sā yadipi kusalādibhedato bahuvidhā bhāvayanti pana vacanato
bhāvetabbā idhādhippetāti taṁ dassetuṁ vipassananti vuttaṁ. bhāvayanti
ca idaṁ paccekaṁ yojetabbaṁ cittañca bhāvayaṁ paññañca bhāvayanti. tayidaṁ
dvayaṁ kiṁ lokiyaṁ udāhu lokuttaranti. lokuttaranti daṭṭhabbaṁ
ukkaṭṭhaniddesato. taṁ hi bhāvayamāno ariyamaggakkhaṇe taṇhājaṭaṁ
samucchedavasena vijaṭetīti vuccati. na lokiyaṁ. nānantariyakabhāvena
panettha lokiyāpi gahitāva honti lokiyasamathavipassanāya
vinā tadabhāvato. samathayānikassa hi upacārappanāpabhedaṁ samādhiṁ
itarassa khaṇikasamādhiṁ ubhayesampi vimokkhamukhattayaṁ vinā na kadācipi
lokuttarādhigamo sambhavati. tenāha samādhiñceva vipassanañca
bhāvayamānoti. tattha yadā lokiyā samathavipassanā adhippetā tadā

page number: 022

bhāvayanti idaṁ bhāvanākiriyāya hetubhāvakathanaṁ bhāvanāhetūti attho.
tabbhāvanāhetukā hi vijaṭanakiriyāti. yadā pana lokuttarā adhippetā
tadā kevalaṁ vattamānabhāvaniddeso. tadubhayabhāvanāsamakālameva hi
taṇhājaṭāvijaṭanaṁ.
ātāpī nipakoti idaṁ yathāvuttabhāvanāya upakārakadhammakittanaṁ.
kammaṭṭhānaṁ anuyuñjantassa hi viriyaṁ sati sampajaññanti ime tayo
dhammā bahūpakārā. viriyupatthaddhañhi kammaṭṭhānaṁ satisampajaññānupālitaṁ
na paripatati upari ca visesaṁ āvahati. patiṭṭhāsiddhiyā
cettha saddhāsiddhi saddhūpanissayattā sīlassa viriyādisiddhiyā ca. na hi
saddheyyavatthuṁ asaddahantassa yathāvuttaviriyādayo sambhavanti. tathā
samādhipi. yathā hi hetubhāvato viriyādīhi saddhāsiddhi evaṁ
phalabhāvato tehi samādhisiddhi. viriyādīsu hi sampajjamānesu samādhi
sampannova hoti asamāhitassa tadabhāvato. kathaṁ panettha satisiddhi.
nipakaggahaṇato. tikkhavisadabhāvappattā hi sati nepakkanti vuccati.
yathāha paramena satinepakkena samannāgatoti 1-. aṭṭhakathāyaṁ pana
nepakkaṁ paññāti ayamattho dassito. taggahaṇaneva satipi gahitāva
hoti na hi satirahitā paññā atthīti. apare pana sapaññoti
imināva pārihārikapaññāpi gayhatīti nipakoti padassa satoti atthaṁ
vadanti. yadipi kilesānaṁ pahānaṁ ātāpanaṁ taṁ sammādiṭṭhiādīnampi

footnote: 1. aṅ. dasaka. 24/27.

page number: 023

attheva ātappasaddo viya pana ātāpasaddo viriyeyeva niruḷhoti
āha ātāpīti viriyavāti. athavā. paṭipakkhappahāne sampayuttadhammānaṁ
abbhussahanavasena pavattamānassa viriyassa sātisayantadātāpananti
viriyameva tathā vuccati na aññe dhammā. ātāpīti
cāyamīkāro pasaṁsāya atisayassa vā dīpako. viriyavāti vāsaddopi
tadatthoeva daṭṭhabbo. tena sammappadhānasamaṅgitā vuttā hoti.
tenāha kilesānaṁ ātāpanaparitāpanaṭṭhenāti. ātāpanaggahaṇena
cettha ārambhadhātumāha ādito viriyārambhoti katvā paritāpanaggahaṇena
nikkamaparakkamadhātuyo sabbaso paṭipakkhato nikkhantataṁ
uparūpari visesappattiñca upādāya.
nipacayati visoseti paṭipakkhaṁ tato vā attānaṁ nipāti rakkhatīti
nipako sampajāno. kammaṭṭhānassa pariharaṇe niyuttāti pārihārikā.
abhikkamādīni sabbakiccāni sātthakasampajaññādivasena paricchijja netīti
sabbakiccapariṇāyikā. kammaṭṭhānassa vā uggaho paripucchā
bhāvanārambho manasikāravidhi tattha ca sakkaccakāritā sātaccakāritā
sappāyakāritā nimittakusalatā pahitattatā antarā asaṅkoco
indriyasamattapaṭipādanā viriyasamatāyojananti evamādīnaṁ sabbesaṁ
kiccānaṁ pariṇāyikā sabbakiccapariṇāyikā.
bhayaṁ ikkhatīti bhikkhūti sādhāraṇato bhikkhulakkhaṇakathanena
paṭipattiyā ca bhikkhubhāvo na bhikkhakabhinnapaṭadharādibhāvenāti dasseti.

page number: 024

evaṁ hi katakiccānaṁ sāmaṇerādīnaṁ paṭipannānañca apabbajitānampi
saṅgaho kato hoti. idha pana paṭipajjanakavasena attho veditabbo.
bhindati pāpake akusale dhammeti vā bhikkhu.
so imaṁ vijaṭayeti yo naro sapañño sīle patiṭṭhāya
ātāpī nipako cittaṁ paññañca bhāvayanti vutto so bhikkhu
imaṁ taṇhājaṭaṁ vijaṭayeti sambandho. idāni tampi vijaṭanaṁ
veḷugumbavijaṭanena upametvā dassetuṁ gāthāya yathāvutte sīlādidhamme
iminā ca sīlenātiādinā paccāmasati. tattha yasmā
yogāvacarasantānagatā nānākhaṇikā missakā sīlādidhammā gāthāya gahitā
tasmā te ekajjhaṁ gaṇhanto chahi dhammehi samannāgatoti āha.
na hi te cha dhammā ekasmiṁ santāne ekasmiṁ khaṇe labbhanti.
yasmā ca puggalādhiṭṭhānena gāthā bhāsitā tasmā puggalādhiṭṭhānameva
upamaṁ dassento seyyathāpi nāma purisotiādimāha.
tattha sunisitanti suṭṭhu nisitaṁ ativiya tikhiṇanti attho. satthassa
nisitatarabhāvakaraṇaṁ nisānasilāyaṁ bāhubalena cassa ukkhipananti ubhayampetaṁ
atthāpannaṁ katvā upamā vuttāti tadubhayaṁ upameyye dassento
samādhisilāyaṁ sunisitaṁ .pe. paññāhatthena ukkhipitvāti āha.
samādhiguṇena hi paññāya tikkhabhāvo tenāha bhagavā samāhito
yathābhūtaṁ pajānātīti 1-. viriyañcassā upatthambhakaṁ paggayhanato.

footnote: 1. aṅ. dasaka. 24/3.

page number: 025

vijaṭeyyāti vijaṭetuṁ sakkuṇeyya. vuṭṭhānagāminivipassanāya hi
vattamānāya yogāvacaro taṇhājaṭaṁ vijaṭetuṁ samattho nāma.
vijaṭanañcettha samucchedavasena pahānanti āha sañchindeyya
sampadāleyyāti.
[5] dakkhiṇaṁ arahatīti dakkhiṇeyyo. aggo ca so
dakkhiṇeyyo cāti aggadakkhiṇeyyo. aggā vā dakkhiṇā
aggadakkhiṇā taṁ arahatīti aggadakkhiṇeyyo.
tatrāti tassaṁ gāthāyaṁ. ayanti naro bhikkhūti ca vutto
yogāvacaro. puna tatrāti tassaṁ paññāyaṁ. assāti bhikkhuno.
kattari cetaṁ sāmivacanaṁ. anenāti attho. karaṇīyaṁ natthi
visesādhānassa tihetukapaṭisandhipaññāya abhāvato. tenāha
purimakammānubhāveneva hissa sā siddhāti. tenāti yoginā. bhāvanāya
satatappavattaviriyatāya sātaccakārinā. paññāvasenāti
yathāvuttanepakkasaṅkhātapaññāvasena. yaṅkiñci kattabbaṁ tassa sabbassa
sampajānavaseneva karaṇasīlo tattha vā sampajānakāro etassa atthi
sampajānassa vā asammohassa kārako uppādakoti sampajānakārī.
tena sampajānakārinā. atrāti assaṁ gāthāyaṁ. sīlādisampādane
viriyassa tesaṁ aṅgabhāvato taṁ visuṁ aggahetuvā sīlasamādhipaññāmukhenāti
vuttaṁ. visuddhimaggaṁ dassetīti avibhāgato desanāya piṇḍatthaṁ
vatvā puna taṁ vibhāgato dassetuṁ ettāvatātiādi vuttaṁ.

page number: 026

tattha ettāvatāti ettakāya desanāya. sikkhāti
sikkhitabbaṭṭhena sikkhā. sikkhanañcettha āsevanaṁ daṭṭhabbaṁ.
sīlādidhamme hi saṁvaraṇādivasena āsevanto te sikkhatīti vuccati.
sāsananti paṭipattisāsanaṁ. upanissayo balavakāraṇaṁ. vajjanaṁ
anupagamanaṁ. sevanā bhāvanā. paṭipakkhoti pahāyakapaṭipakkho.
yadipi gāthāya sīleti sāmaññato vuttaṁ na adhisīleti taṁ
pana taṇhājaṭāvijaṭanassa patiṭṭhābhūtaṁ adhippetanti āha sīlena
adhisīlasikkhā pakāsitāti. bhavagāmi hi sīlaṁ sīlameva vibhavagāmi
sīlaṁ adhisīlasikkhā. sāmaññacodanā hi visese avatiṭṭhatīti.
eseva nayo sesasikkhāsu. sīlenāti adhisīlasikkhābhūtena sīlena.
taṁ hi anaññasādhāraṇatāya 1- sāsanassa ādikalyāṇataṁ pakāseti
na yamaniyamādimattaṁ. tena vuttaṁ sīlañca suvisuddhaṁ sabbapāpassa
akaraṇanti ca. kusalānanti maggakusalānaṁ. kusalānanti vā
anavajjānaṁ. tena ariyaphaladhammānampi saṅgaho siddho hoti.
sabbapāpassa akaraṇanti sabbassāpi sāvajjassa akiriyā
anajjhāpajjanaṁ. etena cārittavārittabhedassa sabbassa sīlassa gahaṇaṁ
kataṁ hoti. kattabbākaraṇampi hi sāvajjamevāti. ādivacanatoti
gāthāya vuttasamādhipaññānaṁ ādimhi vacanato. ādibhāvo cassa

footnote: 1. ma. anaññasādhāraṇatāya taṁ sāsanassa. taṁ hi anaññasādhāraṇaṁ
footnote: tena sāsanassa ādikalyāṇataṁ pakāsetīti evaṁ bhavitabbaṁ.

page number: 027

tammūlakattā uttarimanussadhammānaṁ. ādīnaṁ vā vacanaṁ ādivacanaṁ.
ādisaddena cettha sīlasamādhipaññā ca vimutti ca anuttarāti
evamādīnaṁ saṅgaho veditabbo. visuddhattā vippaṭisārādihetūnaṁ
dūrīkaraṇato avippaṭisārādiguṇāvahaṁ. avippaṭisārādiguṇāvahattāti
etena na kevalaṁ sīlassa kalyāṇatāva vibhāvitā athakho
ādibhāvopīti daṭṭhabbaṁ. tathāhissa sutte avippaṭisārādīnaṁ
vimuttiñāṇapariyosānānaṁ paramparappaccayatā vuttā.
[6] samādhināti adhicittasikkhābhūtena samādhinā. sakalaṁ sāsanaṁ
saṅgahetvā pavattāya gāthāya ādipadena ādimhi paṭipajjitabbassa
sīlassa tatiyapadena pariyosāne paṭipajjitabbāya paññāya gahitattā
majjhe paṭipajjitabbo samādhi pārisesato dutiyapadena gayhatīti.
kusalassa upasampadāti vacanato hi samādhi sāsanassa majjheti
vuttaṁ na kusalasaddassa samādhipariyāyattā. pubbupanissayavato hi
samāhitatādiaṭṭhaṅgasamannāgamena abhinīhārakkhamatā samādhissa
iddhividhādiguṇāvahattaṁ.
aggamaggapaññāya adhigatāya yadatthaṁ pabbajati taṁ pariyositanti
paññā sāsanassa pariyosānaṁ. tenāha bhagavā sikkhānisaṁsamidaṁ
bhikkhave brahmacariyaṁ vussati saddhādhipateyyaṁ paññuttaraṁ vimuttisāranti 1-.
sakaṁ cittaṁ sacittaṁ. sacittassa sabbaso kilesānaṁ samucchindanena

footnote: 1. aṅ. catukka. 21/329. pāliyampana sikkhānisaṁsamidaṁ bhikkhave brahmacariyaṁ
footnote: vussati paññuttaraṁ vimuttisāraṁ satādhipateyyanti dissati.

page number: 028

visodhanaṁ sacittapariyodapanaṁ. evaṁ pana paññākicce matthakappatte
uttarikaraṇīyābhāvato sāsanassa paññuttaratā veditabbā.
tādibhāvāvahanatoti yādiso iṭṭhesu lābhādīsu ca anunayābhāvato
tādiso aniṭṭhesu alābhādīsu ca paṭighābhāvato tato eva vā
yādiso anāpāthagatesu iṭṭhāniṭṭhesu tādiso āpāthagatesupīti
tādi tassa bhāvo tādibhāvo tassa āvahanato. vātenāti
vātahetu. na samīratīti na calati. na samiñjantīti na phandanti.
kuto calananti adhippāyo.
tathāti yathā sīlādayo adhisīlasikkhādīnaṁ pakāsakā tathā
tevijjatādīnaṁ upanissayassāti tesaṁ pakāsanākārupasaṁhārattho
tathāsaddo. yasmā sīlaṁ visujjhamānaṁ satisampajaññabalena
kammassakatañāṇabalena ca saṅkilesamalato visujjhati pāripūriñca gacchati
tasmā sīlasampadā sijjhamānā upanissayasampattibhāvena satibalaṁ
ñāṇabalañca paccupaṭṭhapetīti tassā vijjattayupanissayatā
veditabbā sabhāgahetusampādanato. satinepakkena hi
pubbenivāsavijjāsiddhi sampajaññena sabbakiccesu diṭṭhakāritāparicayena
cutūpapātañāṇānubandhāya dutiyavijjāya siddhi vītikkamābhāvena
saṅkilesappahānasabhāvato vivaṭṭupanissayatāvasena ajjhāsayasuddhiyā
tatiyavijjāsiddhi. puretaraṁ siddhānaṁ samādhipaññānaṁ pāripūriṁ vinā sīlassa
āsavakkhayañāṇupanissayatā sukkhavipassakakhīṇāsavehi dīpetabbā.

page number: 029

samādhipaññā viya abhiññāpaṭisambhidānaṁ sīlaṁ na sabhāgahetūti katvā
vutataṁ na tato paranti. samāhito yathābhūtaṁ pajānātīti 1- vacanato
samādhisampadā chaḷabhiññatāya upanissayo. paññā viya
paṭisambhidānaṁ samādhi na sabhāgahetūti vuttaṁ na tato paranti.
yogā ve jāyate bhūrīti 2- vacanato pubbayogena
garuvāsadesabhāsākosallauggahaparipucchādīhi ca paribhāvitā paññāsampatti
paṭisambhidāpabhedassa upanissayo paccekabodhisammāsambodhiyopi
paññāsampattisannissayāti paññāya anadhigantabbassa visesassa abhāvato tassā
ca paṭisambhidāpabhedassa ekantikakāraṇato heṭṭhā viya na tato
paranti avatvā na aññena kāraṇenāti vuttaṁ.
ettha ca sīlasampattiṁ nissāyāti vuttattā yassa
samādhivijambhanabhūtā anavasesā cha abhiññā na ijjhanti tassa
ukkaṭṭhaparicchedavasena na samādhisampadā atthīti. satipi vijjānaṁ
abhiññekadesabhāvesīlasampattisamudāgatāeva tisso vijjā gahitā. yathā
hi paññāsampattisamudāgatācatassopaṭisambhidā upanissayasampannassa
maggeneva ijjhanti maggakkhaṇeeva tāsaṁ paṭilabhitabbato evaṁ
sīlasampattisamudāgatā tisso vijjā samādhisampattisamudāgatā ca cha
abhiññā upanissayasampannassa maggeneva ijjhantīti maggādhigameneva
tāsaṁ adhigamo veditabbo. paccekabuddhānaṁ sammāsambuddhānañca

footnote: 1. aṅ. dasaka. 24/3. 2. khu. dha. 25/52.

page number: 030

paccekabodhisammāsambodhisamadhigamasadisā hi imesaṁ ariyānaṁ ime
visesādhigamāti vinayasuttābhidhammesu sammāpaṭipattiyā tevijjatādīnaṁ
upanissayatāpi yathāvuttavidhinā veditabbā.
sampannasīlassa kāmasevanābhāvato sīlena paṭhamantavivajjanaṁ
vuttaṁ. yebhuyyena hi sattā kāmahetu pāṇātipātādivasenāpi
asuddhapayogā honti. jhānasukhalābhino kāyakilamathassa sambhavoeva
natthīti samādhinā dutiyantavivajjanaṁ vuttaṁ jhānasamuṭṭhānapaṇītarūpa-
phuṭṭhakāyattā. paññāyāti maggapaññāya. ukkaṭṭhaniddesena
hi ekaṁsato ariyamaggova majjhimāpaṭipatti nāma. evaṁ santepi
lokiyapaññāvasenapi antadvayavivajjanaṁ vibhāvetabbaṁ.
sīlaṁ taṁsamaṅgino kāmasugatiṁsuyeva nibbattāpanato catūhi apāyehi
vippamuttiyā kāraṇanti āha sīlena apāyasamatikkamanupāyo pakāsito
hotīti. na hi pāṇātipātādipaṭivirati duggatiparikilesaṁ āvahati.
samādhi taṁsamaṅgino mahaggatabhūmiyaṁyeva nibbattāpanena sakalakāmabhavato
vimocetīti vuttaṁ samādhinā kāmadhātusamatikkamanupāyo pakāsito
hotīti. na hi kāmāvacarakammassa anubalappadāyīnaṁ kāmacchandādīnaṁ
vikkhambhakaṁ jhānaṁ kāmadhātūpakkilesāvahaṁ hoti. na cettha
upacārajjhānaṁ nidassetabbaṁ appanāsamādhissa adhippetattā. nāpi
sīleneva atikkamitabbassa apāyabhavassa samādhinā atikkamitabbatāti
vacanokāso. sugatibhavampi atikkantassa duggatisamatikkamane kā

page number: 031

kathāti. sabbabhavasamatikkamanupāyoti kāmabhavādīnaṁ navannampi bhavānaṁ
samatikkamanupāyo. sīlasamādhīhi atikkantāpi bhavā anatikkantāeva
kāraṇassa appahīnattā. paññāya panassa supahīnattā te
samatikkantāeva.
[7] tadaṅgappahānavasenāti dīpālokeneva tamassa
puññakiriyāvatthugatena tena tena kusalaṅgena tassa tassa akusalaṅgassa
pahānavasena. samādhinā vikkhambhanappahānavasenāti upacārappanābhedena
samādhinā pavattinivāraṇena ghaṭappahāreneva jalatale sevālassa
tesaṁ tesaṁ nīvaraṇādidhammānaṁ pahānavasena. paññāyāti ariyamaggapaññāya.
samucchedappahānavasenāti catunnaṁ ariyamaggānaṁ bhāvitattā
taṁtaṁmaggavato attano santāne diṭṭhigatānaṁ pahānāyātiādinā
vuttassa samudayapakkhiyassa kilesagaṇassa accantaṁ
appavattisaṅkhātasamucchindanappahānavasena.
kilesānaṁ vītikkamapaṭipakkhoti saṅkilesadhammānaṁ kammakilesānaṁ
vā yo kāyavacīdvāresu vītikkamo ajjhācāro tassa paṭipakkho
sīlena pakāsito hoti avītikkamasabhāvattā sīlassa.
okāsādānavasena kilesānaṁ citte kusalappavattiṁ pariyādiyitvā uṭṭhānaṁ
pariyuṭṭhānaṁ taṁ samādhi vikkhambhetīti āha samādhinā pariyuṭṭhānapaṭipakkho
pakāsito hotīti samādhissa pariyuṭṭhānappahāyakattā. appahīnabhāvena
santāne anuanusayanakā kāraṇalābhe uppattīrahā anusayā te

page number: 032

pana anurūpaṁ kāraṇaṁ laddhā uppajjanārahā thāmagatā kāmarāgādayo
satta kilesā veditabbā. te ariyamaggapaññāya sabbaso pahīyantīti
āha paññāya anusayapaṭipakkho pakāsito hotīti.
kāyaduccaritādi duṭṭhu caritaṁ kilesehi vā dūsitaṁ caritanti
duccaritaṁ. tameva yattha uppannaṁ taṁ santānaṁ saṅkileseti vibādhati
upatāpeti cāti saṅkileso. tassa visodhanaṁ sīlena tadaṅgavasena
pahānaṁ vītikkamapaṭipakkhattā sīlassa. taṇhāsaṅkilesassa visodhanaṁ
vikkhambhanavasena pahānaṁ pariyuṭṭhānapaṭipakkhattā samādhissa taṇhāya
cassa ujuvipaccanikabhāvato. diṭṭhisaṅkilesassa visodhanaṁ samucchedavasena
pahānaṁ anusayapaṭipakkhattā paññāya diṭṭhigatānañca ayāthāvagāhīnaṁ
yāthāvagāhiniyā paññāya ujuvipaccanīkabhāvato.
kāraṇanti upanissayapaccayo. sīlesu paripūrīkārīti maggabrahmacariyassa
ādibhūtattā ādibrahmacariyakānaṁ pārājikasaṅghādisesasaṅkhātānaṁ
mahāsīlasikkhāpadānaṁ avītikkamanato khuddānukhuddakānaṁ
āpajjane sahasāva tehi vuṭṭhānena sīlesu yaṁ kattabbaṁ taṁ paripūraṁ
samattaṁ karotīti sīlesu paripūrīkārī. tathā sakadāgāmīti sīlesu
paripūrīkārīti etaṁ upasaṁharati tathāsaddena. ete hi dve ariyā
samādhipāripanthikānaṁ kāmarāgabyāpādānaṁ paññāpāripanthikassa ca
saccapaṭicchādakamohassa sabbaso asamūhatattā samādhiṁ paññañca
bhāventāpi samādhipaññāsu yaṁ kattabbaṁ taṁ mattaso pamāṇena

page number: 033

padesamattameva karontīti samādhismiṁ paññāya ca mattaso kārino
sīlesu paripūrīkārino icceva vuccanti. anāgāmī pana kāmarāgabyāpādānaṁ
samucchinnattā samādhismiṁ paripūrīkārī. arahā sabbaso
sammohassa susamūhatattā paññāya paripūrīkārī. vuttañhetaṁ bhagavatā
idha bhikkhave bhikkhu sīlesu paripūrīkārī hoti samādhismiṁ mattaso kārī
paññāya mattaso kārī so yāni tāni khuddānukhuddakāni sikkhāpadāni
tāni āpajjatipi vuṭṭhātipi taṁ kissa hetu na himettha bhikkhave
abhabbatā vuttā yāni ca kho tāni sikkhāpadāni ādibrahmacariyakāni
brahmacariyasāruppāni tattha dhuvasīlī ca hoti ṭhitasīlī ca samādāya
sikkhati sikkhāpadesu so tiṇṇaṁ saṁyojanānaṁ parikkhayā sotāpanno
hoti avinipātadhammo niyato sambodhiparāyano idha pana bhikkhave bhikkhu
sīlesu .pe. so tiṇṇaṁ saṁyojanānaṁ parikkhayā rāgadosamohānaṁ tanuttā
sakadāgāmī hoti sakideva imaṁ lokaṁ āgantvā dukkhassantaṁ karoti idha
pana bhikkhave bhikkhu sīlesu paripūrīkārī hoti samādhismiṁ paripūrīkārī paññāya
mattaso kārī so yāni tāni .pe. sikkhati sikkhāpadesu so
pañcannaṁ orambhāgiyānaṁ .pe. anāvattidhammo tasmā lokā idha
pana bhikkhave bhikkhu sīlesu paripūrīkārī hoti samādhismiṁ paripūriṁkārī
paññāya paripūrīkārī so yāni tāni khuddānukhuddakāni .pe. sikkhati
sikkhāpadesu so āsavānaṁ khayā .pe. upasampajja viharatiṁti 1-.

footnote: 1. aṅ. tika. 20/297-299. pāliyampana sabbattha
footnote: paripūrakārī..ṭattha dhuvasīlo ca hoti ṭhitasīlo cāti dissati.

page number: 034

kathanti pucchitvā sikkhādike vibhajitvā vuttamevatthaṁ nigametuṁ
evantiādi vuttaṁ. tattha aññe cāti tayo vivekā tīṇi
kusalamūlāni tīṇi vimokkhamukhāni tīṇi indriyānīti evamādayo
sikkhāttikādīhi aññe ca guṇattikā. evarūpāti yādisakā
sikkhāttikādayo idha sīlādīhi pakāsitā honti edisā.
ettha hi vivaṭṭasannissitassa sīlassa idhādhippetattā sīlena
kāyaviveko pakāsito hoti. samādhinā cittaviveko. paññāya
upadhiviveko. tathā sīlena adoso kusalamūlaṁ pakāsitaṁ hoti
titikkhāppadhānatāya anupaghātasabhāvatāya ca sīlassa. samādhinā
alobho kusalamūlaṁ lobhapaṭipakkhato alobhappadhānatāya ca samādhissa.
paññāya pana amohoyeva. sīlena ca animittavimokkhamukhaṁ pakāsitaṁ
hoti. adosappadhānañhi sīlasampadaṁ nissāya dose ādīnavadassino
aniccānupassanā sukheneva ijjhati. aniccānupassanā
ca animittavimokkhamukhaṁ. samādhinā appaṇihitavimokkhamukhaṁ. paññāya
suññatavimokkhamukhaṁ. alobhappadhānañhi kāmanissaraṇaṁ samādhisampadaṁ
nissāya kāmesu ādīnavadassino dukkhānupassanā sukheneva ijjhati.
dukkhānupassanā ca appaṇihitavimokkhamukhaṁ. paññāsampadaṁ nissāya
anattānupassanā sukheneva ijjhati. anattānupassanā ca
suññatavimokkhamukhaṁ. tathā sīlena ca anaññataññassāmītindriyaṁ pakāsitaṁ
hoti. tañhi sīlesu paripūrīkārino aṭṭhamakassa indriyaṁ.

page number: 035

samādhinā aññindriyaṁ. tañhi ukkaṁsagataṁ samādhismiṁ
paripūrīkārino anāgāmino aggamaggaṭṭhassa ca indriyaṁ. paññāya
aññātāvindriyaṁ pakāsitaṁ hoti. taduppattiyā hi arahā
paññāya paripūrīkārīti. iminā nayena aññena ca evarūpā
guṇattikā sīlādīhi pakāsetabbā.
sīlaniddesavaṇṇanā
evanti vuttappakārena. anekaguṇasaṅgāhakenāti adhisīlasikkhādīnaṁ
aññesañca anekesaṁ guṇānaṁ saṅgāhakena. sīlasamādhipaññāmukhenāti
sabbe saṅkhārā aniccātiādīsu viya vipassanāmattādimukhena
saṅkhepato adesetvā sīlasamādhipaññāmukhena desitopi
sattatiṁsāyapi vā bodhipakkhiyadhammānaṁ visuddhimaggantogadhattā tattha
sīlasamādhipaññāmukhaṁ pamukhaṁ katvā desitopi. etena sīlasamādhipaññāsu
avasesabodhipakkhiyadhammānaṁ sabhāvato upakārato ca antogadhabhāvo
dīpitoti veditabbaṁ. atisaṅkhepadesitoyeva hoti sabhāvavibhāgādito
avibhāvitattā. nālanti na pariyattaṁ na samatthaṁ.
sabbesanti nātisaṅkhepavitthārarucīnampi vipaccitaññūneyyānampi vā.
saṅkhepadesanā hi saṅkhittarucīnaṁ ugghaṭitaññūnaṁyeva ca upakārāya hoti
na panitaresaṁ. assa visuddhimaggassa. pucchanaṭṭhena pañhā.
kiriyā karaṇaṁ kammaṁ. pañhāva kammaṁ pañhākammaṁ pucchanapayogo.
kiṁ sīlanti sarūpapucchā. kenaṭṭhena sīlanti kena atthena

page number: 036

sīlanti vuccati. sīlanti padaṁ kaṁ abhidheyyaṁ nissāya pavattanti
attho. tayidaṁ sīlaṁ sabhāvato kiccato upaṭṭhānākārato
āsannakāraṇato ca kathaṁ jānitabbanti āha kānassa
lakkhaṇarasapaccupaṭṭhānapadaṭṭhānānīti. paṭipatti nāma diṭṭhānisaṁseeva hotīti
āha kimānisaṁsanti. katividhanti pabhedapucchā. vibhāgavantānaṁ hi
sabhāvavibhāvanaṁ vibhāgadassanamukheneva hotīti. vodānaṁ visuddhi.
sā ca saṅkilesamalavimutti. taṁ icchantena yasmā
upāyakosallatthinā apāyakosallaṁ viya saṅkileso jānitabboti āha
ko cassa saṅkilesoti. tatrāti tasmiṁ tassa vā
pañhākammassa. visajjananti vivaraṇaṁ. pucchito hi attho avibhāvitattā
niguḷho muṭṭhiyaṁ kato viya tiṭṭhati tassa vivaraṇaṁ visajjanaṁ
vibhūtabhāvakaraṇato.
[8] pāṇātipātādīhīti ettha. pāṇoti vohārato satto
paramatthato jīvitindriyaṁ. tassa saraseneva patanasabhāvassa antarāeva
ativa 1- pātanaṁ atipāto saṇikaṁ patituṁ adatvā sīghaṁ pātananti
attho. atikkamma vā satthādīhi abhibhavitvā pātanaṁ atipāto
pāṇaghāto. ādisaddena adinnādānādiṁ saṅgaṇhāti. tehi
pāṇātipātādīhi dussīlyakammehi. viramanatassāti samādānavirativasena
sampattavirativasena ca oramantassa. vattapaṭipattinti
upajjhāyavattādivattakaraṇaṁ. cetanādayo dhammāti saṅkhepato

footnote: 1. ativāti nipāto sīghatthe vatutati.

page number: 037

vuttamatthaṁ pālivasena vibhajitvā dassetuṁ vuttañhetantiādi vuttaṁ.
tattha cetayatīti cetanā attanā sampayuttadhammehi saddhiṁ
ārammaṇe abhisandahatīti attho. cetanāya anukulavaseneva hi
taṁsampayuttā dhammā ārammaṇe pavattanti. cetanā kāmaṁ
kusalattikasādhāraṇā idha pana sīlacetanā adhippetāti katvā kusalāti
veditabbā. cetasi niyuttaṁ cetasikaṁ cittasampayuttanti attho.
cetanāya satipi cetasikatte tassā cetanā sīlanti visuṁ gahitattā
tadaññameva viratianabhijjhādikaṁ cetasikasīlaṁ daṭṭhabbaṁ gobalibaddhañāyena.
saṁvaraṇaṁ saṁvaro. yathā akusalā dhammā cittena otaranti
tathā pidahanaṁ. avītikkamo vītikkamassa paṭipakkhabhūtā avītikkamavasena
pavattacittacetasikā.
tattha cetanāsīlaṁ nāmātiādi yathābhūtassa suttapadassa vivaraṇaṁ.
viramantassa cetanāti viratisampayuttaṁ padhānabhūtaṁ cetanamāha. pūrentassa
cetanāti vattapaṭipattiāyūhinī. viramantassa viratīti viratiyā padhānabhāvaṁ
gahetvā vuttaṁ. ettha hi yadā tividhā bhikkhave kāyasañcetanā
kusalaṁ kāyakammantiādivacanato pāṇātipātādīnaṁ paṭipakkhabhūtā
tabbirativisiṭṭhā cetanā tathāpavattā padhānabhāvena
pāṇātipātādipaṭiviratisādhikā hoti tadā taṁsampayuttā virati anabhijjhādayo ca
cetanāpakkhikā vā abbohārikā vāti imamatthaṁ sandhāya cetanāsīlaṁ
vuttaṁ. yadā pana pāṇātipātādīhi saṅkocaṁ āpajjantassa tato

page number: 038

viramaṇākārena pavattamānā cetanāvisiṭṭhā virati anabhijjhādayo ca
tattha tattha padhānabhāvena kiccasādhikā honti tadā taṁsampayuttā
cetanā viratiādipakkhikā vā hoti abbohārikā vāti imamatthaṁ
sandhāya cetasikasīlaṁ vuttaṁ.
idāni sutte āgatanayena dasakusalakammapathavasena cetanācetasikasīlāni
vibhajitvā dassetuṁ apicātiādi vuttaṁ. pajahantassāti
samādānavasena ito paṭṭhāya na karissāmīti sampattavatthukānipi
anajjhācaraṇena pajahantassa. sattakammapathacetanāti
pāṇātipātādipahānasādhikā paṭipāṭiyā sattakusalakammapathacetanā.
abhijjhādivasena yaṁ paradāragamanādi kariyati tassa pahāyakā anabhijjhādayo
sīlanti āha cetasikasīlaṁ nāma anabhijjhā .pe. sammādiṭṭhidhammāti.
yathā hi abhijjhābyāpādavasena micchācārapāṇātipātādayo kariyanti
evaṁ micchādiṭṭhivasenāpi te puttamukhadassanādiatthaṁ kariyanti tesañca
pajahanakā anabhijjhādayoti.
pāṭimokkhasaṁvaro cārittavārittavibhāgaṁ vinayapariyāpannaṁ
sikkhāpadasīlaṁ. satisaṁvaro manacchaṭṭhānaṁ indriyānaṁ ārakkhā tathāpavattā
satiyeva. Ñāṇasaṁvaro paññā. khantisaṁvaro adhivāsanā. sā ca
tathāpavattā adosappadhānā khandhā adosoeva vā. viriyasaṁvaro
kāmavitakkādīnaṁ vinodanavasena pavattaṁ viriyaṁ. pāṭimokkhasaṁvarasatisaṁvarādīsu
yaṁ vattabbaṁ taṁ parato āvibhavissati.

page number: 039

sotānīti taṇhādiṭṭhiavijjāduccaritāvasiṭṭhakilesasotāni.
sotānaṁ saṁvaraṁ brūmīti vatvā paññāyete pithiyyareti vacanena sotānaṁ
saṁvaro pidahanaṁ samucchedanaṁ ñāṇanti viññāyati. idamatthikataṁ manasi
katvā yena ñāṇena yoniso paccavekkhitvā paccayā paṭiseviyanti
taṁ paccayapaṭisevanampi ñāṇasabhāvattā ettheva ñāṇasaṁvareeva
samodhānaṁ saṅgahaṁ gacchati.
[9] khamati adhivāsetīti khamo. uppannanti tasmiṁ tasmiṁ
ārammaṇe jātaṁ nibbattaṁ. kāmavitakkanti kāmupasaṁhitaṁ vitakkaṁ.
nādhivāsetīti cittaṁ āropetvā abbhantare na vāseti.
ājīvapārisuddhipīti buddhapaṭikuṭṭhaṁ micchājīvaṁ pahāya anavajjena
paccayapariyesanena sijjhanakaṁ ājīvapārisuddhasīlampi ettheva viriyasaṁvareeva
samodhānaṁ gacchati viriyasādhanattā. ettha ca yathā ñāṇaṁ taṇhādisotānaṁ
pavattinivāraṇato pidahanaṭṭhena saṁvaro parato pavattanakaguṇānaṁ
ādhārādibhāvato sīlanaṭṭhena sīlaṁ evaṁ khanti anadhivāsanena
uppajjanakakilesānaṁ adhivāsanena saṁvaraṇato saṁvaro khamanahetu
uppajjanakaguṇānaṁ ādhārādibhāvato sīlanaṭṭhena sīlaṁ viriyaṁ vinodetabbānaṁ
pāpadhammānaṁ vinodanena saṁvaraṇato saṁvaro vinodanahetu uppajjanakaguṇānaṁ
ādhārādibhāvato sīlanaṭṭhena sīlanti veditabbaṁ. yathā pana
pāṭimokkhasīlādi tassa tassa pāpakammassa pavattituṁ appadānavasena
saṁvaraṇaṁ pidahanaṁ taṁ upādāya saṁvaro evaṁ asamādinnasīlassa

page number: 040

āgatavatthuto viramaṇampīti āha yā ca pāpabhīrukānaṁ .pe. saṁvarasīlanti
veditabbanti.
na vītikkamati etenāti avītikkamo tathāpavatto kusalacittuppādo.
avasesesu pana pañhesu. samādhānaṁ saṇṭhapanaṁ. dussīlyavasena
hi pavattā kāyakammādayo sampati āyatiñca ahitadukkhāvahā na
sammāṭhapitāti asaṇṭhapitā vippakiṇṇā visaṭā ca nāma honti.
susīlyavasena pana pavattā tabbipariyāyato saṇṭhapitā avippakiṇṇā
avisaṭā ca nāma honti yathā taṁ okkhittacakkhutā abāhuppacālanādi.
tenāha kāyakammādīnaṁ susīlyavasena avippakiṇṇatāti
atthoti. etena samādhito 1- sīlanaṁ viseseti. tassa hi samādhānaṁ
sampayuttadhammānaṁ avikkhepahetutā. idaṁ pana kāyakammādīnaṁ saṇṭhapanaṁ
saṁyamanaṁ. upadhāraṇaṁ adhiṭṭhānaṁ mūlabhāvo. tathāhissa
ādicaraṇādibhāvo vutto. tena paṭhavīdhātukiccato sīlanaṁ visesitaṁ
hoti. sā hi sahajātarūpadhammānaṁ sandhāraṇavasena pavattati.
idaṁ pana anavajjadhammānaṁ mūlādhiṭṭhānabhāvena. tenāha kusalānaṁ
dhammānantiādi. tattha kusaladhammā nāma sapubbabhāgā
mahaggatānuttaradhammā. aññe pana ācariyā siraṭṭhoti. yathā sirasi
chinne sabbo attabhāvo vinassati evaṁ sīle bhinne sabbaṁ

footnote: 1. ma. samādhikiccato.

page number: 041

guṇasarīraṁ vinassati tasmā tassa uttamaṅgaṭṭho sīsaṭṭho siro
sīsanti vā vattabbe niruttinayena sīlanti vuttanti adhippāyo.
sītalaṭṭho pariḷāhavūpasamanaṭṭho. tena takārassa lopaṁ katvā
niruttinayeneva sīlanti vuttanti dasseti. tathāhīdaṁ payogasampāditaṁ
sabbakilesapariḷāhavūpasamakaraṁ hoti. evamādināti ādisaddena
sayanti 1- akusalā etasmiṁ sati appaviṭṭhā hontīti sīlaṁ supanti
vā tena vihatussāhāni sabbaduccaritānīti sīlaṁ sabbesaṁ vā
kusaladhammānaṁ pavesārahasālāti sīlanti evamādīnaṁ saṅgaho daṭṭhabbo.
sīlanaṭṭhena sīlanti pubbe saddaṭṭhuddhārena pakāsitopi bhāvaṭṭhoevāti
āha sīlanaṁ lakkhaṇantassāti. na hi tassa cetanādibhedabhinnassa
anavasesato saṅgāhako tato añño attho atthi yo
lakkhaṇabhāvena vucceyya. nanu ca anekabhedasaṅgāhakaṁ
sāmaññalakkhaṇaṁ nāma siyā. na visesalakkhaṇanti anuyogaṁ manasikatvā
āha sanidassanattaṁ rūpassa yathābhinnassanekadhāti. yathā hi nīlādivasena
anekabhedabhinnassāpi rūpāyatanassa sanidassanattaṁ visesalakkhaṇaṁ
tadaññadhammā sādhāraṇato na aniccatādi viya ruppanaṁ viya vā
sāmaññalakkhaṇaṁ evamidhāpi daṭṭhabbaṁ. kiṁ panetaṁ sanidassanattaṁ
nāma. daṭṭhabbatā cakkhuviññāṇassa gocarabhāvo. tassa pana
rūpāyatanato anaññattepi aññehi dhammehi rūpāyatanaṁ visesetuṁ

footnote: 1. ma. salanti.

page number: 042

aññaṁ viya katvā saha nidassanena sanidassananti vuccati.
dhammasabhāvasāmaññena hi ekībhūtesu dhammesu yo nānattakaro sabhāvo
so aññaṁ viya katvā upacarituṁ yutto evañhi atthavisesāvabodho
hotīti. athavā. saha nidassanenāti ettha tabbhāvattho sahasaddo
yathā nandirāgasahagatāti.
[10] dussīlyaviddhaṁsanarasanti kāyikāsaṁvarādibhedassa dussīlyassa
vidhamanakiccaṁ. anavajjarasanti agārayhasampattikaṁ agarahitabbabhāvena
sampajjanakaṁ avajjapaṭipakkhabhāvena vā sampajjanakaṁ. lakkhaṇādīsūti
lakkhaṇarasādīsu vuccamānesu. kiccameva sampatti vā rasoti
vuccati na rasāyatanarasādīti adhippāyo. keci pana kiccamevāti
avadhāraṇaṁ tassa itararasato balavabhāvadassanatthanti vadanti. taṁ
tesaṁ matimattaṁ kiccameva sampatti vā rasoti imassa atthassa
adhippetattā.
soceyyapaccupaṭṭhānanti kāyādīhi sucibhāvena paccupaṭṭhāti.
gahaṇabhāvanti gahetabbabhāvaṁ. tena upaṭṭhānākāraṭṭhena paccupaṭṭhānaṁ
vuttaṁ. phalaṭṭhena pana avippaṭisārādipaccupaṭṭhānaṁ samādhipaccupaṭṭhānaṁ
vā. sīlaṁ hi sampatiyeva avippaṭisāraṁ paccupaṭṭhāpeti
paramparāya samādhiṁ. imassa pana ānisaṁsaphalassa ānisaṁsakathāyaṁ
vakkhamānattā idha aggahaṇaṁ daṭṭhabbaṁ. keci pana phalassa
anicchitattā idha aggahaṇanti vadanti. tadayuttaṁ phalassa anekavidhattā

page number: 043

lokiyādisīlassāpi vibhajiyamānattā. tathā hi vakkhati
nissitānissitavasenātiādi.
yathā paṭhavīdhātiyā kammādi dūrakāraṇaṁ sesabhūtattayaṁ
āsannakāraṇaṁ yathā ca vatthassa tantavāyatūrivemasalākādi dūrakāraṇaṁ
tantavo āsannakāraṇaṁ evaṁ sīlassa saddhammassavanādi dūrakāraṇaṁ
hiriottappamassa āsannakāraṇanti dassento āha hirottappañca
panātiādi. hirottappe hītiādi tassa āsannakāraṇabhāvasādhanaṁ.
tattha uppajjati samādānavasena tiṭṭhati avītikkamavasenāti
veditabbaṁ.
avippaṭisārādīti ettha vippaṭisārapaṭipakkho kusalacittuppādo
avippaṭisāro. so pana visesato lābhā vata me suladdhaṁ vata
me yassa me suparisuddhaṁ sīlanti attano sīlassa paccavekkhaṇavasena
pavatto veditabbo. ādisaddena pāmojjabhogasampattikittisaddādiṁ
saṅgaṇhāti. avippaṭisāratthānīti avippaṭisārappayojanāni.
kusalānīti anavajjāni. avippaṭisārānisaṁsānīti avippaṭisāruddayāni.
etena avippaṭisāro nāma sīlassa uddayamattaṁ saṁvaḍḍhitassa
rukkhassa chāyāpupphasadisaṁ aññoeva panānena nipphādetabbo
samādhiādiguṇoti dasseti.
[11] sīlavato sīlasampadāyāti parisuddhaṁ paripuṇṇaṁ katvā
sīlassa sampādanena sīlavato tāyaeva sīlasampadāya.

page number: 044

appamādādhikaraṇanti appamādakāraṇā. bhogakkhandhanti bhogarāsiṁ.
kalyāṇo kittisaddo abbhuggacchatīti itipi sīlavā itipi kalyāṇadhammoti
sundaro thūtighoso uṭṭhahati lokaṁ pattharati. visāradoti
attani kiñci garahitabbaṁ upavaditabbaṁ apassanto vigatasārajjo
nibbhayo. amaṅkubhūtoti avilakkho. asammuḷhoti akataṁ vata me
kalyāṇantiādinā vippaṭisārābhāvato kusalakammādīnaṁyeva ca tadā
upaṭṭhānato asammuḷho pasannamānasoeva kālaṁ karoti.
kāyassa bhedāti upādinnakkhandhapariccāgā jīvitindriyassa upacchedā.
parammaraṇāti cutito uddhaṁ. sugatinti sundaraṁ gatiṁ. tena
manussagatipi saṅgayhati. sagganti devagatiṁ. sā hi rūpādīhi
visayehi suṭṭhu aggoti saggo lokiyati ettha uḷāraṁ puññaphalanti
lokoti ca vuccati.
ākaṅkheyya ceti yadi iccheyya. piyo cassanti piyāyitabbo
piyacakkhūhi passitabbo pemanīyo bhaveyyanti attho. manāpoti
sabrahmacārīnaṁ manavaḍḍhanako tesaṁ vā manena pattabbo mettacittena
pharitabboti vuttaṁ hoti. garūti garuṭṭhānīyo pāsāṇacchattasadiso.
bhāvanīyoti addhā ayamāyasmā jānaṁ jānāti passaṁ
passatīti sambhāvanīyo. sīlesvevassa paripūrīkārīti catupārisuddhisīlesueva
paripūrīkārī assa anūnakārī paripūrenākārena samannāgato
bhaveyya. ādinā nayenāti etena ajjhattaṁ cetosamathamanuyutto

page number: 045

anirākatajjhāno vipassanāya samannāgato brūhetā suññāgārānanti
evamādike sīlathomanasuttāgate sattarasasīlānisaṁse saṅgaṇhāti.
idāni na kevalamimeeva avippaṭisārādayo athakho aññepi
bahū sīlānisaṁsā vijjantīti te dassetuṁ apicātiādi āraddhaṁ.
tattha sāsaneti imasmiṁ sakalalokiyalokuttaraguṇāvahe satthusāsane.
ācārakulaputtānaṁ yaṁ sīlaṁ vinā patiṭṭhā avaṭṭhānaṁ natthi tassa
evaṁ mahānubhāvassa sīlassa ānisaṁsānaṁ paricchedaṁ parimāṇaṁ ko vade
ko vattuṁ sakkuṇeyyāti attho. etena sabbesaṁyeva
lokiyalokuttarānaṁ guṇānaṁ sīlameva mūlabhūtanti dassetvā tato parampi
malavisodhanena pariḷāhavūpasamanena sucigandhavāyanena sagganibbānādhigamupāya-
bhāvena sobhālaṅkārasādhanatāya bhayavidhamanena kittipāmojjajananena
ca sīlasadisaṁ aññaṁ sattānaṁ hitasukhāvahaṁ natthīti dassento na
gaṅgātiādikā gāthā ābhāsi.
tattha sarabhūti ekā nadī yaṁ loke sarabhūti 1- vadanti. ninnagā
vāciravatīti acivaratīti evaṁnāmikā nadī vāti. sabbattha vāsaddo
aniyamattho. tena avuttā godhāvarīcaṇḍabhāgādikā saṅgaṇhati.
pāṇanaṭṭhena pāṇīnaṁ sattānaṁ yaṁ malaṁ sīlajalaṁ visodhayati taṁ malaṁ
visodhetuṁ na sakkuṇanti gaṅgādayo nadiyoti paṭhamagāthāya nakāraṁ
netvā sambandhitabbaṁ.

footnote: 1. ma. yā loke sarassatīti.

page number: 046

[12] hārāti muttāhārā. maṇayoti 1- vedūriyādimaṇayo.
ariyanti visuddhaṁ. sīlasamuṭṭhāno kittisaddo gandho manoharabhāvato
disāsu abhibyāpanato ca sīlagandhoti vutto. so hi paṭivātepi
pavattati. tenāha bhagavā satañca gandho paṭivātametīti 2-. dosānaṁ
balaṁ nāma vatthujjhācāro taṁ tesaṁ kātuṁ adantaṁ sīlaṁ dosānaṁ
balaghātīti veditabbaṁ.
katividhanti ettha vidhasaddo koṭṭhāsapariyāyo ekavidhena
rūpasaṅgahotiādīsu viya pakāraṭṭho vā. katippakāraṁ kittakā
sīlassa pakārabhedāti attho. sīlanalakkhaṇenāti sīlanasaṅkhātena
sabhāvena.
caranti tena sīlesu paripūrīkāritaṁ upagacchantīti carittaṁ.
carittameva cārittaṁ. vāritato tena attānaṁ tāyanti rakkhantīti
vārittaṁ. adhiko samācāro abhisamācāro tattha niyuttaṁ so
vā payojanaṁ etassāti ābhisamācārikaṁ. ādi brahmacariyassāti
ādibrahmacariyaṁ. tadeva ādibrahmacariyakaṁ. viramati etāya sayaṁ
vā viramati viramaṇaṁ vā virati. na viratīti avirati. nissayatīti
nissitaṁ. na nissitanti anissitaṁ. pariyanto etassa atthīti
pariyantaṁ. kālena pariyantaṁ kālapariyantaṁ yathāparicchanno vā kālo
pariyanto etassāti kālapariyantaṁ. yāva pāṇanaṁ 3- jīvanaṁ koṭi

footnote: 1. ma. veḷuriyādi. 2. khu. dha. 25/22. 3. ma. āpāṇanaṁ.

page number: 047

etassāti āpāṇakoṭikaṁ. attano paccayehi loke niyuttaṁ
tattha vā viditanti lokiyaṁ. lokaṁ uttaratīti lokuttaraṁ.
paccayato ca phalato ca majjhimapaṇītehi nihīnaṁ tesaṁ vā
guṇehi parihīnanti hīnaṁ. attano paccayehi padhānabhāvaṁ nītanti
paṇītaṁ. ubhinnameva majjhe bhavaṁ majjhimaṁ. attādhipatito āgataṁ
attādhipateyyaṁ. sesapadadvayepi eseva nayo. taṇhāya diṭṭhiyā
vā parāmaṭṭhaṁ padhaṁsitanti parāmaṭṭhaṁ. tappaṭikkhepato aparāmaṭṭhaṁ.
paṭippassaddhakilesaṁ paṭipassaddhaṁ. sikkhāsu jātaṁ sekhassa idanti
vā sekhaṁ. pariniṭṭhitasikkhākiccatāya asekhadhammapariyāpannaṁ asekhaṁ.
tadubhayapaṭikkhepena nevasekhanāsekhaṁ.
[13] hānaṁ bhajati hānabhāgo vā etassa atthīti hānabhāgiyaṁ.
sesesupi eseva nayo. aparimāṇattā pariyantavantaṁ pārisuddhivantañca
sīlaṁ pariyantapārisuddhisīlaṁ. aparimāṇattā apariyantavantaṁ
pārisuddhivantañca sīlaṁ apariyantapārisuddhisīlaṁ. sabbaso puṇṇaṁ
pārisuddhivantaṁ sīlaṁ paripuṇṇapārisuddhisīlaṁ. vuttanayenāti sīlanaṭṭhena
sīlantiādinā heṭṭhā vuttena nayena.
idaṁ kattabbanti paññattasikkhāpadapūraṇanti idaṁ abhisamācārikaṁ
kattabbaṁ paṭipajjitabbanti evaṁ paññattassa sikkhāpadasīlassa pūraṇaṁ.
sikkhāpadasīlañhi pūrento sikkhāpadampi pūreti pāleti nāma.
sikkhāeva vā sikkhitabbato ca paṭipajjitabbato ca sikkhāpadaṁ

page number: 048

tassa pūraṇanti yojetabbaṁ. idaṁ na kattabbanti paṭikkhittassa
akaraṇanti idaṁ duccaritaṁ na kattabbanti bhagavatā paṭikkhittassa
akaraṇaṁ viramaṇaṁ. caranti tasminti padena tasmiṁ sīle taṁsamaṅgino
carantīti sīlassa adhikaraṇataṁ vibhāvento tesaṁ pavattiṭṭhānabhāvaṁ
dasseti. tenāha sīlesu paripūrīkāritāya pavattantīti. vāritanti
idaṁ na kattabbanti paṭikkhittaṁ akappiyaṁ. tāyantīti akaraṇeneva
tāyanti. tenāti vārittasīlamāha. vāreti vā satthā ettha
etena vāti vāritaṁ sikkhāpadaṁ taṁ avikopento tāyanti tenāti
vārittaṁ. saddhāviriyasādhananti saddhāya uṭṭhānaviriyena ca sādhetabbaṁ.
na hi assaddho kusīto ca vattapaṭipattī paripūreti. saddhoeva
satthārā paṭikkhitte anumattepi vajje bhayadassāvī samādāya sikkhati
sikkhāpadesūti āha saddhāsādhanaṁ 1- vārittanti.
adhisīlasikkhāpariyāpannattā adhivisiṭṭho samācāro abhisamācāroti
āha uttamasamācāroti. abhisamācārova ābhisamācārikaṁ yathā
venayikoti adhippāyo. abhisamācāro ukkaṭṭhaniddesato maggasīlaṁ
phalasīlañca taṁ ārabbha uddissa tadatthaṁ tappayojanaṁ paññattaṁ
ābhisamācārikaṁ. suparisuddhāni tīṇi kāyakammāni cattāri vacīkammāni
suparisuddho ājīvoti idaṁ ājīvaṭṭhamakaṁ. tattha kāmaṁ ājīvahetukato
sattavidhaduccaritato virati sammāājīvoti sopi sattavidho hoti

footnote: 1. ma. saddhāsatisādhanaṁ.

page number: 049

sammājīvatāsāmaññena pana taṁ ekaṁ katvā vuttaṁ. athavā.
tividhakuhanavatthusannissayato micchājīvato viratiṁ ekajjhaṁ katvā vutto
suparisuddho ājīvoti. seṭṭhacariyabhāvato maggoeva brahmacariyaṁ
maggabrahmacariyaṁ tassa. ādibhāvabhūtanti ādimhi bhāvetabbataṁ
nipphādetabbataṁ bhūtaṁ pattaṁ ādibhāvabhūtaṁ. kiñcāpi desanākkamena
sammādiṭṭhi ādi paṭipattikkamena pana ājīvaṭṭhamakasīlaṁ ādīti.
tassa sampattiyāti abhisamācārikassa sampajjanena paripūraṇena
ādibrahmacariyakaṁ sampajjati. yo lahukānipi appasāvajjāni
parivajjeti so garukāni mahāsāvajjāni bahvādīnavādīni parivajjessatīti
vattabbameva natthīti. suttaṁ pana etamatthaṁ byatirekavasena vibhāveti.
tattha dhammanti sīlaṁ. tañhi upariguṇavisesānaṁ dhāraṇaṭṭhena dhammoti
vuccati.
[14] viratisīlassa itarasīlena satipi sampayogādike
asammissakatādassanatthaṁ veramaṇīmattanti vuttaṁ.
nissitānissitavasenāti ettha labbhamānanissayaṁ tāva dassetuṁ
nissayotiādi vuttaṁ. tattha taṇhācaritena nissayitabbato taṇhāva
taṇhānissayo tathā diṭṭhinissayo. diṭṭhicarito hi asatipi diṭṭhiyā
taṇhāvirahe diṭṭhinissito pavattati. devoti catumahārājasakka-
suyāmādipākaṭadevamāha. devaññataroti apākaṭaṁ. taṇhaṁeva
nissitanti taṇhānissitaṁ. taṇhāya nissitanti keci vadanti.

page number: 050

tesaṁ dve nissayātiādi virujjhati. suddhidiṭṭhiyāti iti
saṁsārasuddhi bhavissatīti evaṁ pavattadiṭṭhiyā. lokuttarasīlanti
adhippāyo. tassevāti lokuttarasseva sambhārabhūtaṁ kāraṇabhūtaṁ
vivaṭṭupanissayanti attho.
kālaparicchedaṁ katvāti imañca rattiṁ imañca divasantiādinā
viya kālavasena paricchedaṁ katvā. kālaparicchedaṁ akatvā samādinnampi
antarā vicchinnaṁ sampattavirativasena yāvajīvaṁ pavattitampi āpāṇakoṭikaṁ
na hotīti dassetuṁ yāvajīvaṁ samādiyitvā tatheva pavattitanti
vuttaṁ.
lābha yasa ñāti aṅga jīvita vasenāti lābhayasānaṁ anuppannānaṁ
uppādanavasena uppannānaṁ rakkhanavasena ceva vaḍḍhanavasena ca
ñāti aṅga jīvitānaṁ avināsanavasena. kiṁ so vītikkamissatīti yo
vītikkamāya cittampi na uppādeti so kāyavācāhi vītikkamissatīti
kiṁ idaṁ natthetanti attho. paṭikkhepe hi ayaṁ kiṁsaddo.
[15] ārammaṇabhāvena vaṇo viya āsave kāmāsavādike
paggharatīti sampayogabhāvābhāvepi sahāsavehīti sāsavaṁ tebhūmikadhammajātanti
sīlaṁ tappariyāpannanti āha sāsavaṁ sīlaṁ lokiyanti.
bhavavisesā sampattibhavā. vinayoti vinayapariyatti tattha vā
āgatasikkhāpadāni. pāmujjaṁ taruṇāpīti. yathābhūtañāṇadassanaṁ
sampaccayanāmarūpadassanaṁ tadadhiṭṭhānā vā taruṇavipassanā. nibbidāti

page number: 051

nibbidāñāṇaṁ. tena balavavipassanamāha. virāgo maggo. vimutti
arahattaphalaṁ. vimuttiñāṇadassanaṁ paccavekkhaṇanā. kathāti vinayakathā.
mantanāti vinayavicāraṇā. upanissāti 1- yathāvuttakāraṇaparamparāsaṅkhāto
upanissayo. lokuttaraṁ maggaphalacittasampayuttaṁ ājīvaṭṭhamakasīlaṁ.
tattha maggasīlaṁ bhavanissaraṇāvahaṁ paccavekkhaṇañāṇassa ca bhūmi.
phalasīlaṁ pana paccavekkhaṇañāṇasseva bhūmi.
[16] hīnādhimuttivasena chandādīnaṁ hīnatā. paṇītādhimuttivasena
paṇītatā. tadubhayavemajjhatāvasena majjhimatā. yatheva hi kammaṁ
āyūhanavasena hīnādibhedabhinnaṁ hoti evaṁ chandādayopi
pavattiākāravasena. so ca nesaṁ pavattiākāro adhimuttibhedenāti
daṭṭhabbaṁ. yasakāmatāyāti kittisilokābhiratiyā parivāricchāya vā.
kathaṁ nāma mādiso edisaṁ kareyyāti pāpajigucchāya ariyabhāvaṁ
nissāya. anupakkiliṭṭhanti attukkaṁsanaparavambhanāhi aññehi ca
upakkilesehi anupakkiliṭṭhaṁ. bhavabhogatthāyāti bhavasampattiatthañceva
bhogasampattiatthañca. attano vimokkhatthāya pavattitanti
sāvakapaccekabodhisattasīlamāha. sabbasattavimokkhatthāyāti sabbasattānaṁ
saṁsārabandhanato vimocanatthāya. pāramitāsīlaṁ mahābodhisattasīlaṁ yā
karaṇupāyakosallapariggahitā mahābodhiṁ ārabbha pavattā
paramukkaṁsagatasoceyyasallekhā desakālasattādivikapparahitā sīlapāramitā.
ananurūpanti asāruppaṁ. attāeva garu adhipati etassāti

footnote: 1. apanisāti bhaveyaya.

page number: 052

attagaru lajjādhiko. tato attādhipatito āgataṁ attādhipateyyaṁ.
loko adhipati garu etassāti lokādhipati ottappādhiko.
dhammo nāmāyaṁ mahānubhāvo ekantaniyyāniko so ca paṭipattiyāva
pūjetabbo tasmā naṁ sīlasampadāya pūjessāmīti evaṁ dhammamahattaṁ
pūjetukāmena.
parāmaṭṭhattāti parābhavavasena āmaṭṭhattā. taṇhādiṭṭhiyo
hi imināhaṁ sīlena devo vā bhavissāmi devaññataro vā iminā
nāma me sīlena saṁsārasuddhi bhavissatīti pavattassa sīlaṁ parāmasantiyo taṁ
parābhavaṁ pāpenti maggassa anupanissayabhāvakaraṇato.
puthujjanakalyāṇakassāti puthujjanesu kalyāṇakassa. so hi puthujjanova
hutvā kalyāṇehi sīlādīhi samannāgato. parāmasanakilesānaṁ
vikkhambhanato ca samucchindanato ca tehi na parāmaṭṭhanti aparāmaṭṭhaṁ.
tassa tassa kilesadarathassa paṭippassambhanato vūpasamanato
paṭipassaddhaṁ.
katapaṭikammanti vuṭṭhānadesanāhi yathādhammaṁ katapaṭikāraṁ. evaṁ
hi taṁ sīlaṁ paṭipākatikameva hoti. tenāha taṁ visuddhanti.
katapaṭikammanti iminā ca na punevaṁ karissanti adhiṭṭhānampi saṅgahitanti
daṭṭhabbaṁ. acchamaṁsaṁ nu kho sukaramaṁsaṁ nu khotiādinā vatthumhi
vā pācittiyaṁ nu kho dukkaṭaṁ nu khotiādinā āpattiyā vā
mayā taṁ vatthuṁ vītikkantaṁ nu kho na nu kho vītikkantantiādinā

page number: 053

ajjhācāre vā vematikassa saṁsayāpannassa. visodhetabbaṁ yathādhammaṁ
paṭikammena. vimatieva vematikaṁ. tasmiṁ vematike sati vimatiyā
uppannāyāti attho. vimati paṭivinodetabbāti sayaṁ vā taṁ
vatthuṁ vicāretvā vinayadhare vā pucchitvā kaṅkhā vinodetabbā.
nikkaṅkhena pana kappiyañce kātabbaṁ akappiyañce vajjetabbaṁ.
tenāha iccassa phāsu bhavissatīti.
[17] catūhi ariyamaggehītiādinā maggaphalapariyāpannaṁ sīlaṁ
maggaphalasampayuttaṁ vuttaṁ samudāyesu pavattavohārā avayavesupi
pavattantīti. sesanti sabbaṁ lokiyasīlaṁ. pakatipīti sabhāvopi.
sukhasīlo sukhasaṁvāso. tena pariyāyenāti pakatiatthavācakaṭṭhena.
ekaccaṁ abyākatasīlaṁ idhādhippetasīlena ekasaṅgahanti akusalasseva
ayujjamānataṁ dassetuṁ tattha akusalantiādi vuttaṁ. tathā hi sekhattikaṁ
idha gahitanti. idha na upanītaṁ kusalattikanti adhippāyo.
vuttanayenevāti vutteneva nayena kusalattikaṁ aggahetvā hīnattikādīnaṁ
pañcannaṁ tikānaṁ vasena assa sīlassa tividhatā veditabbā.
yodhāti yo idha. vatthuvītikkameti āpattiyā vatthuno
vītikkamane ajjhācāre. kāmasaṅkappādayo nava mahāvitakkā
micchāsaṅkappā. evarūpassāti edisassa. tassa hi sīlavante
anupasaṅkamitvā dussīle sevantassa tatoeva tesaṁ diṭṭhānugatiṁ
āpajjanena paṇṇattivītikkame adosadassāvino micchāsaṅkappabahulatāya

page number: 054

manacchaṭṭhāni indriyāni arakkhato sīlaṁ ekaṁseneva hānabhāgiyaṁ hoti
na ṭhitibhāgiyaṁ kuto visādibhāgiyatā. sīlasampattiyāti sīlapāripūriyā
catupārisuddhisīlena. aghaṭentassa uttarinti uttariṁ visesādhigamāya
avāyamantassa. ßēhitibhāgiyaṁ sīlaṁ bhavati asamādhisaṁvattaniyattā.
sampādite hi samādhismiṁ sīlassa samādhisaṁvattaniyatā nicchiyati.
samādhatthāyāti samathavasena samādhānatthāya. nibbidanti vipassanaṁ.
balavavipassanādassanatthaṁ nibbidāggahaṇaṁ tāvatāpi sīlassa
nibbedhabhāgiyabhāvasiddhito.
[18] yāni ca sikkhāpadāni nesaṁ rakkhitabbānīti sambandho.
tāni pana asādhāraṇapaññattito aññāni ekaccāni. nesanti
rakkhitabbānīti padaṁ apekkhitvā kattari sāmivacanaṁ. tehi bhikkhūhīti
attho. sati vā ussāheti ussakkitvā sīlāni rakkhituṁ ussāhe
sati. dasāti sāmaṇerehi rakkhitabbasīlamāha ghaṭikārādīnaṁ viya.
aṭṭhāti naccādimālādiveramaṇiṁ ekaṁ katvā sabbapacchimavajjāni aṭṭha.
avītikkamoti pañcannaṁ sīlānaṁ avītikkamo. pakatisīlanti
sabhāvasīlaṁ. tatrupapattiniyataṁ hi sīlaṁ uttarakurukānaṁ.
mariyādācārittanti tassa tassa sāvajjassa akaraṇe mariyādabhūtaṁ tattha
tattha kulādīsu pubbapurisehi ṭhapitacārittaṁ. kuladesapāsaṇḍadhammo
hi ācārasīlanti adhippetaṁ. tattha kuladhammo tāva brāhmaṇādīnaṁ
amajjapānādi desadhammo ekaccajanapadavāsīnaṁ ahiṁsanādi

page number: 055

pāsaṇḍadhammo titthiyānaṁ yamaniyamādi. titthiyamataṁ hi diṭṭhipāsena
taṇhāpāsena ca ḍeti pavattati pāsaṁ vā bādhaṁ ariyavinayassa
ḍetīti pāsaṇḍanti vuccati. pakatiyā sīlavatī hotīti 1- vacanato
bodhisattamātu pañcasikkhāpadasīlaṁ paripuṇṇameva. idaṁ pana ukkaṁsagataṁ
bodhisattapitaripi cittuppādamattenapi asaṅkiliṭṭhaṁ dhammatāsīlanti vuttaṁ.
kāmaguṇupasañhitanti kāmakoṭṭhāsesu assādupasañhitaṁ kāmāssādagadhitaṁ.
dhammatāsīlanti dhammatāya kāraṇaniyāmena āgatasīlaṁ.
sīlapāramīhi paramukkaṁsaṁ pāpetvā kucchigatassa mahābodhisattassa
sīlatejena guṇānubhāvena bodhisattamātu saraseneva paramasallekhappattaṁ
sīlaṁ hoti. mahākassapādīnantiādisaddena bhaddādike saṅgaṇhāti.
te kira suciraṁ kālaṁ suparisuddhasīlāeva hutvā āgatā. tenāha
suddhasattānanti. tāsu tāsu jātīsūti sīlavarājamahiṁsarājādijātīsu.
pubbe purimajātiyaṁ siddho hetu etassāti pubbahetukaṁ sīlaṁ.
idaṁ pana pakatisīlādi samādānena vinā avītikkamalakkhaṇaṁ
sampattaviratisaṅgahaṁ daṭṭhabbaṁ.
[19] yaṁ bhagavatā evaṁ vuttaṁ sīlanti sambandho. idhāti
vakkhamānasīlaparipūrakassa puggalassa sannissayabhūtasāsanaparidīpanaṁ
aññasāsanassa ca tathābhāvapaṭisedhanaṁ. vuttañhetaṁ idheva bhikkhave
samaṇo .pe. suññā parappavādā samaṇebhi aññehīti 2-.

footnote: 1. dī. madāvagga 10/14. 2. ma. mū. 12/128.

page number: 056

bhikkhūti tassa sīlassa paripūrakapuggalaparidīpanaṁ. pāṭimokkhasaṁvarasaṁvutoti
idamassa pāṭimokkhasīle patiṭṭhitabhāvaparidīpanaṁ. viharatīti
idamassa tadanurūpavihārasamaṅgibhāvaparidīpanaṁ. ācāragocarasampannoti
idaṁ pāṭimokkhasaṁvarassa upari adhigantabbaguṇānañca upakārakadhammaparidīpanaṁ.
aṇumattesu vajjesu bhayadassāvīti idaṁ pāṭimokkhato
acavanabhāvaparidīpanaṁ. samādāyāti sikkhāpadānaṁ anavasesato
ādānaparidīpanaṁ. sikkhatīti sikkhāya samaṅgibhāvaparidīpanaṁ. sikkhāpadesūti
sikkhitabbadhammaparidīpanaṁ. yaṁ panettha vattabbaṁ taṁ parato
āvibhavissati. soti pāṭimokkhasaṁvarasīle patiṭṭhitabhikkhu. tena
yādisassa indriyasaṁvarasīlaṁ icchitabbaṁ taṁ dasseti. cakkhunāti yato
so saṁvaro taṁ dasseti. rūpanti yattha so saṁvaro taṁ dasseti.
disvā na nimittaggāhī hoti nānubyañjanaggāhīti saṁvarassa upāyaṁ
dasseti. yatvādhikaraṇa .pe. anvāssaveyyunti saṁvarassa paṭipakkhaṁ
tattha ca ādīnavaṁ dasseti. saṁvarāya paṭipajjatīti pageva satiyā
upaṭṭhapetabbataṁ dasseti. rakkhati cakkhundriyanti satiyā upaṭṭhāpanameva
cakkhundriyassa ārakkhāti dasseti. cakkhundriye saṁvaraṁ
āpajjatīti tathābhūtā satiyeva ettha saṁvaroti dasseti. vītikkamassa
vasenāti sambandho. channaṁ sikkhāpadānanti ājīvahetu ājīvakāraṇā
asantaṁ abhūtaṁ uttarimanussadhammaṁ ullapatītiādinā 1- āgatānaṁ channaṁ

footnote: 1. vi. mahāvibhaṅga. 1/170-1. vi. parivāra. 8/254.

page number: 057

pārājikādipaṭisaṁyuttānaṁ sikkhāpadānaṁ. sāmantajappanādinā tividhena
kuhanavatthunā vimhāpanaṁ kuhanā. attānaṁ dāyakaṁ vā ukkhipitvā yathā
so kiñci dadāti evaṁ kathanaṁ lapanā. nimittaṁ vuccati paccayadānasaññuppādakaṁ
kāyavacīkammaṁ tena nimittena carati nimittaṁ vā karotīti
nemittiko tassa bhāvo nemittikatā. gandhādayo viya lābhāya 1-
paresaṁ akkosanādinā nipiṁsatīti nippeso. nippesova nippesiko.
tassa bhāvo nippesikatā. mahicchatāya attanā ladudhalābhena parato
lābhapariyesanā lābhena lābhaṁ nijigiṁsanatā. evamādīnantiādisaddena
anuppiyabhāṇitācātukamyatādiṁ saṅgaṇhāti. paṭisaṅkhānena
paccavekkhaṇāya parisuddho asaṅkiliṭṭho paṭisaṅkhānaparisuddho. cattāro
paccayā paribhuñjiyanti etenāti catupaccayaparibhogo tathā pavattā
anavajjacetanā. tatrāti tesu pāṭimokkhasaṁvarādīsu. ādito
paṭṭhāyāti idha bhikkhūtiādinā āgatadesanāya ādito pabhūti.
vinicchayakathāti tattha saṁsayavidhamanena vinicchayāvahā kathā.
[20] paṭhamassa atthassa sabbasādhāraṇattā asādhāraṇaṁ
pabbajitāveṇikaṁ pariyāyaṁ dassento bhinnapaṭadharāditāya vāti āha.
evañhissa paripuṇṇapāṭimokkhasaṁvarayogyatā dassitā hoti.
bhinnapaṭadharādibhāvo ca nāma daliddassāpi nigatikassa 2- hotīti tato visesetuṁ
saddhāpabbajitoti vatvā paṭipattiyā yogyabhāva dassanatthaṁ kulaputtoti

footnote: 1. ma. salākāya. 2. ma. niggahitassa.

page number: 058

vuttaṁ. ācārakulaputto vā hi paṭipajjituṁ sakkoti jātikulaputto vā.
sikkhāpadasīlanti cārittavārittappabhedaṁ sikkhāpadavasena paññattaṁ
sīlaṁ. yoti aniyamaniddeso. yokoci puggalo. nanti
vinayapariyāpannaṁ sīlaṁ. tanti puggalaṁ. mokkheti sahakārikāraṇabhāvato.
apāye bhavānīti āpāyikāni. ādisaddena tadaññaṁ
sabbaṁ saṁsāradukkhaṁ saṅgaṇhāti. saṁvaraṇaṁ kāyavacīdvārānaṁ pidahanaṁ.
yena te saṁvutā pidahitā honti so saṁvaro. yasmā pana so
sattannaṁ āpattikkhandhānaṁ avītikkamo vītikkamapaṭipakkhoti katvā
tasmā vuttaṁ kāyikavācasikassa avītikkamassetaṁ nāmanti.
pāṭimokkhasaṁvarasaṁvutoti pāṭimokkhasaṁvarena pidahitakāyavacīdvāro. tathābhūto
ca yasmā taṁ upeto tena ca samaṅgī nāma hoti tasmā vuttaṁ
upagato samannāgatoti atthoti.
aparo nayo. kilesānaṁ balavabhāvato pāpakiriyāya sukarabhāvato
puññakiriyāya ca dukkarabhāvato bahukkhattuṁ apāyesu patanasīloti pātī
puthujjano. aniccatāya vā bhavādīsu kammavegakkhitto ghaṭiyantaṁ viya
anavaṭṭhānena paribbhamanato gamanasīloti pātī. maraṇavasena vā
tamhi tamhi sattanikāye attabhāvassa pātanasīloti pātī.
sattasantāno cittameva vā. taṁ pātinaṁ saṁsāradukkhato mokkhetīti
pāṭimokkhaṁ. cittassa hi vimokkhaṭṭhena satto vimuttoti vuccati.
vuttaṁ hi cittavodānā visujjhantīti 1- anupādāya āsavehi cittaṁ

footnote: 1. saṁ. khandhavāra. 17/184. pāliyampana
footnote: cittavodānā sattā visujjhantīti dissati.

page number: 059

vimuttanti 1- ca. athavā. avijjādinā hetunā saṁsāre patati gacchati
pavattatīti pātī. avijjānīvaraṇānaṁ sattānaṁ taṇhāsaṁyojanānaṁ sandhāvataṁ
saṁsaratanti 2- hi vuttaṁ. tassa pātino sattassa taṇhādisaṅkilesattayato
mokkho etenāti pāṭimokkhaṁ. kaṇḍekāḷotiādīnaṁ
viyassa samāsasiddhi veditabbā. athavā. pāteti vinipāteti
dukkheti pāti cittaṁ. vuttaṁ hi cittena niyyatī loko cittena
parikassatīti 3-. tassa pātino mokkho etenāti pāṭimokkhaṁ. patati
vā etena apāyadukkhe saṁsāradukkhe cāti pāti taṇhādisaṅkileso.
vuttaṁ hi taṇhā janeti purisaṁ 4- taṇhādutiyo purisoti 5- ca ādi.
tato pātito mokkhoti pāṭimokkhaṁ. athavā. patati etthāti
pāti cha ajjhattikabāhirāni āyatanāni. vuttaṁ hi chasu loko
samuppanno chasu kubbati santhavanti 6-. tato chājjhattikabāhirāyatanasaṅkhātato
pātito mokkhoti pāṭimokkhaṁ. athavā. pāto
vinipāto assa atthīti pātī saṁsāro. tato mokkhoti pāṭimokkhaṁ.
athavā. sabbalokādhipatibhāvato dhammissaro bhagavā patīti vuccati.
muccati etenāti mokkho. patino mokkho tena paññattattāti
patimokkho. patimokkhoeva pāṭimokkhaṁ. sabbaguṇānaṁ vā
mūlabhāvato uttamaṭṭhena pati ca so yathāvuttenatthena mokkho

footnote: 1. saṁ. khandhavāra. 17/141. 2. saṁ. nidāna. 16/213.
footnote: 3. saṁ. sagāthaka. 15/54. 4. saṁ. sagāthaka. 15/512.
footnote: 5. khu. 25/236. 6. saṁ. sagāthaka 15/56.

page number: 060

cāti patimokkho. patimokkhoeva pāṭimokkhaṁ. tathā hi vuttaṁ
pāṭimokkhanti mukhametaṁ pamukhametanti 1-. vitthāro. athavā.
paiti pakāre atīti accantaṭṭhe nipāto tasmā pakārehi
accantaṁ mokkhetīti pāṭimokkhaṁ. idaṁ hi sīlaṁ sayaṁ tadaṅgavasena
samādhisahitaṁ paññāsahitañca vikkhambhanavasena samucchedavasena ca accantaṁ
mokkheti mocetīti pāṭimokkhaṁ. pati pati mokkhoti vā patimokkho.
tamhā tamhā vītikkamadosato paccekaṁ mokkhoti attho. patimokkhoeva
pāṭimokkhaṁ. mokkhoti vā nibbānaṁ tassa mokkhassa pati
bimbabhūtoti patimokkho. sīlaṁ saṁvaro hi suriyassa aruṇuggamanaṁ viya
nibbānassa udayabhūto tappaṭibhāgo viya yathārahaṁ kilesanibbāpanato.
patimokkhoyeva pāṭimokkhaṁ. athavā. mokkhaṁ pativattati mokkhābhimukhanti
vā patimukkhaṁ. patimokkhameva pāṭimokkhanti evampettha pāṭimokkhasaddassa
attho veditabbo. iriyatīti attabhāvaṁ pavatteti. viharatīti hi
iminā pāṭimokkhasaṁvarasīle ṭhitassa bhikkhuno iriyāpathavihāro dassito.
pāliyanti jhānavibhaṅgapāliyaṁ. tattha kāmaṁ samaṇācāraṁ
samaṇagocarañca dassetuṁ ācāragocarasampannoti vuttaṁ. yathā
pana maggaṁ ācikkhanto vāmaṁ muñca dakkhiṇaṁ gaṇhāti vajjetabbapubbakaṁ
gahetabbaṁ vadeyya yathā vā sasīsanhānena pahīnasedamalajallikassa
mālāgandhavilepanādivibhūsanasaṁvidhānaṁ yuttarūpaṁ evaṁ

footnote: 1. abhi. vi. 35/331.

page number: 061

pahīnapāpadhammassa kalyāṇadhammasamāyogo yuttarūpoti atthi ācāro atthi
anācāroti dvayaṁ uddissitvā anācāraṁ tāva vibhajituṁ tattha
katamo anācārotiādi vuttaṁ. tattha kāyiko vītikkamoti tividhaṁ
kāyaduccaritaṁ. vācasiko vītikkamoti catubbidhaṁ vacīduccaritaṁ.
kāyikavācasikoti tadubhayaṁ. evaṁ ājīvaṭṭhamakasīlassa vītikkamo
dassito. idāni mānasaṁ anācāraṁ dassetuṁ sabbampi dussīlyaṁ
anācāroti vatvā tattha ekacciyaṁ dassento idhekacco veḷudānena
vātiādimāha. tattha veḷudānenāti paccayuppādanatthena veḷudānena.
pattadānādīsupi eseva nayo. veḷūti manussānaṁ payojanāvaho
yokoci veḷudaṇḍo. pattaṁ gandhikādīnaṁ gandhapaliveṭhanādiatthaṁ vā
tālanāḷikerādipattaṁ vā. pupphaṁ yaṅkiñci manussānaṁ payojanāvahaṁ
tathā phalaṁ. sinānaṁ sirīsacuṇṇādi nhānīyacuṇṇaṁ. mattikāpi
ettheva saṅgahaṁ gacchati. dantakaṭṭhaṁ yaṅkiñci mukhasodhanatthaṁ dantapoṇaṁ.
cāṭkamyatā attānaṁ dāsaṁ viya nīcaṭṭhāne ṭhapetvā parassa khalitavacanaṁ
saṇṭhapetvā piyakāmatāya paggayha vacanaṁ. muggasūpatāti muggasūpasamatā
saccālikena jīvitakappanaṁ. yathā hi muggasūpe paccante bahū muggā
paccanti katipayā na paccanti evaṁ saccālikena jīvitakappanake bahu
alikaṁ hoti appakaṁ saccanti. paribhaṭatīti paribhaṭo paresaṁ dārake
pariharanto. paribhaṭassa kammaṁ pāribhaṭyaṁ. sāeva pāribhaṭyatā.
alaṅkārakaraṇādinā kuladārakapariharaṇassetaṁ nāmaṁ. tesaṁ tesaṁ gihīnaṁ

page number: 062

gāmantaradesantarādīsu sāsanapaṭisāsanaharaṇaṁ jaṅghapesanikaṁ.
aññataraññatarenāti etesaṁ vā veḷudānādīnaṁ vejjakammabhaṇḍāgārikakamma-
piṇḍapaṭipiṇḍakammasaṅghuppādacetiyuppādapaṭṭhapanādīnaṁ vā micchājīvena
jīvitakappanakakammānaṁ yenakenaci. buddhapaṭikuṭṭhenāti buddhehi
garahitena paṭisiddhena. micchājīvenāti na sammāājīvena. ayaṁ
vuccati anācāroti ayaṁ sabbopi anācāroti kathiyati. ācāraniddeso
vuttapaṭipakkhanayena veditabbo.
[21] gocaraniddesepi paṭhamaṁ agocarassa vacane kāraṇaṁ
heṭṭhāvuttanayeneva veditabbaṁ. gocaroti ca piṇḍapātādīnaṁ atthāya
upasaṅkamituṁ yuttaṭṭhānaṁ. ayuttaṭṭhānaṁ agocaro. vesiyo gocaro
assāti vesiyagocaro. mittasanthavavasena upasaṅkamitabbaṭṭhānanti
attho. vesiyo nāma rūpupajīviniyo. tā mittasanthavavasena
na upasaṅkamitabbā samaṇabhāvassa antarāyakarattā parisuddhāsayassāpi
garahāhetuto tasmā dakkhiṇādānavasena satiṁ upaṭṭhapetvāva
upasaṅkamitabbā. vidhavā vuccanti matapatikā pavuṭṭhapatikā
vā. thullakumāriyoti mahallakā aniviṭṭhakumāriyo. paṇḍakāti
napuṁsakā. te hi ussannakilesā avūpasantapariḷāhā
lokāmisasannissitakathābahulakā tasmā na upasaṅkamitabbā. bhikkhuniyo nāma
ussannabrahmacariyā. tathā bhikkhūpi. tesaṁ aññamaññaṁ visabhāgavatthubhāvato
santhavavasena upasaṅkamane katipāheneva brahmacariyantarāyo

page number: 063

siyā. tasmā na upasaṅkamitabbā. gilānapucchanādivasena
upasaṅkamane satokārinā bhavitabbaṁ. pānāgāranti surāgāraṁ. taṁ
soṇḍajanehi avivittaṁ hoti. tattha tehi soṇḍatādivasena na
upasaṅkamitabbaṁ brahmacariyantarāyakarattā. saṁsaṭṭho viharati rājūhītiādīsu.
rājāno nāma ye rajjamanusāsanti. rājamahāmattā
rājissariyasadisāya issariyamattāya samannāgatā. titthiyāti
viparītadassanā bāhirakaparibbājakā. titthiyasāvakāti tesu daḷhabhattā
paccayadāyakā. ananulomikena saṁsaggenāti tissannaṁ sikkhānaṁ
ananlomikena paccanīkabhūtena saṁsaggena saṁsaṭṭho viharati yena
brahmacariyantarāyaṁ vā sallekhaparihāniṁ vā pāpuṇāti. idāni aparena
vipariyāyena agocaraṁ dassetuṁ yāni vā pana tānīti ādi vuttaṁ.
tattha assaddhānīti buddhādīsu saddhāvirahitāni. tatoeva appasannāni.
kammaphalasaddhāya vā abhāvena assaddhāni ratanattayappasādābhāvena
appasannāni. akkosakaparibhāsakānīti akkosavatthūhi
akkosakāni ceva bhayadassanena santajjanakāni ca. atthaṁ na icchanti
anatthameva icchantīti anatthakāmāni. hitaṁ na icchanti ahitameva
icchantīti ahitakāmāni. phāsuṁ na icchanti aphāsuṁyeva icchantīti
aphāsukāmāni. yogakkhemaṁ nibbhayaṁ na icchanti ayogakkhemameva
icchantīti ayogakkhemakāmāni. bhikkhūnanti ettha sāmaṇerānampi
saṅgaho. bhikkhunīnanti ettha sikkhamānāsāmaṇerīnaṁ. sabbesaṁ hi

page number: 064

sāsanikānaṁ anatthakāmatādidīpanapadamidaṁ vacanaṁ. tathārūpāni kulānīti
tādisāni khattiyakulādīni. sevatīti nissāya jīvati. bhajatīti
upasaṅkamati. payirupāsatīti punappunaṁ upagacchati. ayaṁ vuccatīti
ayaṁ vesiyādiko rājādiko assaddhakulādiko ca. taṁ taṁ sevantassa
tippakāropi ayutto gocaroti agocaro. ettha hi vesiyādiko
pañcakāmaguṇanissayato agocaro. yathāha. koci bhikkhave bhikkhuno
agocaro paravisayo yadidaṁ pañcakāmaguṇāti 1-. rājādiko samaṇadhammassa
anupanissayato lābhasakkārāsanivicakkanippoṭanadiṭṭhivipattihetuto 2-
ca. assaddhakulādiko saddhāhānicittasantosāvahato
agocaro.
gocaraniddese na vesiyagocarotiādīni vuttapaṭipakkhavasena
veditabbāni. opānabhūtānīti udakapānabhūtāni bhikkhusaṅghassa
bhikkhunīsaṅghassa ca cātummahāpathe khatapokkharaṇī viya yathāsukhaṁ
ogāhanakkhamāni. kāsāvapajjotānīti bhikkhūnaṁ bhikkhunīnañca
nivatthapārutakāsāvānaṁyeva pabhāhi ekobhāsāni. isivātapaṭivātānīti gehaṁ
pavisantānaṁ nikkhamantānañca bhikkhubhikkhunīsaṅkhātānaṁ isīnaṁ cīvaravātena
ceva sammiñjanapasāraṇādijanitasarīravātena ca paṭivātāni pavāyitāni
viniddhutakibbisāni vā.
idāni niddese āgatanayenāpi ācāragocare dassetuṁ apicāti

footnote: 1. saṁ. mahāvāra. 19/197. pāliyampana ko cāti dissati.
footnote: 2..ṇipphoṭana...iti maññe.

page number: 065

ādi āraddhaṁ. etthāti etasmiṁ pāṭimokkhasīlaniddese. imināpi
nayenāti idāni vuccamānavidhināpi.
[22] saṅghagatoti saṅghasannipātaṁ gato. acittīkārakatoti
akatacittīkāro akatagāravoti attho. ghaṭṭayantoti sarīrena cīvarena
vā ghaṁsento. puratopi tiṭṭhati acittīkārakatoti sambandhitabbaṁ.
ßēhitakopīti upari tiṭṭhanto viya āsannataraṭṭhāne ṭhitakopi bhaṇati.
bāhā vikkhepakoti bāhuṁ vikkhipanto. anupāhanānanti anādare
sāmivacanaṁ. saupāhanoti upāhanāruḷho. there bhikkhū
anūpakhajjāti therānaṁ bhikkhūnaṁ ṭhitaṭṭhānaṁ anupavisitvā tesaṁ āsannataraṁ
ṭhānaṁ upagantvā. kaṭṭhaṁ pakkhipati aggikuṇḍe. vokkammāti
passato atikkamitvā. guḷhāni sabhāvato. paṭicchannāni
sāṇipākārādinā paṭicchāditāni. anāpucchāti na āpucchitvā.
assāti anācārassa.
[23] apica bhikkhūtiādi sabbattheva bhikkhuno ācāradassanavasena
pavattaṁ aṭṭhakathāvacanaṁ na niddesapāli. saddhāsīlasutacāgādiguṇahetuko
garubhāvo garukaraṇaṁ vā gāravo. saha gāravenāti
sagāravo. garuṭṭhāniyesu gāravasārajjādivasena paṭissāyanā paṭissā
sappaṭissavapaṭipatti. saha paṭissāyāti sappaṭisso. savisesaṁ
hirimanatāya ottappibhāvena ca hirottappasampanno. sekhiyadhammapāripūrivasena
sunivattho supāruto. pāsādikenāti pasādāvahena.

page number: 066

itthambhūtalabhkhaṇe cetaṁ karaṇavacanaṁ. esa nayo ito paresupi chasu
padesu. abhikkantenāti abhikkamena. iriyāpathasampannoti
sampannairiyāpatho. tena sesairiyāpathānampi pāsādikatamāha. indriyesu
gugtadvāroti cakkhundriyādīsu chasu dvāresu susaṁvihitārakkho.
bhojane mattaññūti paribhuñjitabbato bhojanasañañite catubbidhepi paccaye
pariyesanapaṭiggahaṇaparibhogādivasena sabbaso pamāṇaññū.
jāgariyamanuyuttoti pubbarattāpararattabhāvanāmanasikārasaṅkhātaṁ jāgariyaṁ
sātaccakāritāvasena anuanuyutto tattha yuttapayutto. satisampajaññena
samannāgatoti ādi yathāvuttassa ācārassa sambhāradassanaṁ. tattha
appicachoti niiccho. santuṭṭhoti yathālābhādivasena santena
tuṭṭho. sakkaccakārīti ādarakārī. garucittīkārabahuloti
garuṭṭhāniyesu garukaraṇabahulo. ayaṁ vuccati ācāroti ayaṁ sagāravatādi
atthakāmehi ācaritabbato ācāro.
sīlādīnaṁ guṇānaṁ upanissayabhūto gocaro upanissayagocaro.
satisaṅkhāto ārakkhabhūtoeva gocaro ārakkhagocaro.
kammaṭṭhānasaṅkhāto cittassa upanibandhanaṭṭhānabhūto gocaro upanibandhagocaro.
appicchatādīhi dasahi vivaṭṭanissitāya kathāya vatthubhūtehi guṇehi
samannāgato dasakathāvatthuguṇasamannāgato. tatoeva kalyāṇo
sundaro mittoti kalyāṇamitto. tassa lakkhaṇaṁ parato āgamissati.
assutaṁ suttageyyādiṁ suṇātīti sutamayaṁ ñāṇaṁ uppādeti. sutaṁ

page number: 067

pariyodapetīti tameva yathāsutaṁ avisadatāya apariyodātaṁ punappunaṁ
paripucchanādinā visodheti nijaṭaṁ niggumbaṁ karoti tattha ca ye
kaṅkhaṭṭhāniyā dhammā tesu saṁsayaṁ chindanto kaṅkhaṁ vitarati
kammakammaphalesu ratanattaye ca sammādiṭṭhiyā ujukaraṇena diṭṭhiṁ ujuṁ karoti
tatoeva ca duvidhāyapi saddhāsampadāya cittaṁ pasādeti. athavā.
yathāsutaṁ dhammaṁ pariyodapetvā tatthāgate 1- rūpārūpadhamme pariggahetvā
sapaccayaṁ nāmarūpaṁ pariggaṇhanto sattadiṭṭhivaṅkavidhamanena diṭṭhiṁ ujuṁ
karoti. dhammānaṁ paccayapaccayuppannatāmattadassanena tīsupi addhāsu
kaṅkhaṁ vitarati tato parañca udayabbayañāṇādivasena vipassanaṁ
vaḍḍhetvā ariyabhūmiṁ okkamanto aveccappasādena ratanattaye cittaṁ
pasādeti. tathābhūtova tassa kalyāṇamittassa anusikkhanena
saddhādīhi guṇehi na hāyati aññadatthuṁ vaḍḍhateva. tenāha
yassa vātiādi. antaragharanti antare antare gharāni ettha
etassāti vā antaragharanti laddhanāmaṁ gocaragāmaṁ. paviṭṭho
tattha ghare ghare bhikkhāpariyesanāya vīthiṁ paṭipanno. okkhittacakkhūti
heṭṭhākhittacakkhu. kittakena pana okkhittacakkhu hotīti āha
yugamattadassāvīti. saṁvutoti saṁyato. yathā panettha saṁvuto nāma
hoti taṁ dassetuṁ na hatthiṁ olokentotiādi vuttaṁ. yatthāti
yesu satipaṭṭhānesu. cittaṁ bhāvanācittaṁ. upanibandhatīti upanetvā

footnote: 1. ma. tattha gate.

page number: 068

nibandhati. vuttañhetaṁ
yathā thambhe nibandheyya vacchaṁ damannaro idha
bandheyyevaṁ sakaṁ cittaṁ satiyārammaṇe daḷhanti.
satipaṭṭhānānaṁ upanibandhagocarabhāvaṁ suttena dassetuṁ vuttañhetantiādi
vuttaṁ. tattha sako pettiko visayoti attano pitu sammāsambuddhassa
santako tena diṭṭho dassito ca visayo.
[24] aṇuppamāṇesūti paramāṇuppamāṇesu.
asañciccāapannasekhiyākusalacittuppādādibhedesūti asañciccāapannasekhiyesu
akusalacittuppādādibhedesūti evaṁ asañciccaggahaṇaṁ sekhiyavisesanaṁ
daṭṭhabbaṁ. sekhiyaggahaṇena cettha vattakkhandhakādīsu āgatavattādīnampi
gahaṇaṁ. tepi hi sikkhitabbaṭṭhena sekhiyāti icchitā. tathā hi
mātikāyaṁ pārājikādīnaṁ viya sekhiyānaṁ paricchedo na kato evañca
katvā asañciccāapannasekhiyāti asañciccaggahaṇaṁ samatthitaṁ hoti.
na hi mātikāyaṁ āgatesu pañcasattatiyā sekhiyesu nosaññāvimokkho
nāma atthi. asañciccaggahaṇeneva cettha asatiajānanānampi
saṅgaho kato. keci panettha asañciccāapannaggahaṇena
acittakāpattiyo gahitāti vadanti. tantesaṁ matimattaṁ
garukāpattīsupi kāsañci acittakabhāvasabbhāvato adhiṭṭhānāvikammassa
desanāvikammasseva vā sabbalahukassa vajjassa idhādhippetattā.
tenāha yāni tāni vajjāni appamattakāni

page number: 069

oramattakāni lahusāni lahusammatānītiādi 1-. ādisaddena
pāṭimokkhasaṁvaravisuddhatthaṁ anatikkamanīyānaṁ anāpattigamanīyānaṁ saṅgaho
daṭṭhabbo. bhayadassanasīloti paramāṇumattaṁ vajjaṁ
aṭṭhasaṭṭhiyojanasatasahassubbedhasinerupabbatasadisaṁ katvā dassanasabhāvo sabbalahukaṁ
vā dubbhāsitamattaṁ pārājikasadisaṁ katvā dassanasabhāvo. yaṅkiñcīti
mūlapaññattianupaññattisabbatthapaññattipadesapaññattiādibhedaṁ yaṅkiñci
sikkhitabbaṁ paṭipajjitabbaṁ pūretabbaṁ sīlaṁ. samādāyāti
sammadeva sakkaccaṁ sabbaso ca ādiyitvā. ayaṁ pana
ācāragocarasampadā kiṁ pāṭimokkhasīle pariyāpannā udāhu
apariyāpannāti. pariyāpannā. yadi evaṁ kasmā puna vuttāti codanaṁ
sandhāyāha ettha cātiādi. indriyasaṁvarasīlaṁ pāṭimokkhasaṁvarasīlassa
sambhārabhūtaṁ tasmiṁ satiyeva icchitabbanti vuttaṁ.
soti so pāṭimokkhasaṁvarasīle ṭhito bhikkhūti sampādite hi
etasmiṁ pāṭimokkhasaṁvarasīlaṁ suguttaṁ surakkhitameva hoti susaṁvihitakaṇṭhakavati 2-
viya sassanti. kāraṇavasenāti asādhāraṇassa kāraṇassa
vasena. asādhāraṇakāraṇavasena hi phalaṁ apadisiyati yathā yavaṅkuro
bherisaddoti. nissayavohārena vā etaṁ nissitavacanaṁ yathā
mañcā ukkuṭṭhiṁ karontīti. rūpanti rūpāyatanaṁ. cakkhunā
rūpaṁ disvāti ettha yadi cakkhu rūpaṁ passeyya

footnote: 1. abhi. vi. 35/333. 2. kaṇṭakavatīti mañṇe.

page number: 070

aññaviññāṇasamaṅginopi passeyyuṁ. na cetaṁ atthi. kasmā. acetanattā
cakkhussa. tenāha cakkhu rūpaṁ na passati acittakattāti. atha
viññāṇaṁ rūpaṁ passeyya tirokuḍḍādigatampi naṁ passeyya appaṭighabhāvato.
idampi natthi sabbassa viññāṇassa dassanābhāvato.
tenāha cittaṁ na passati acakkhukattāti. tattha yathā cakkhusannissitaṁ
viññāṇaṁ passati na yaṅkiñci tañca kenaci kuḍḍādinā antaritena 1-
uppajjati yattha ālokassa vibandho yattha pana na vibandho
phalikagabbhapaṭalādike tattha antaritepi uppajjateva evaṁ viññāṇādhiṭṭhitaṁ
cakkhu passati na yaṅkiñcīti. viññāṇādhiṭṭhitaṁ cakkhuṁ sandhāyetaṁ vuttaṁ
cakkhunā rūpaṁ disvāti. dvārārammaṇasaṅghaṭṭeti dvārassa ārammaṇena
saṅghaṭṭane sati cakkhussa rūpārammaṇe āpāthagateti 2- adhippāyo.
pasādavatthukena cittenāti cakkhupasādavatthukena tannissāya pavattena
viññāṇena yaṁ cakkhuviññāṇanti vuccati. passatīti oloketi.
cakkhupasādasannissaye hi viññāṇe ālokānuggahitaṁ rūpārammaṇaṁ
sannissayaguṇena obhāsente taṁsamaṅgī puggalo rūpaṁ passatīti vuccati.
obhāsanañcettha ārammaṇassa yathāsabhāvato vibhāvanaṁ yaṁ paccakkhato
gahaṇanti vuccati. usunā lakkhassa 3- vedhe sijjhante tassa
sambhārabhūtena dhanunā vijjhatīti vacanaṁ viya viññāṇena rūpadassane
sijjhante cakkhunā rūpaṁ passatīti īdisī sasambhārakathā nāmesā

footnote: 1. antarite nāti bhaveyya.
footnote: 2. ma. āpātagate. 3. ma. lakkhaṇassa.

page number: 071

hoti. sasambhārā kathā sasambhārakathā. dassanassa kāraṇasahitāti
attho. sasambhārassa vā dassanassa kathā sasambhārakathā.
tasmāti yasmā kevalena cakkhunā kevalena vā viññāṇena rūpadassanaṁ
natthi tasmā. itthīpurisanimittaṁ vāti ettha itthīsantānanissitaṁ
rūpamukhena gayhamānaṁ saṇṭhānaṁ thanamaṁsavisadatā 1- nimmassumukhatā
kesabandhanavatthaggahaṇaṁ avisadaṭṭhānagamanādi ca sabbaṁ itthīti sañjānanassa
kāraṇabhāvato itthīnimittaṁ. vuttavipariyāyato purisanimittaṁ veditabbaṁ.
subhanimittādikaṁ vāti ettha rāguppattihetubhūto iṭṭhākāro subhanimittaṁ.
ādisaddena paṭighanimittādīnaṁ saṅgaho. so pana dosuppattiādihetubhūto
aniṭṭhādiākāro veditabbo. kāmañcettha pāliyaṁ
abhijjhādomanassāva sarūpato āgatā upekkhānimittassāpi pana
saṅgaho icchitabbo asamapekkhanena uppajjanakamohassāpi
asaṁvarabhāvato. tathā hi vakkhati muṭṭhasaccaṁ vā aññāṇaṁ vāti.
upekkhānimittanti cettha aññāṇupekkhāya vatthubhūtaṁ ārammaṇaṁ.
tañcassa asamapekkhanavasena veditabbaṁ. evaṁ saṅkhepato
rāgadosamohānaṁ kāraṇaṁ subhanimittādikanti vuttaṁ. tenāha kilesavatthubhūtaṁ
nimittanti. diṭṭhamatteyeva saṇṭhātīti diṭṭhe diṭṭhamattaṁ bhavissatīti 2-
sutte vuttanayena vaṇṇāyatane cakkhuviññāṇena vīthicittehi ca
gahitamatteyeva tiṭṭhati. na tato paraṁ yaṅkiñci 3- subhādiākāraṁ

footnote: 1. ma. thanamaṁsāvisadatā. 2. khu. udāna. 25/83. 3. ma. kiñci.

page number: 072

parikappeti. pākaṭabhāvakaraṇatoti paribyattabhāvakaraṇato vibhūtabhāvakaraṇato.
visabhāgavatthuno hi hatthādiavayave 1- subhādito parikappentassa
aparāparaṁ tattha uppajjamānā kilesā paribyattā hontīti
te tesaṁ anubyañjanā nāma. te pana yasmā tathā tathā
sanniviṭṭhānaṁ bhūtupādāyarūpānaṁ sannivesākāro na hi taṁ muñcitvā
paramatthato hatthādi nāma koci atthi tasmā vuttaṁ hatthapāda
.pe. ākāraṁ na gaṇhātīti. kiṁ pana gaṇhātīti āha. yaṁ
tattha bhūtaṁ tadeva gaṇhātīti. yaṁ tasmiṁ sarīre vijjamānaṁ
kesalomādi bhūtupādāyamattaṁ vā tadeva yāthāvato gaṇhāti. tattha
asubhākāraggahaṇassa nidassanaṁ dassento cetiyapabbatavāsītiādinā
mahātissattheravatthuṁ āhari.
[25] tattha sumaṇḍitapasādhitāti suṭṭhu maṇḍitā pasādhitā
ca. ābharaṇādīhi āharimehi maṇḍanaṁ sarīrassa ucchādanādivasena
paṭisaṅkharaṇaṁ pasādhananti vadanti. ābharaṇehi pana vatthālaṅkārādīhi
ca alaṅkaraṇaṁ pasādhanaṁ oṭṭhānapūraṇaṁ maṇḍanaṁ. vipallatthacittāti
rāgavasena viparītacittā. olokentoti thero kammaṭṭhānamanasikāreneva
gacchanto saddakaṇṭakattā pubbabhāgamanasikārassa hasitasaddānusārena
kimetanti olokento. asubhasaññanti aṭṭhikasaññaṁ.
aṭṭhikakammaṭṭhānaṁ hi thero tadā pariharati. arahattaṁ pāpuṇīti

footnote: 1. ma. avayavesu ādito.

page number: 073

thero kira tassā hasantiyā dantaṭṭhidassaneneva pubbabhāgabhāvanāya
subhāvitattā paṭibhāganimittaṁ sātisayañca upacārajjhānaṁ labhitvā
yathāṭhitova tattha paṭhamajjhānaṁ adhigantvā taṁ pādakaṁ katvā vipassanaṁ
vaḍḍhetvā maggaparamparāya āsavakkhayaṁ pāpuṇi. pubbasaññaṁ
anussarīti pubbakaṁ yathāraddhaṁ kālena kālaṁ anuyuñjiyamānaṁ
aṭṭhikakammaṭṭhānaṁ anussari samannāhari. anumagganti anupathaṁ tassā
padānupadaṁ. therassa kira bhāvanāya paguṇabhāvato dantaṭṭhidassanenevassa
tassā sakalasarīraṁ aṭṭhisaṅghāṭabhāvena upaṭṭhāsi. na taṁ
itthīti vā purisoti vā sañjāni. tenāha nābhijānāmi .pe.
mahāpatheti.
yassa cakkhundriyāsaṁvarassa hetūti vatvā puna tassa
cakkhunduriyassa satikavāṭena pidahanatthāyāti vuttaṁ na asaṁvarassāti.
tadidaṁ yaṁ cakkhundriyāsaṁvarassa hetu abhijjhādianvāssavanaṁ dassitaṁ
taṁ asaṁvutacakkhundriyasseva hetu pavattaṁ dassitanti katvā vuttaṁ.
cakkhudvārikassa hi abhijjhādianvāssavanassa taṁdvārikaviññāṇassa
viya cakkhundriyaṁ kāraṇaṁ 1-. cakkhundriyassa asaṁvutatte sati te
anvāssavantīti asaṁvariyamānacakkhundriyahetuko so asaṁvaro tathā vuttoti.
yatvādhikaraṇanti hi yassa cakkhundriyassa kāraṇāti attho. kīdisassa
ca kāraṇāti. asaṁvutassa. kiñci 2- asaṁvutaṁ. yassa

footnote: 1. ma. paṭṭhānakāraṇaṁ. 2. kiñcāti bhaveyya.

page number: 074

cakkhundriyāsaṁvaraṇassa hetu abhijjhādayo anvāssavanti tadanvāssavuparakkhitaṁ 1-
tassa saṁvarāyāti ayamettha yojanā.
[26] javanakkhaṇe dussīlyaṁ vātiādi puna avacanatthaṁ idheva
cakkhudvāreva sabbaṁ vuttanti chasu dvāresu yathāsambhavaṁ veditabbaṁ.
na hi pañcadvāre kāyavacīduccaritasaṅkhātaṁ dussīlyaṁ atthi tasmā
dussīlyāsaṁvaro manodvāravasena sesāsaṁvaro chadvāravasena
yojetabbo. muṭṭhasaccādīnaṁ hi satipaṭipakkhākusaladhammādibhāvato siyā
pañcadvāre uppatti. na tveva kāyikavācasikavītikkamabhūtassa
dussīlyassa tattha uppatti pañcadvārikajavanānaṁ aviññattijanakattā.
dussīlyādayo cettha pañca asaṁvarā sīlasaṁvarādīnaṁ pañcannaṁ saṁvarānaṁ
paṭipakkhabhāvena vuttā. tasmiṁ satīti tasmiṁ asaṁvare sati.
yathā kinti yena pakārena javane uppajjamāno asaṁvaro
cakkhundriye asaṁvaroti vuccati taṁnidassanaṁ kinti attho.
yathātiādinā nagaradvāre asaṁvare sati taṁsambandhānaṁ gharādīnaṁ asaṁvutatā
viya javane asaṁvare sati taṁsambandhānaṁ dvārādīnaṁ asaṁvutatāti evaṁ
aññāsaṁvare aññāsaṁvutatāsāmaññameva nidasseti na pubbāparasāmaññaṁ
antobahisāmaññaṁ vā. sati vā dvārabhavaṅgādike
puna uppajjamānaṁ javanaṁ bāhiraṁ viya katvā nagaradvārasamānaṁ vuttaṁ.
itarañca antonagarasamānaṁ 2-. paccayabhāvena hi purimanipphannaṁ javanakāle

footnote: 1. tadanvāssavupalakkhitanti maññe. 2. ma. nagaragharādisamānaṁ.

page number: 075

asantampi bhavaṅgādi cakkhādi viya phalanipphattiyā santaṁyeva nāma
hoti. na hi dharamānaṁyeva santanti vuccati. bāhiraṁ viya
katvāti ca paramatthato javanassa bāhirabhāve itarassa ca abbhantarabhāve
asatipi pabhassaramidaṁ bhikkhave cittaṁ tañca kho āgantukehi
upakkilesehi upakkiliṭṭhantiādivacanato 1- āgantukabhūtassa kadāci
kadāci uppajjamānassa javanassa bāhirabhāvo tabbidhurasabhāvassa
itarassa abbhantarabhāvo etena pariyāyena hotīti katvā vuttaṁ.
javane vā asaṁvare uppanne tato paraṁ dvārabhavaṅgādīnaṁ
asaṁvarahetubhāvāpattito. asaṁvarassa hi uppattiyā dvārabhavaṅgādīnaṁ
tassa hetubhāvo paññāyatīti nagaradvārasadisena javanena pavisitvā
dussīlyādicorānaṁ dvārabhavaṅgādīsu musanaṁ kusalabhaṇḍavināsanaṁ kathitaṁ.
yasmiṁ hi dvāre asaṁvaro uppajjati so tattha dvārādīnaṁ
saṁvarupanissayabhāvaṁ upacchindantoyeva pavattatīti dvārabhavaṅgādīnaṁ
javanena sambandho ekasantatipariyāpannato daṭṭhabbo. ettha ca
cakkhudvāre rūpārammaṇe āpāthagate niyamitādivasena kusalākusalajavane
sattakkhattuṁ uppajjitvā bhavaṅgaṁ otiṇṇe tadanurūpameva
manodvārikajavane tasmiṁyevārammaṇe sattakkhattuṁyeva uppajjitvā
bhavaṅgaṁ otiṇṇe puna tasmiṁyeva dvāre tadevārammaṇaṁ nissāya
itthī purisotiādinā vavatthapentaṁ pasādarajjanādivasena sattakkhattuṁ

footnote: 1. aṅ. eka. 20/11.

page number: 076

javanaṁ javati evaṁ pavattamānaṁ javanaṁ sandhāya javane dussīlyādīsu
uppannesu tasmiṁ asaṁvare sati dvārampi aguttantiādi vuttaṁ.
[27] tasmiṁ pana javane sīlādīsūti sīlasaṁvarasatisaṁvarañāṇasaṁvarakhantisaṁvara
viriyasaṁvaresu uppannesu. yathā hi pageva satiārakkhaṁ
anupaṭṭhapentassa dussīlyādīnaṁ uppatti evaṁ pageva satiārakkhaṁ
upaṭṭhapentassa sīlādīnaṁ uppatti veditabbā. saddhādīsupi yathārahaṁ
nimittānubyañjanāni veditabbāni.
sotaviññāṇena hi saddaṁ sutvā itthīsaddo 1- purisasaddoti
vā iṭṭhāniṭṭhādikaṁ vā kilesavatthubhūtaṁ nimittaṁ na gaṇhāti sutamatteeva
saṇṭhāti. yo ca gītasaddādikassa kilesānaṁ anubyañjanato 2-
anubyañjananti laddhavohāro mandatarādivasena vavatthito
chejjādibhedabhinno 3- ākāro tampi na gaṇhātīti. evaṁ gandhādīsupi
yathārahaṁ vattabbaṁ. manodvāre pana sāvajjanabhavaṅgaṁ manodvāraṁ tasmiṁ
dvāre dhammārammaṇe āpāthagate taṁ javanaṁ manasāva viññāya
vijānitvātiādinā yojetabbaṁ. kilesā anubandhā etassāti
kilesānubandho. soeva nimittādigāho. tato parivajjanalakkhaṇaṁ
kilesānubandhanimittādigāhaparivajjanalakkhaṇaṁ. ādisaddena anubyañjanaṁ
saṅgaṇhāti.
vutteti idheva uddesavasena pubbe vutte. tathā hi

footnote: 1. ma. itthīsaddoti vā. 2. ma. anuanubyañjanato.
footnote: 3. chajjādibhedabhinnoti maññe. 4. ma. kileso anubandho.

page number: 077

ājīvahetu paññattānaṁ channaṁ sikkhāpadānanti paduddhāraṁ katvā
tāni pālivaseneva dassetuṁ yāni tānīti ādi āraddhaṁ. tattha
yāni tāni evaṁ paññattāni cha sikkhāpadānīti sambandho.
ājīvahetūti jīvikanimittaṁ. evāhaṁ paccayehi akilamanto jīvissāmīti
adhippāyo 1-. ājīvakāraṇāti tasseva vevacanaṁ. pāpicchoti
pāpikāya asantaguṇasambhāvanicchāya samannāgato. icchāpakatoti
icchāya apakato upaddūto abhibhūto vā. asantanti avijjamānaṁ.
abhūtanti anuppannaṁ. anuppannattā hi tassa taṁ asantanti
purimassa pacchimaṁ kāraṇavacanaṁ. uttarimanussadhammanti uttarimanussānaṁ 2-
ukkaṭṭhapurisānaṁ dhammaṁ manussadhammato vā uttariṁ 3- ukkaṭṭhaṁ.
ullapatīti uggatāyuko lapati. sīlaṁ hi bhikkhuno āyu taṁ tassa
tathālapanasamakālameva vigacchati. tenāha āpatti pārājikassāti.
pārājikasaṅkhātā āpatti assa pārājikasaññitassa vā vītikkamassa
āpajjanaṁ ullapananti attho. sañcarittaṁ samāpajjatīti sañcaraṇabhāvaṁ
āpajjati. itthiyā vā purisamatiṁ purisassa vā itthīmatiṁ
ārocetīti adhippāyo. imesaṁ channaṁ sikkhāpadānaṁ vītikkamassa
vasenāti sambandho heṭṭhā dassitoeva. kuhanātiādīsūti heṭṭhā
uddiṭṭhapāliyāva paduddhāro. ayaṁ pālīti ayaṁ vibhaṅge āgatā
niddesapāli.

footnote: 1. adhippāyena. 2. ma. uttarimanssadhammaṁ. 3. uttari.

page number: 078

[28] cīvarādipaccayā labbhantīti lābhā. teeva sakkaccaṁ
ādaravasena dīyamānā sakkārā. patthatayasatā kittisaddo. taṁ
lābhañca sakkārañca kittisaddañca. sannissitassāti ettha
taṇhānissayo adhippetoti āha paṭṭhayantassāti.
asantaguṇadīpanakāmassāti asante attani avijjamāne saddhādiguṇe
sambhāvetukāmassa. asantaguṇasambhāvanatā paṭiggahaṇe ca
amattaññutālakkhaṇā hi pāpicchatā. icchāya apakatassāti pāpikāya icchāya
sammā ājīvato apeto katoti apakato. tathābhūto ca
ājīvupaddavena upaddūtoti katvā āha upaddūtassāti atthoti.
kuhanameva paccayuppādanassa vatthunti kuhanavatthuṁ. tividhampetaṁ tattha
āgataṁ tassa nissayabhūtāya imāya pāliyā dassetunti evamattho
daṭṭhabbo.
tadatthikassevāti tehi cīvarādīhi atthikasseva. paṭikkhipanenāti
cīvarādīnaṁ paṭikkhipanahetu. assāti bhaveyya. paṭiggahaṇena cāti
casaddena pubbe vuttaṁ paṭikkhipanaṁ samuccinoti.
[29] bhiyyokamyatanti bahukāmataṁ. yanti kiriyāparāmasanaṁ.
tasmā dhāreyyāti ettha yadetaṁ saṅghāṭiṁ katvā dhāraṇaṁ etaṁ
samaṇassa sāruppanti yojanā. pāpaṇikānīti āpaṇato chaḍḍitāni.
nantakānīti antarahitāni coḷakhaṇḍāni. uccinitvāti uñchanena
vicinitvā saṅgahetvā. uñchācariyāyāti uñchācariyāya laddhena.

page number: 079

gilānassa paccayabhūtā bhesajjasaṅkhātā jīvitaparikkhārā
gilānapaccayabhesajsaparikkhārā. pūtimuttanti purāṇassa ca apurāṇassa ca
sabbassa gomuttassetaṁ nāmaṁ. pūtimuttenāti pūtibhāvena muttena
parehi chaḍḍitena pūtibhūtena vā gomuttena. dhutavādoti paresampi
dhutaguṇavādī. sammukhībhāvāti sammukhato vijjamānattā
labbhamānatāyāti attho.
[30] attānaṁ uttarimanussadhammādhigamassa sāmante katvā
jappanaṁ sāmantajappanaṁ. mahesakkhoti mahānubhāvo.
uttarimanussadhammādhigamenāti adhippāyo. mittoti sāmaññato vatvā puna
taṁ viseseti sandiṭṭho sambhattoti. diṭṭhamatto hi mitto
sandiṭṭho daḷhabhattiko sambhatto. sahāyoti saha āyanako
sakhāti attho. sattapadino hi sakhāti vuccanti. vihāro
pākāraparicchanno sakalo āvāso. aḍḍhayogo dīghapāsādo.
garuḷasaṇṭhānapāsādotipi vadanti. pāsādo caturassapāsādo.
hammiyaṁ muṇḍachadanapāsādo. kuṭāgāraṁ dvīhi kaṇṇikāhi kattabbapāsādo.
aṭṭo paṭirājūnampi paṭibāhanayogyo catupañcabhūmiko
paṭissayaviseso. māḷoti ekakūṭasaṅgahito anekakoṇavanto
paṭissayaviseso. uṭṭaṇḍo agabbhikā ekadvārā dīghasālāti vadanti.
apare pana bhaṇanti vihāro nāma dīghamukhapāsādo aḍḍhayogo
ekapassena chadanakasenāsanaṁ tassa kira ekapasse bhitti uccatarā

page number: 080

hoti itarapasse nīcā tena taṁ ekapassachadanakaṁ hoti pāsādo
āyatacaturassapāsādo hammiyaṁ muṇḍachadanacandikaṅgaṇayuttaṁ guhā
kevalaṁ pabbataguhā leṇaṁ dvārabandhaṁ kuṭāgāraṁ yokoci
kaṇṇikabandhapāsādo aṭṭo bahalabhittigehaṁ yassa gopānasiyo aggahetvā
iṭṭhakāhieva chadanaṁ hoti aṭṭālakākārena kiriyatītipi vadanti.
māḷo vaṭṭākārena katasenāsanaṁ uṭṭaṇḍo eko paṭissayaviseso
yo bhaṇḍasālā uddositantipi vuccati. upaṭṭhānasālā sannipātanaṭṭhānaṁ.
kucchitarajabhūtāya pāpicchatāya niratthakaṁ kāyavacīvipphandaniggaṇhanaṁ
korajaṁ taṁ etassa atthīti korajiko kohaññena saṁyatākāro.
ativiya abhiṇhaṁ vā korajiko korajikakorajiko. atiparisaṅkitoti
keci. ativiya kuho kuhakuho. sātisayaṁ vimhāpakoti
attho. ativiya lapo lapanako lapalapo. mukhasambhāvitoti
korajikakorajikādibhāvena pavattavacanehi attano mukhamattena aññehi
sambhāvito. so evarūpo evarūpatāya evaṁ attānaṁ paraṁ viya katvā
ayaṁ samaṇotiādīni katheti. gambhīrantiādi tassā kathāya
uttarimanussadhammapaṭibaddhatāya vuttaṁ.
[31] sambhāvanādhippāyakatenāti kathannu kho maṁ jano ariyoti
vā visesalābhīti vā sambhāveyyāti iminā adhippāyena katena.
gamanaṁ saṇṭhapetīti visesalābhīnaṁ gamanaṁ viya attano gamanaṁ sakkaccaṁ

footnote: 1. ma. līlavāti vā.

page number: 081

ßēhapeti. sato sampajānova gacchanto viya hoti. paṇidhāyāti
arahāti maṁ jānantūti cittaṁ saṇṭhapetvā paṭṭhetvā vā. samāhito
viyāti jhānasamādhinā samāhito viya. āpāthakajjhāyīti manussānaṁ
āpāthaṭṭhāne samādhiṁ samāpanno viya nisīdanto āpāthake janassa
pākaṭaṭṭhāne jhāyī. iriyāpathasaṅkhātanti iriyāpathasaṇṭhapanasaṅkhātaṁ.
paccayapaṭisevanasaṅkhātenāti ayoniso uppāditānaṁ paccayānaṁ
paṭisevananti evaṁ kathitena tena vā paccayapaṭisevanena saṅkhātabbena
kathitabbena. aññaṁ viya katvā attano samīpe bhaṇanaṁ sāmantajappitaṁ.
ākārassa rassataṁ katvā aṭṭhapanāti vuttaṁ. kuhanaṁ kuho
tassa āyanā pavatti kuhāyanā. kuhassa vā puggalassa āyanā
gati kiriyā kuhāyanā. kuhoti kuhena vā itoti kuhito kuhako.
[32] puṭṭhassāti ko tisso ko rājapūjitoti puṭṭhassa.
uddhaṁ katvāti ukkhipitvā vibhavasampattiādinā paggahetvā.
unnahanāti uddhaṁ uddhaṁ bandhanā palivedhanā. dve kira bhikkhū ekaṁ
gāmaṁ pavisitvā āsanasālāya nisīditvā ekaṁ kumārikaṁ pakkosiṁsu.
tāya āgatāya tatreko ekaṁ pucchi ayaṁ bhante kassā kumārikāti.
amhākaṁ upaṭṭhāyikāya telakandarikāya 1- dhītā imissā mātā mayi
gehaṁ gate sappiṁ dadamānā ghaṭeneva deti ayampi mātā viya ghaṭena
detīti ukkāpesi. imaṁ sandhāya vuttaṁ telakandarikavatthu cettha
vattabbanti.

footnote: 1. samamohavinodaniyamapana telakanatarikāyāti dissati.

page number: 082

[33] dhammānurūpaṁ vāti mattāvacanānurūpaṁ vā. mattāvacanaṁ
hi dhammoti vuccati. yathāha. subhāsitaṁ uttamamāhu santo
dhammaṁ bhaṇe nādhammaṁ taṁ dutiyanti 1-. tena bahuṁ vippalapanamāha.
saccato vā aññā subhāsitā vācā dhammoti veditabbo.
muggasūpasadisakammo hi puggalo muggasūpo. tenāha ayaṁ puggalo
muggasūpoti vuccatīti. paribhaṭassa kammaṁ pāribhaṭyaṁ. tadeva
pāribhaṭyatā.
nimittena caranto jīvanto nimittakārako nemittiko. tassa
bhāvo nemittikatā. attano icchāya pakāsanaṁ obhāso.
ko panesoti. ajja bhikkhūnaṁ paccayā dullabhā jātātiādikā
paccayapaṭisaṁyuttakathā. icchitavatthussa samīpe kathanaṁ sāmantajappanaṁ.
[34] akkosanabhayenāpi dadeyyāti dasahi akkosavatthūhi
akkosanaṁ. tathā vambhanādayo. ukkhepanā upāsakānaṁ
dāyakādibhāvato bahi chaḍḍanā. khipanāti khepavacanaṁ. taṁ pana avahasitvā
vacanaṁ hotīti āha upphaṇḍanāti. pāpanāti adāyakattassa
avaṇṇassa vā patiṭṭhāpanaṁ. paresaṁ piṭṭhimaṁsaṁ khādanasīlo parapiṭṭhimaṁsiko.
tassa bhāvo parapiṭṭhimaṁsikatā. abbhaṅganti abbhañjanaṁ.
nippiṁsitvā gandhamagganā viyāti anippiṁsite alabbhamānassa gandhassa
nippiṁsanena lābho viya paraguṇe anippiṁsite alabbhamānānaṁ paccayānaṁ

footnote: 1. saṁ. sagāthaka 15/278.

page number: 083

nippiṁsanena lābho daṭṭhabboti.
[35] nikattuṁ appena lābhena bahukaṁ vañcetvā gahetuṁ
icchanaṁ nijigiṁsanaṁ. tassa bhāvo nijigiṁsanatā tasseva icchanassa
pavattiākāro taṁsahajātaṁ vā gavesanakammaṁ.
[36] aṅganti hatthapādādiaṅgāni uddissa pavattaṁ vijjaṁ. nimittanti
nimittasatthaṁ. uppātanti ukkāpātadisādāhabhūmicālādiuppātapaṭibaddhaṁ
vijjaṁ. supinanti supinasatthaṁ. lakkhaṇanti itthīpurisānaṁ
lakkhaṇajānanasatthaṁ. mūsikacchinnanti vatthādīnaṁ asukabhāge
mūsikacchede sati idaṁ nāma phalaṁ hotīti jānanakasatthaṁ. palāsaggiādīsu
iminā nāma agginā hute idaṁ nāma hotīti aggivasena
homavidhānaṁ aggihomaṁ. iminā nayena dabbihomaṁ veditabbaṁ.
ādisaddena thusahomādīnaṁ aññesañca sutte āgatānaṁ micchājīvānaṁ
saṅgaho daṭṭhabbo. viriyasādhanattā ājīvapārisuddhisīlassa
paccayapariyesanavāyāmoti vuttaṁ. tassa pārisuddhi anavajjabhāvo yena
dhammena samena paccayalābho hoti. na hi alaso ñāyena paccaye
pariyesituṁ sakkotīti.
paṭisaṅakhāti sayaṁ abhiññātiādīsu viya yakāralopena niddeso.
yonisoti cettha upāyattho yonisaddoti dassentena upāyena pathena
paṭisaṅkhāya ñatvāti vatvā tayidaṁ paṭisaṅkhānaṁ paccavekkhaṇanti dassetuṁ
paccavekkhitvāti atthotiādi vuttaṁ. yathā hi paccavekkhitvāti

page number: 084

sītapaṭighātādikaṁ tantaṁ payojanaṁ paṭipaṭiavekkhitvā ñāṇena passitvāti
attho evaṁ paṭisaṅkhāyāti tadeva payojanaṁ paṭipaṭisaṅkhāya jānitvāti
attho. Ñāṇapariyāyo hi idha saṅkhāsaddoti. ettha ca
paṭisaṅkhā yonisotiādi kāmaṁ paccayaparibhogakāle na vuccati
dhātuvasena pana paṭikkūlavasena vā paccavekkhaṇāya paccayasannissitasīlaṁ
sujjhatīti apare. bhijjatīti keci. eke pana paṭhamaṁeva pariyattanti
vadanti. vīmaṁsitabbaṁ.
[37] cīvaranti ekavacanaṁ ekattamattavācakanti adhippāyena
antaravāsakādīsu yaṅkiñcīti vuttaṁ. jātisaddatāya panassa pāliyaṁ
ekavacananti yattakāni cīvarāni yoginā pariharitabbāni tesaṁ sabbesaṁ
ekajjhaṁ gahaṇanti sakkā viññātuṁ. yaṅkiñcīti vā anavasesapariyādānametaṁ
aniyamavacanaṁ. nivāseti vā pārupati vāti vikappanaṁ pana
paṭisevanapariyāyassa paribhogassa vibhāgadassananti taṁ paññapetvā
sayananisīdanacīvarakuṭikaraṇādivasenāpi paribhogassa saṅgaho daṭṭhabbo.
payojanānaṁ pariyādā 1- payojanāvadhi. tassa paricchindanavasena yo
niyamo tassa vacanaṁ payojanā .pe. vacanaṁ. idāni taṁ niyamaṁ
vivaritvā dassetuṁ ettakameva hītiādi vuttaṁ. tattha avadhāraṇena
līlāvibhūsāvilambanāṭambarādivasena 2- vatthaparibhogaṁ nisedheti. tenāha
na ito bhiyyoti. līlāvasena hi ekacce sattā vatthāni paridahanti

footnote: 1. ma. mariyādāti bhaveyya. 2. ma. ṭampara.

page number: 085

ceva upasañciyanti ca yathātaṁ yobbane ṭhitā nāgarikamanussā
ekacce vibhūsāvasena yathātaṁ rūpupajīviniādayo vilambanavasena
vilambakā ṭambaravasena bhojādayo. ajjhattaṁ dhātukkhobho
sītarogādiuppādako. utupariṇāmavasenāti utuno parivattanavasena
visabhāgasītautusamuṭṭhānena. vāsaddena hemantādīsu himapātādivasena
pavattassa saṅgaho daṭṭhabbo. na uppādeti sītanti adhippāyo.
yadatthaṁ pana taṁ sītavinodanaṁ taṁ matthakapattaṁ dassetuṁ sītabbhāhatetiādi
vuttaṁ. sabbatthāti uṇhassa paṭighātāyātiādīsu
sabbesu sesapayojanesu. yadipi suriyasantāpopi uṇhova tassa
pana ātapaggahaṇena gahitattā aggisantāpassāti vuttaṁ. ekacco
dāvaggisantāpo kāyaṁ cīvarena paṭicchādetvā sakkā vinodetunti
āha tassa pana vanadāhādīsu sambhavo veditabboti. ßöaṁsāti
piṅgalamakkhikā. te na pana yasmā ḍaṁsanasīlā tasmā vuttaṁ
ḍaṁsanamakkhikāti. sappādayoti sappasatapadīuṇṇānābhīsarabhūvicchikādayo.
phuṭṭhasamphassoti phuṭṭhavisamāha. tividhā hi sappā
daṭṭhavisā phuṭṭhavisā diṭṭhavisā. tesu purimakā dveeva gahitā
satapadīādīnampi tādisānaṁ saṅgaṇhanatthaṁ. niyatappayojanaṁ ekantikaṁ
sabbakālikañca payojanaṁ. hiri kuppati nilajjatā saṇṭhāti.
tenāha vinassatīti. kūpāvataraṇaṁ 1- vā paṭicchādanaṁ arahatīti

footnote: 1. ma. kupāravadhāraṇaṁ. kūpapatanantipi dissati.

page number: 086

kopinaṁ. hiriyitabbaṭṭhena hiri ca taṁ kopinañcāti hirikopinanti
evaṁ cettha attho daṭṭhabbo. tassa cāti casaddo pubbe
vuttappayojanānaṁ sampiṇḍanattho.
[38] yaṅkiñci āhāranti khādanīyabhojanīyādibhedaṁ yaṅkiñci
āharitabbavatthuṁ. piṇḍāya bhikkhāya ulatīti piṇḍolo. tassa
kammaṁ piṇḍolyaṁ. tena piṇḍolyena bhikkhācariyāya. patitattāti
pakkhipitattā piṇḍapāto patte pakkhittabhikkhāhāro. piṇḍānaṁ
pātoti ghare ghare laddhabhikkhānaṁ sannipāto. natthi davātiādīsu
sahasā kiriyāpi davāti vuccati tato visesanatthaṁ davatthaṁ
kīḷānimittanti vuttaṁ hotīti āha. muṭṭhikamallā muṭṭhiyuddhayujjhanakā.
ādisaddena nibbuddhayujjhanakādīnaṁ gahaṇaṁ. balamadanimittanti balaṁ
nissāya uppajjanakamado balamado taṁnimittaṁ. balassa uppādanatthanti
attho. porisamadanimittanti porisamado vuccati purisamāno
ahaṁ purisoti uppajjanakamāno. asaddhammasevanāsamatthataṁ nissāya
pavatto māno rāgoeva vā porisamadoti keci. taṁnimittaṁ.
antepurikā rājorodhā. sabbesaṁ nivesayogyatāya vesiyo
rūpupajīviniyo. maṇḍanaṁ nāma idha avayavapāripūrīti āha aṅgapaccaṅgānaṁ
pīnanabhāvanimittanti. parībrūhanahetūti attho. naṭā nāma raṅganaṭā.
naccakā laṅghikādayo. vibhūsanaṁ sobhāsamuppādananti āha
pasannacchavivaṇṇatānimittanti. etaṁ padaṁ. mohupanissayappahānatthanti

page number: 087

mohassa upanissayatāpahānāya. davā hi mohena hoti mohañca
vaḍḍhetīti tassā vajjanena mohassa anupanissayatā.
dosupanissayappahānatthanti idaṁ balamadassa purisamadassa ca dosahetuno
vasena vuttaṁ. itarassa pana vasena rāgupanissayappahānatthanti
vattabbaṁ. maṇḍanavibhūsanapaṭikkhepo siyā mohupanissayappahānāyapi
rāgupanissayatāya pana ujupaṭipakkhoti vuttaṁ rāgupanissayappahānatthanti.
yadipi ekaccassa davamade ārabbha parassa paṭighasaṁyojanādīnaṁ uppatti
hotiyeva manopadosikadevādīnaṁ viya attano pana davamade ārabbha
yesaṁ savisesaṁ rāgamohamānādayo pāpadhammā uppajjanti te
sandhāya attano saṁyojanuppattipaṭisedhanatthanti vatvā
maṇḍanavibhūsanāni paṭicca savisesaṁ parassapi rāgamohādayo pavattantīti
parassapi saṁyojanuppattipaṭisedhanatthanti vuttaṁ. ayoniso paṭipattiyāti
ettha kāmasukhallikānuyogaṁ muñcitvā sabbāpi micchāpaṭipatti
ayoniso paṭipatti. purimehi dvīhi padehi ayoniso paṭipattiyā
pacchimehi dvīhi kāmasukhallikānuyogassa pahānaṁ vuttanti vadanti.
catūhipi etehīti pana vacanato sabbehi ubhinnampi pahānaṁ vuttanti
veditabbaṁ. kāmakīḷāpi davantogadhā hotiyeva purisamadopi kāmasukhānuyogassa
hetuyevāti. cātummahābhūtikassāti catummahābhūtasannissitassa.
rūpakāyassāti catusantatirūpasamūhassa. ßēhitiyāti ṭhitatthaṁ.
sā panassa ṭhiti pabandhavasena icchitāti āha pabandhaṭṭhitatthanti.

page number: 088

pavattiyāti jīvitindriyappavattiyā. tathāhi jīvitindriyaṁ yāpanā
vattanāti ca niddiṭṭhaṁ. tassā ca avicchedo āhāruppayogena
hoti. kāyassa cirataraṁ yāva āyukappo tāva avaṭṭhānaṁ yāpanāti
dassento cirakālaṭṭhitatthaṁ vāti āha. idāni vuttamevatthaṁ
pākaṭataraṁ kātuṁ gharupatthambhamivātiādi vuttaṁ.
[39] tatthāyaṁ yojanā yathā jiṇṇagharasāmiko gharassa upatthambhanaṁ
karoti tassa apatanatthaṁ yathā ca sākaṭiko akkhabbhañjanaṁ karoti tassa
pavattanatthaṁ evamesa yogī kāyassa ṭhitatthaṁ yāpanatthañca piṇḍapātaṁ
paṭisevati paribhuñjatīti. etena ṭhiti nāma apatanaṁ yāpanā pavattīti
dasseti. na davamadamaṇḍanavibhūsanatthanti idaṁ yāvadevāti
avadhāraṇena nivattitatthadassanaṁ. tiṭṭhanti upādinnadhammā etāyāti
ṭhiti āyūti āha ṭhitīti jīvitindriyassetaṁ adhivacananti. tathāhi
taṁ āyu ṭhitīti niddiṭṭhaṁ. ßēhitiyā yāpanāyāti kāyassa ṭhitihetutāya
ṭhitīti laddhavohārassa jīvitindriyassa pavattanatthanti attho. tenāha
jīvitindriyappavattāpanatthanti. ābādhanaṭṭhenāti vibādhanaṭṭhena
rogaṭṭhena vā. jighacchā hi paramā rogā. uparamatthanti
vūpasamatthaṁ. vaṇālepanamiva vaṇiko uṇhasītādīsu abhibhavantesu
tappaṭikāraṁ sītuṇhaṁ viya paṭisevatīti sambandho. maggabrahmacariyaṁ
ṭhapetvā sikkhattayasaṅgahā sāsanāva parisuddhā anusāsanī
sāsanabrahmacariyanti āha sakalasāsanabrahmacariyassa maggabrahmacariyassa cāti.

page number: 089

anuggahatthanti anugaṇhanatthaṁ sampādanatthaṁ. kāyabalaṁ nissāyāti
yathāsamāraddhaguṇavisesapāripūrihetubhūtaṁ kāyabalamattaṁ nissāya. tenāha
sikkhattayānuyogavasenātiādi. kantāranittharaṇatthikā jāyapatikā
nadīsamuddanittharaṇatthikā ca puttamaṁsādīni yathā agiddhā amucchitā
kevalaṁ taṁ taṁ atthasiddhimeva avekkhantā paṭisevanti tehi vinā
asijjhanato evamayampi kevalaṁ bhavakantāranittharaṇatthiko agiddho
amucchito tena vinā asijjhanato piṇḍapātaṁ paṭisevatīti upamāsaṁsandanā.
itīti pakāratthe nipātapadaṁ. tena paṭiseviyamānassa
piṇḍapātassa paṭisevanākāro gayhatīti āha evaṁ iminā
piṇḍapātapaṭisevanenāti. purāṇanti bhojanato purimakālikattā purātanaṁ.
paṭihaṅkhāmīti paṭihanissāmi. navañca vedanaṁ na uppādessāmīti
paṭisevatīti yojanā. kīdisaṁ kathañcāti āha aparimita .pe.
aññataro viyāti. aparimitaṁ aparimāṇaṁ bhojanaṁ paccayo etissāti
aparimitabhojanappaccayā taṁ aparimitabhojanapaccayaṁ. attano
gahaṇītejappamāṇato atikkantappamāṇabhojanahetukanti attho. yo bahuṁ
bhuñjitvā attano dhammatāya uṭṭhātuṁ asakkonto āhara hatthanti
vadati ayaṁ āharahatthako. yo bhuñjitvā accuddhumātakucchitāya
uṭṭhitopi sāṭakaṁ nivāsetuṁ na sakkoti ayaṁ alaṁsāṭako. yo
bhuñjitvā uṭṭhātuṁ asakkonto tattheva parivattati ayaṁ tatthavaṭṭako.
yo yathā kākehi āmasituṁ sakkā evaṁ yāva mukhadvārā āhāreti

page number: 090

ayaṁ kākamāsako. yo bhuñjitvā mukhe sandhāretuṁ asakkonto
tattheva vamati ayaṁ bhuttavamitako 1-. etesaṁ aññataro viya. athavā.
purāṇavedanā nāma abhuttapaccayā uppajjanakavedanā taṁ paṭihanissāmīti
paṭisevati. navavedanā nāma atibhuttapaccayā uppajjanakavedanā
taṁ na uppādessāmīti paṭisevati. athavā. navavedanā
nāma abhuttapaccayena upajjanakavedanā tassā anuppannāya
anuppajjanatthameva paṭisevati. abhuttapaccayā uppajjanakāti cetaṁ khuddāya 2-
visesanaṁ yassā appavatti bhojanena kātabbā tassā dassanatthaṁ.
abhuttapaccayena bhuttapaccayena ca uppajjanakavedanāsu purimā
yathāpavattā jighacchānimittā vedanā sā hi abhuñjantassa bhiyyo
pavaḍḍhanavasena uppajjati pacchimāpi khuddānimittāva aṅgadāhasūlādivedanā
appavattā sā hi bhuttapaccayā pubbe anuppannāva
nuppajjissatīti ayametāsaṁ viseso. vihiṁsānimittatā cetāsaṁ vihiṁsāya
viseso. yā vedanā. adhunāti etarahi. asappāyāparimitabhojanaṁ
nissāyāti asappāyāparimitassa āhārassa bhuñjanapayogaṁ
āgamma uppajjatīti attho. purāṇakammapaccayavasenāti pubbe
purimajātiyaṁ katattā purāṇassa kammassa paccayatāvasena. payogavipattiṁ
āgamma uppajjanārahā yā taṁ vajjetvā payogasampattiyā
upaṭṭhāpanaṁ dukkhavedanāpaccayaghāto paṭihananañca hotīti āha tassā
paccayaṁ vināsento taṁ purāṇañca vedanaṁ paṭihaṅkhāmīti.

footnote: 1. bhuttavammikotipi dissati. 2. khudāyātipi dissati.

page number: 091

ayuttaparibhogo paccaye apaccavekkhitvā paribhogo soeva katupacitakammatāya
kammupacayo taṁ nissāya paṭicca āyatiṁ anāgate kāle uppajjanato
yā cāyaṁ navavedanāti vuccatīti yojanā. yuttaparibhogavasenāti
paccavekkhitvā paccayānaṁ paribhogavasena. tassā navavedanāya mūlaṁ
ayuttaparibhogakammaṁ anibbattento sabbena sabbaṁ anuppādento.
ettāvatāti purāṇantiādinā vuttena padadvayena
vihiṁsuparatiyātiādinā vā padacatukkena yuttaparibhogasaṅgaho pabbajitānaṁ
anucchavikassa paccayaparibhogassa vuttattā attakilamathānuyogappahānaṁ
jighacchādidukkhapaṭighātassa bhāsitattā jhānasukhādīnaṁ paccayabhūtassa
kāyasukhassa avisajjanato dhammikasukhāpariccāgo ca dīpito hoti.
[40] asappāyāparimitupayogena jīvitindriyupacchedanako
iriyāpathabhañjanako vā siyā parissayo sappāyaparimitupayogena pana so
na hoti tathā sati cirakālapavattisaṅkhātā sarīrassa yātrā yāpanā
bhavissatīti imamatthaṁ dassento parimitaparibhogena .pe. bhavissatīti
āha. yo rogo sādhyo asādheyyo ca 1- na hoti so
yāpyarogo so etassa atthīti yāpyarogī. so hi niccakālaṁ
bhesajjaṁ upasevati tathā ayampīti. yadi yātrāpi yāpanā pubbepi
yāpanā yātrāti vuttaṁ ko ettha visesoti. pubbe yāpanāti
jīvitindriyayāpanā adhippetā idha pana catunnaṁ iriyāpathānaṁ

footnote: 1. ma. yāpyo ayāpoy ca.

page number: 092

avicchedasaṅkhātā yāpanā yātrāti ayamettha viseso.
buddhapaṭikkuṭṭhena micchājīvena paccayapariyesanā ayuttapariyesanā
dāyakadeyyadhammānaṁ attano ca pamāṇaṁ ajānitvā paṭiggahaṇaṁ
saddhādeyyavinipātanatthaṁ vā paṭiggahaṇaṁ ayuttapaṭiggahaṇaṁ yena vā
āpattiṁ āpajjati apaccavekkhitaparibhogo ayuttaparibhogo tesaṁ
parivajjanaṁ dhammena samena paccayuppādanādivasena veditabbaṁ. dhammena
hi paccaye pariyesitvā dhammena paṭiggahetvā paccavekkhitvā
paribhuñjanaṁ anavajjatā nāma. aratīti ukkaṇṭhā pantasenāsanesu
adhikusaladhammesu ca anabhirati. tandīti capalāyikā niddā. vijambhikāti
thīnamiddhābhibhavena kāyassa vijambhanā. viññūhi garahā viññugarahā.
ekacco hi anavajjaṁyeva sāvajjaṁ karoti laddhaṁ meti pamāṇādhikaṁ
bhuñjitvā taṁ jirāpetuṁ asakkonto uddhaṁvirecanādhovirecanādīhi
kilamati. sakalavihāre bhikkhū tassa sarīrapaṭijagganabhesajjapariyesanañca
ussukā honti. aññe te kiṁ idanti pucchitvā asukassa udaraṁ
uddhumātantiādīni sutvā niccakālampesa evampakatiko attano
kucchipamāṇaṁ na jānātīti nindanti. evaṁ anavajjaṁyeva sāvajjaṁ
karoti.
evaṁ akatvā anavajjatā ca bhavissatīti paṭisevati. attano
hi pakatiaggibalādiṁ jānitvā evameva aratiādīnaṁ abhāvena
kāyasukhatā agarahitabbatā ca bhavissatīti pamāṇayuttameva paṭisevati.

page number: 093

yāvattako bhojanena attho tassa sādhanena yāvadatthaṁ udarassa
paripūraṇenaudarāvadehakaṁ bhojanaṁ yāvadatthaudarāvadehakabhojanaṁ tassa
parivajjanena. seyyāya sayanena laddhabbasukhaṁ seyyasukhaṁ. ubhohi
passehi samparivattakaṁ sayantassa sukhaṁ passasukhaṁ. middhena niddāyanena
uppajjanakasukhaṁ middhasukhaṁ. tesaṁ seyya .pe. sukhānaṁ pahānato.
catunnaṁ iriyāpathānaṁ yogyabhāvassa paṭipādanaṁ kāyassa catuiriyāpatha-
yogyabhāvapaṭipādanaṁ tato. sukho iriyāpathavihāro phāsuvihāro.
pacchime vikappe sabbavikappesu vā vuttaṁ phāsuvihāralakkhaṇaṁ āgamena
samatthetuṁ vuttampi hetantiādi vuttaṁ. tīsupi vikappesu āhārassa
onaparibhogavaseneva hi phāsuvihāro vuttoti. ettāvatāti
yātrātiādinā vuttena padattayena. yātrā ca me bhavissatīti
payojanapariggahadīpanā. yātrā hi naṁ āhārupayogaṁ payojetīti.
dhammikasukhāpariccāgahetuko phāsuvihāro majjhimā paṭipadā
antadvayaparivajjanato.
imasmiṁ pana ṭhāne aṭṭhaṅgāni samodhānetabbāni neva davāyāti
ekaṁ aṅgaṁ na madāyāti ekaṁ na maṇḍanāyāti ekaṁ na
vibhūsanāyāti ekaṁ yāvadeva imassa kāyassa ṭhitiyā yāpanāyāti
ekaṁ vihiṁsuparatiyā brahmacariyānuggahāyāti ekaṁ iti purāṇañca
vedanaṁ paṭihaṅkhāmi navañca vedanaṁ na uppādessāmīti ekaṁ yātrā
ca me bhavissatīti ekaṁ anavajjatā ca phāsuvihāro cāti ayamettha

page number: 094

bhojanānisaṁso. mahāsivatthero panāha heṭṭhā cattāri aṅgāni
paṭikkhepo nāma upari pana aṭṭha aṅgāni samodhānetabbānīti.
tattha yāvadeva imassa kāyassa ṭhitiyāti ekaṁ aṅgaṁ yāpanāyāti
ekaṁ vihiṁsuparatiyāti ekaṁ brahmacariyānuggahāyāti ekaṁ iti
purāṇañca vedanaṁ paṭihaṅkhāmīti ekaṁ navañca vedanaṁ na
uppādessāmīti ekaṁ yātrā ca me bhavissatīti ekaṁ anavajjatā cāti
ekaṁ phāsuvihāro pana bhojanānisaṁsoti evaṁ aṭṭhaṅgasamannāgataṁ
āhāraṁ āhārento paṭisaṅkhā yoniso piṇḍapātaṁ paṭisevati nāma.
yathā hi 1- bhummaniddese senasaddassa adhikaraṇatthavuttimāha tathā
āsanasaddassāpi. aḍḍhayogādimhīti ādisaddena pāsādādiṁ
mañcādiñca saṅgaṇhati. yattha yattha vihāre vā aḍḍhayogādimhi
vā āsatīti vihāraḍḍhayogādike ānetvā sambandhitabbaṁ.
idha ādisaddena pīṭhasanthatādīnampi saṅgaho veditabbo.
[41] parisahanaṭṭhenāti abhibhavanaṭṭhena vibādhanaṭṭhenāti attho.
utuyeva utuparissayoti sītuṇhādiutuyeva asappāyo vuttanayena
utuparissayo. tassa utuparissayassa vinodanatathaṁ anuppannassa
anuppādanatthaṁ uppannassa vūpasamanatthañcāti attho. nānārammaṇato
paṭisaṁharitvā kammaṭṭhānabhūte ekasmiṁyeva ārammaṇe cittassa sammadeva
layanaṁ paṭisallānaṁ. tattha ārāmo abhirati paṭisallānārāmo

footnote: 1. ma. yattha yatthāti.

page number: 095

tadatthaṁ. senāsanaṁ hi vivittaṁ yogino bhāvanānukulaṁ suññāgārabhāvato.
tampanetaṁ atthadvayaṁ vibhāvetuṁ yo sarīrābādhacittavikkhepakarotiādi
vuttaṁ. tattha ekībhāvasukhatthanti ekībhāvahetukaṁ sukhaṁ
ekībhāvasukhaṁ tadatthaṁ gaṇasaṅgaṇikakilesasaṅgaṇikābhāvena uppajjanakasukhaṁ.
yadi utuyeva utuparissayo utu ca sītuṇhanti sītuṇhapaṭighātaṁ
vatvā utuparissayavinodanaṁ kasmā vuttanti codanaṁ sandhāyāha
kāmañcātiādi. tattha niyataṁ utuparissayavinodananti etena sītassa
paṭighātāya uṇhassa paṭighātāyāti ettha vuttaṁ sītuṇhaṁ aniyataṁ
kadāci uppajjanakaṁ utuparissayo pana sabbadā bhāvī adhippetoti
dasseti. vuttappakāroti sītādiko asappāyoti ca evaṁ
vuttappakāro. vivaṭaṅgaṇarukkhamūlādīsu nisinnassa apariguttiyā
asaṁvutadvārāditāya pākaṭaparissayā asappāyarūpadassanādinā
apākaṭaparissayā ca bhikkhussa kāyacittānaṁ ābādhaṁ kareyyuṁ yattha gutte
senāsane ābādhaṁ na karonti. evaṁ jānitvāti ubhayaparissayarahitanti
evaṁ ñatvā paṭisevanto bhikkhu veditabboti sambandho.
dhātukkhobhalakkhaṇassa taṁhetukadukkhavedanālakkhaṇassa vā rogassa
paṭipakkhabhāvo paṭiayanaṭṭho. tenāha paccanīkagamanaṭṭhenāti atthoti.
vūpasamanaṭṭhenāti vuttaṁ hoti. yassa kassacīti sappiādīsu yassa
kassaci. sappāyassāti hi tassa vikāravūpasamenāti adhippāyo.
bhiṁsakassa kammaṁ tena vidhātabbato. tenāha tena anuññātattāti.

page number: 096

[42] nagaraparikkhārehīti nagaraṁ parivāretvā rakkhanakehi.
taṭauparikkhepo parikkhā uddāpo pākāro esikā palighā
pākārapatthaṇḍilanti satta nagaraparikkhārātipi vadanti. setaparikkhāroti
suvisuddhasīlālaṅkāro. ariyamaggo hi idha rathoti adhippeto. tassa
ca sammāvācādayo alaṅkāraṭṭhena parikkhāroti vuttā.
jīvitaparikkhārāti jīvitassa pavattikāraṇāni. samudānetabbāti sammā
uddhaṁ uddhaṁ ānetabbā pariyesitabbā. parivāropi hoti antarāyānaṁ
parito vāraṇato. tenāha jīvita .pe. rakkhanatoti. tattha
antaranti vivaraṁ okāsoti attho. verikānaṁ antaraṁ adatvā
attano sāmikānaṁ parivāretvā ṭhitasevakā viya rakkhanato. assāti
jīvitassa. kāraṇabhāvatoti cirappavattiyā kāraṇabhāvato. rasāyanabhūtañhi
bhesajjaṁ sucirampi kālaṁ jīvitaṁ pavattetiyeva. yadipi anuppannāeva
dukkhā vedanā bhesajjaparibhogena paṭihaññanti na uppannā tāsaṁ
saraseneva bhijjanato uppannasadisā pana uppannāti vuccanti.
bhavati hi taṁsadisesu tabbohāro yathā sāeva tittiri tāniyeva
osadhānīti. tasmā vuttaṁ uppannānanti jātānaṁ bhūtānaṁ nibbattānanti.
sañcayato paṭṭhāya so dhātukkhobho samuṭṭhānaṁ etesanti
taṁsamuṭṭhānā. dukkhavedanāti vatvā sā akusalasabhāvāpi atthīti
tato visesetuṁ akusalavipākavedanāti vuttaṁ. byābādhanaṭṭhena
byābādho byābādhova byāpajjhaṁ dukkhanti attho. natthi ettha

page number: 097

byāpajjhanti abyāpajjhaṁ niddukkhatā. tenāha abyāpajjhaparamatāyāti
niddukkhaparamatāyāti. taṁ dukkhanti roganimittakaṁ dukkhaṁ.
cīvarādīnaṁ paccayānaṁ nissayanaṁ paribhogoevāti dassetuṁ te
paṭicca nissāyāti vatvā paribhuñjamānāti vuttaṁ. pavattantīti
jīvanti. jīvanaṁ pavattanaṁ yato jīvitindriyaṁ pavattanarasanti vuccati.
[43] evaṁ pāṭimokkhasaṁvarādibhedena niddiṭṭhaṁ sīlaṁ puna
sādhanavibhāgena dassetuṁ evametasmintiādi āraddhaṁ. tattha sādhiyati
sampādiyati etenāti sādhanaṁ. saddhā sādhanaṁ etassāti
saddhāsādhano. nanu ca viriyasatipaññāhipi vinā pāṭimokkhasaṁvaro
na sijjhatīti. saccaṁ na sijjhati. saddhāya pana visesahetubhāvaṁ
sandhāya evaṁ vuttanti dassento āha sāvakavisayātītattā
sikkhāpadapaññattiyāti. garukalahukādibhede otiṇṇe vatthusmiṁ tassa tassa
aparādhassa anurūpaṁ sikkhāpadapaññāpanaṁ nāma sāvakānaṁ avisayo
buddhānaṁeva visayo sikkhāpadapaññāpanaṁ tāva tiṭṭhatu tassa
kālopi nāma sāvakānaṁ avisayo buddhānaṁeva visayoti dassento
sikkhāpadapaññattiyācanapaṭikkhepo cettha nidassananti āha. tathāhi
vuttaṁ āgamehi tvaṁ sārīputta āgamehi tvaṁ sārīputta tathāgatova
tattha kālaṁ jānissatīti 1-. tattha casaddo samuccayaṭṭho. tena
apaññattaṁ na paññāpema paññattaṁ na samucchindāma yathāpaññattesu

footnote: 1. vi. mahāvibhaṅga. 1/15.

page number: 098

sikkhāpadesu samādāya vattāmāti evamādīnaṁ saṅgaho daṭṭhabbo.
saddhāyāti saddhāgahaṇena satthari dhamme ca saddhāya paccupaṭṭhāpanena.
jīvitepi pageva jīvitaparikkhāreti adhippāyo.
kikīva aṇḍanti kikī sakuṇikā viya attano aṇḍaṁ. sā kira
jīvitaṁ pariccajitvā aṇḍameva rakkhati. camarīva vāladhinti cāmarī
migā viya attano vāladhiṁ. cāmarī migā kira byādhena paripātiyamānā
jīvitampi pariccajitvā kaṇṭakagumbādīsu laggaṁ attano vālameva
rakkhanti. piyaṁ puttaṁ ekakanti ānetvā sambandhitabbaṁ. yathā
hi ekaputtako kuṭumbiko taṁ ekaputtaṁ ekanayanova taṁ ekanayanaṁ
suṭṭhutaraṁ rakkhati tatheva sīlaṁ anurakkhamānakāti anukampanavasena vuttaṁ.
supesalāti suṭṭhupiyasīlā. sadā sabbakālaṁ daharamajjhimatherakālesu
channampi gāravānaṁ vasena sagāravā garukāravantoti attho.
evameva khoti yathā mahāsamuddo ṭhitidhammo velaṁ nātikkamati evameva
mama sāvakāti ariyasāvake sandhāyāha. te hi dhuvasīlā. imasmiṁ
attheti jīvitahetupi sīlassa avītikkamane.
mahāvattaniaṭavī nāma vijjhāṭavī. himavantapasse aṭavīti
keci. theranti nāmagottavasena apaññātaṁ ekaṁ theraṁ.
nipajjāpesuṁ gantvā kassaci mā āroceyyāti. pūtilatāyāti
gaḷocilatāya. samasīsīti jīvitasamasīsī. yassa hi kilesasīsaṁ avijjaṁ
maggapaṭipāṭiyā arahattamaggo pariyādiyati tato ekūnavīsatime

page number: 099

paccavekkhaṇañāṇe patiṭṭhāya bhavaṅgotaraṇe pavattasīsaṁ jīvitindriyaṁ
cuticittaṁ pariyādiyati so imāya vārasamatāya jīvitasamasīsīti vuccati.
so ca thero tathā parinibbāyi. tena vuttaṁ samasīsī hutvā parinibbāyīti.
abhayatthero kira mahābhiñño tasmā cetiyaṁ kārāpesīti vadanti.
[44] appevāti appeva nāma attano jīvitampi jaheyya.
na bhindeti na bhindeyya na vītikkameyya. satiyā adhiṭṭhitānanti
pageva upaṭṭhitāya satiyā ārakkhavasena adhiṭṭhitānaṁ indriyānaṁ.
ananvāssavanīyatoti dvārabhāvena abhijjhādīhi ananubandhitabbato.
varanti seṭṭhaṁ. tattāyāti daḍḍhāya. ādittāyāti ādito
paṭṭhāya dittāya. sampajjalitāyāti samantato jalantiyā.
sajotibhūtāyāti ekajālībhūtāya. sampalimaṭṭhanti sabbaso āmaṭṭhaṁ
añjitanti attho. natveva varanti ānetvā sambandhitabbaṁ. rūpesūti
rūpārammaṇesu. anubyañjanaso nimittaggāhoti kilesānaṁ
anuanubyañjanavasenauppādanenapākaṭakaraṇavasenasubhādinimittaggāho.
anubyañjanasoti vā hatthapādādianubyañjanato. nimittaggāhoti
itthīpurisādisubhādinimittaggahaṇaṁ. cakkhudvārādippavattassāti
cakkhudvārādīhi pavattassa. viññāṇassāti javanaviññāṇassa.
nimittaggāhaṁ nisedhentena sampādetabboti sambandho.
asaṁvihitasākhāparivāranti sammā avihitavatiparikkhepaṁ. parassa hārīhīti
parasantakāvahārakehi corehi. samativijjhatīti sabbaso ativijjhati anupavisati.

page number: 100

rūpesūti rūpahetu rūpanimittaṁ uppajjanakānatthato rakkhe indriyanti
sambandho. evaṁ sesesu. ete hi dvārāti ete
cakkhvādidvārā. satikavāṭena asaṁvutattā vivaṭā tatoeva arakkhitā
kilesuppattiyā hetubhāvena taṁsamaṅginaṁ hanantīti kāraṇupacāreneva
vuttaṁ. ete vā rūpādayo kilesānaṁ ārammaṇabhūtā dvārā
cakkhvādidvārato kīdisā vivaṭā arakkhitā asaṁvutacakkhvādihetu
taṁsamaṅginaṁ hanantīti kāraṇupacāreneva vuttaṁ.
[45] agāranti gehaṁ. ducchannanti na sammā chāditaṁ.
abhāvitanti lokuttarabhāvanārahitaṁ. sampāditetiādivodānapakkhassa
attho vuttapariyāyena veditabbo. ayampana sabbaso kilesānaṁ
anuppādo atiukkaṭṭhadesanā maggenāgatasadisattā. sampādetabboti
na punevaṁ karissanti adhiṭṭhānasuddhiyā sampādetabbo.
adhunā pabbajitenāti na cirapabbajitena navapabbajitenāti attho.
kāmarāgena dayhāmīti kāmarāgagginā paridayhāmi. so ca pana dāho
idāni cittagatoti dassento āha cittaṁ me paridayhatīti. sādhūti
āyācanā. nibbāpananti tassa nibbāpanupāyaṁ. gotamāti theraṁ
gottena ālapati.
[46] saññāya viparīyesāti asubhe subhanti pavattasaññā-
vipariyesahetu viparītasaññānimittaṁ. nimittaṁ parivajjehi kīdisaṁ
rāgupasañhitaṁ rāguppattihetubhūtaṁ subhanimittaṁ vajjehi na manasikarohi. na

page number: 101

kevalaṁ subhanimittassa amanasikāroeva athakho asubhabhāvanāya attano
cittaṁ bhāvehi. kathaṁ. ekaggaṁ susamāhitaṁ. yathā taṁ asubhārammaṇe
vikkhepābhāvena ekaggaṁ suṭṭhu appitabhāvena susamāhitañca hoti evaṁ
bhāvehīti. evaṁ samathabhāvanāya kāmarāgassa vikkhambhanaṁ dassetvā
idāni samucchedanavidhiṁ dassetuṁ saṅkhāretiādi vuttaṁ. tattha saṅkhāre
parato passāti sabbepi saṅkhāre avidheyyakatāya pareti passa.
aniccatāya pana udayabbayapaṭipīḷitattā dukkhato anattasabhāvattā
attavirahato ca noattato passa. evaṁ lakkhaṇattayaṁ āropetvā
vipassanaṁ vaḍḍhento maggapaṭipāṭiyā catutthamaggena sabbaso nibbāpehi
mahārāgaṁ tebhūmikassa abhibhavanato mahāvisayatāya mahārāgaṁ
vūpasamehi. yathā etarahi evaṁ mā dayhittho punappunanti
daḷhataraṁ rāgavinodane niyojesi.
evaṁ indriyasaṁvarasīlassa sampādane vidhiṁ dassetvā evaṁ
taṁ susampāditaṁ hotīti nayaṁ dassetuṁ apicātiādinā tattha
pāripūrīkārino there nidasseti. tattha leṇaṁ na ullokitapubbanti
idaṁ sabbattheva therassa yugamattadassitāya vuttaṁ. kiṁ pana thero
senāsanaṁ na sodheti ullokā paṭhamaṁ ohāretabbanti 1- hi vuttaṁ.
antevāsikādayoeva kirassa senāsanaṁ sodhenti. assa
nāgarukkhassa. tasmiṁ gāmeti mahāgāme. taruṇā thaññapivanakā

footnote: 1. vi. cullavagga. 7/237.

page number: 102

puttadhītaro yāsaṁ tā taruṇaputtā tāsaṁ. lañchāpesīti thanapaṭikāya
thane bandhāpetvā rājamuddikāya lañchāpesi.
[47] rājā theraṁ ciraṁ daṭṭhuṁ kālavikkhepaṁ karonto sve sīlāni
gahessāmīti āha. thero rañño ca deviyā ca vandanakāle
hatthākāramattaṁ gaṇhāti itthī purisoti pana vivekaṁ na karoti.
tenāha vavaṭṭhānaṁ na karomīti. aho suparisuddhasīlo vatāyaṁ ayyoti
daṇḍadīpakaṁ 1- gahetvā aṭṭhāsi. atiparisuddhaṁ pākaṭanti sappāyalābhena
kammaṭṭhānaṁ ativiya parisuddhaṁ vibhūtaṁ ahosi. sakalapabbataṁ
unnādayantoti paṭhavīkampanena sakalaṁ pabbataṁ ekaninnādaṁ karonto.
tannivāsīdevatānaṁ sādhukāradānenāti keci. bhantoti anavatthito.
bāloti taruṇadārako. utrastoti ñātakehi vinābhāvena santasto.
[48] visagaṇḍarogoti thanakandaḷarogamāha. māsarogādikopi
visagaṇḍarogoti vadanti. yato pabbajito tato paṭṭhāya
pabbajitakālato pabhūtīti attho. indriyānīti indriyasaṁvarasīlāni.
tesu hi bhinnesu indriyānipi bhinnānīti vuccanti ārakkhābhāvato.
indriyāneva vā nimittānubyañjanaggāhassa dvārabhūtāni bhinnāni
nāma taṁsamaṅgino anatthuppattito. vipariyāyato abhinnānīti
veditabbāni. indriyānaṁ vā ayoniso upasaṁhāro bhedanaṁ yoniso
upasaṁhāro abhedananti apare. mittattherovāti mahāmittatthero
viya. vareti seṭṭhe. tathā viriyenāti tathāsaddena viriyaṁ

footnote: 1. yebhuyyena daṇḍadīpikanti dissati.

page number: 103

viseseti. yathā sati anavajjalakkhaṇāva indriyasaṁvarasādhanā tathā viriyaṁ
anavajjalakkhaṇaṁ ājīvapārisuddhisādhananti. viriyāpekkhameva visesanaṁ
daṭṭhabbaṁ. tenevāha sammāāraddhaviriyassāti. ayuttā esanā
anesanā yathāvuttamicchājīvasaṅgahā. sāeva satthusāsanassa na
paṭirūpāti appaṭirūpā. taṁ anesanaṁ appaṭirūpaṁ. athavā.
paṭirūpavirodhinī appaṭirūpā pariggahitadhutaṅgassa dhutaṅganiyamavirodhinī
yassa kassaci sallekhavikopinī paṭipatti. imasmiṁ pakkhe casaddo
luttaniddiṭṭho anesanaṁ appaṭirūpañca pahāyāti. paṭisevamānena
parivajjayatā sampādetabbāti sambandho.
[49] parisuddhuppādeti imināva dhammadesanādīnaṁ
parisuddhāsayasamuṭṭhānatā dīpitā hotīti dhammadesanādīhi cassa guṇehi
pasannānanti vuttaṁ. ādisaddena bāhusacca vattaparipūraṇa
iriyāpathasampattiādīnaṁ gahaṇaṁ veditabbaṁ. dhutaguṇe cassa pasannānanti
etthāpi eseva nayo. piṇḍapātacariyādīhīti ādisaddena
mittasuhajjapaṁsukūlacariyādīnaṁ saṅgaho daṭṭhabbo.
dhutaṅganiyamānulomenāti taṁdhutaṅganiyamitāya paṭipattiyā anulomavasena
avikopanavasenāti attho. mahicchasseva micchājīvena jīvitā na
appicchassa appicchatāya ukkaṁsagatāya micchājīvassa asambhavoevāti
dassetuṁ ekabyādhivūpasamatthantiādi vuttaṁ. tattha
pūtiharīṭakanti pūtimuttaparibhāvitaṁ pūtibhāvena vā chaḍḍitaṁ harīṭakaṁ.

page number: 104

ariyavaṁso etassa atthi ariyavaṁse vā niyuttoti ariyavaṁsiko.
paccayagedhassa dūrasamussāritattā uttamo ca so ariyavaṁsiko cāti
uttamāriyavaṁsiko. yassa kassacīti pariggahitāpariggahitadhutaṅgesu
yassa kassaci. nimittaṁ nāma paccaye uddissa yathā adhippāyo
ñāyati evaṁ nimittakammaṁ. obhāso nāma ujukameva akathetvā
yathā adhippāyo vibhūto hoti evaṁ obhāsanaṁ. parikathā nāma
pariyāyena kathanaṁ. tathā uppannanti nimittādivasena uppannaṁ.
dvāraṁ dinnanti rogasīsena paribhogassa dvāraṁ dinnaṁ tasmā
arogakālepi paribhuñjituṁ vaṭṭati āpatti na hotīti attho.
tenāha kiñcāpi āpatti na hotītiādi. na vaṭṭatīti
sallekhapaṭipattiyaṁ ṭhitassa na vaṭṭati. sallekhaṁ kopetīti adhippāyo.
ājīvaṁ pana kopetīti imināva senāsanapaṭisaṁyuttadhutaṅgadharassa nimittādayo
na vaṭṭantīti vadanti. tadaññadhutaṅgadharassāpi na vaṭṭantiyevāti
apare. akarontoti yathāsakaṁ anuññātavisayepi akaronto.
aññatrevāti ṭhapetvāeva.
[50] gaṇavāsaṁ pahāya araññāyatane paṭipassaddhivivekassa
muddhabhūtāya aggaphalasamāpattiyā viharanto mahāthero vivekaṁ
brūhayamānoti vutto. udarasannissito vātābādho udaravātābādho.
asambhinnaṁ jīraṁ etassāti asambhinnakhīraṁ tadeva pāyāsanti
asambhinnakhīrapāyāsaṁ. udakena asammissakhīrena pakkapāyāsanti attho.

page number: 105

[51] tassāti pāyāsassa. uppattimūlanti gihikāle me mātā
sappimadhusakkarādīhi yojetvā asambhinnakhīrapāyāsaṁ adāsi tena me
phāsu ahosīti attano vacīnicchāraṇasaṅkhātaṁ uppattihetuṁ. aparibhogāraho
piṇḍapātoti kasmā vuttaṁ nanu therassa obhāsanādicittuppattiyeva
natthīti. saccaṁ natthi. ajjhāsayaṁ pana ajānantā
ekacce puthujjanā tathā maññeyyuṁ anāgate ca sabrahmacārino evaṁ
mama diṭṭhānugatiṁ āpajjeyyunti paṭikkhipi. apica mahātherassa
paramukkaṁsagatā sallekhapaṭipatti. tathā hi daharabhikkhuno kassa sampannaṁ
na manāpanti vacanaṁ nissāya yāva parinibbānā piṭṭhakhādanīyaṁ na
khādati.
vacīviññattivipphārāti vacīnicchāraṇahetu. atthaviññāpanavasena
pavattamāno hi saddo asatipi viññattiyā tassa kenaci
paccayena paccayabhāve vacīviññattivaseneva pavattatīti vacīviññattivipphāroti
vuccati. bhuttoti bhuttavā sace bhaveyyaṁ ahaṁ. sāti
assa. akāralopena hi niddeso evaṁsa tetiādīsu viya.
antaguṇanti antabhogo. bahī careti āsayato nikkhamitvā
gocaragahaṇavasena bahi vicareyya. paramappicchaṁ dassetuṁ
lokavohārenevamāha. loke hi ayuttabhojanaṁ udariyaṁ garahantā evaṁ
vadanti kiṁsu nāma tassa antāni bahi carantīti. ārādhemīti
ādito paṭṭhāya rādhemi vase vattemīti attho.

page number: 106

[52] mahātissatthero kira dubbhikkhakāle maggaṁ gacchanto
bhattacchedena maggakilamathena ca kilantakāyo dubbalo aññatarassa
phalitassa ambassa mūle nipajji. bahūni ambaphalāni tahaṁ tahaṁ patitāni
honti. tattheko vuḍḍhataro upāsako therassa santikaṁ gantvā
parissamaṁ ñatvā ambapānaṁ pāyetvā attano piṭṭhiṁ āropetvā
vasanaṭṭhānaṁ neti. thero
na pitā napi te mātā na ñāti napi bandhavā
karotetādisaṁ kiccaṁ sīlavantassa kāraṇāti
attānaṁ ovaditvā sammasanaṁ ārabhitvā vipassanaṁ vaḍḍhetvā tassa
piṭṭhigatoeva maggapaṭipāṭiyā arahattaṁ sacchākāsi. imaṁ sandhāya
vuttaṁ ambakhādakamahātissattheravatthupi cettha kathetabbanti. sabbathāpīti
sabbappakārenapi anesanavasena cittuppattivasenapi. pageva
kāyavacīvipphanditavasenāti adhippāyo. tenāha anesanāyātiādi.
apaccavekkhitaparibhoge iṇaparibhogāapattiādīnavassa tabbipariyāyato
paccavekkhitaparibhoge ānisaṁsassa ca dassanaṁ ādīnavānisaṁsadassanaṁ.
tassa pana paccayādhikārattā vuttaṁ paccayesūti. kāraṇākāraṇampi
hi kāraṇabhāvena vuccati yathā tiṇehi bhattaṁ siddhanti. yena
kāraṇappakārena bhikkhuno apaccavekkhitaparibhogo nāma siyā tasmiṁ
vajjite paccayasannissitasīlaṁ sijjhati visujjhati cāti dassetuṁ tasmātiādi
vuttaṁ. tattha paccayagedhanti gedhaggahaṇeneva sammohopi gahitoti

page number: 107

daṭṭhabbo tena saha vattanato tadupanissayato ca. dhammena samena
uppanneti idaṁ paccayānaṁ āgamanasuddhidassanaṁ na paccayasannissita-
sīlavisuddhidassanaṁ. paccayānaṁ hi idamatthitaṁ upadhāretvā paribhuñjanaṁ
paccayasannissitasīlaṁ. yasmā pana te paccayā ñāyādhigatāeva
bhikkhunā paribhuñjitabbā tasmā vuttaṁ dhammena samena uppanne
paccayeti. yathāvuttena vidhināti sītassa paṭighātāyātiādinā
vuttavidhinā. dhātuvasena vāti yathāpaccayaṁ pavattamānaṁ dhātumattamevetaṁ
yadidaṁ cīvarādi tadupabhuñjako ca puggaloti evaṁ dhātumanasikāravasena
vā. paṭikūlavasena vāti piṇḍapāte tāva āhāre
paṭikūlasaññāvasena sabbāni pana imāni cīvarādīni ajigucchanīyāni imaṁ
pūtikāyaṁ patvā ativiya jigucchanīyāni jāyantīti evaṁ paṭikūlamanasikāravasena
vā. tato uttarinti paṭilābhakālato upari anavajjova
paribhogo āditova paññāya parisodhitattā. adhiṭṭhahitvā
ṭhapitapattacīvarānaṁ viyāti paccavekkhaṇāya ādisuddhidassanaparametaṁ na
paribhogakāle paccavekkhaṇapaṭikkhepaparaṁ. tenāha paribhogakālepītiādi.
tatrāti tasmiṁ paribhogakāle paccavekkhaṇe. sanniṭṭhānakaroti
asandehakaro ekantiko.
theyyaparibhogo nāma anarahassa paribhogo. bhagavatāpi attano
sāsane sīlavato paccayā anuññātā na dussīlassa. dāyakānampi
sīlavato evaṁ pariccāgo na dussīlassa attano kārānaṁ

page number: 108

mahapphalabhāvassa paccāsiṁsanato. iti satthārā ananuññātattā
dāyakehi apariccattattā dussīlassa paribhogo theyyāya paribhogo
theyyaparibhogo. iṇavasena paribhogo iṇaparibhogo. paṭiggāhakato
dakkhiṇāvisuddhiyā abhāvato iṇaṁ gahetvā paribhogo viyāti attho.
tasmāti sīlavatotiādinā vuttamevatthaṁ kāraṇabhāvena paccāmasati.
cīvaraṁ kāyato mocetvā paribhoge paribhoge. purebhatta .pe.
pacchimayāmesu paccavekkhitabbanti sambandho. tathā asakkontena
yathāvutta kālavisesa vasena ekasmiṁ divase catukkhattuṁ tikkhattuṁ dvikkhattuṁ
sakiṁyeva vā paccavekkhitabbaṁ. sace aruṇaṁ uggacchati iṇaparibhogaṭṭhāne
tiṭṭhati. hiyyo yaṁ mayā cīvaraṁ paribhuttaṁ taṁ yāvadeva
sītassa paṭighātāya .pe. hirikopinapaṭicchādanatthaṁ hiyyo yo
mayā piṇḍapāto paribhutto so neva davāyātiādinā sace
atītapaccavekkhaṇaṁ na kareyyāti vadanti taṁ vīmaṁsitabbaṁ.
[53] senāsanaṁ paribhoge paribhogeti pavese pavese.
satipaccayatāti satiyā paccayabhāvo paṭiggahaṇassa paribhogassa ca
paccavekkhaṇasatiyā paccayabhāvo yujjati. paccavekkhitvāva paṭiggahetabbaṁ
paribhuñjitabbañcāti attho. tenevāha satiṁ katvātiādi. evaṁ
santepīti yadipi dvīsupi paccavekkhaṇā yuttā evaṁ santepi. apare
panāhu satipaccayatāti sati bhesajjaparibhogassa paccayabhāve paccayeti
attho. evaṁ santepīti paccaye satipīti. tantesaṁ matimattaṁ. tathāhi

page number: 109

paccayasannissitasīlaṁ paccavekkhaṇāya visujjhati. paccayasabbhāvamattena.
evaṁ paccayasannissitasīlassa visuddhiṁ dassetvā teneva pasaṅgena
sabbāpi visuddhiyo dassetuṁ catubbidhā hi suddhītiādimāha.
tattha sujjhati etāyāti suddhi. yathādhammaṁ desanāva suddhi
desanāsuddhi. vuṭṭhānassāpi cettha desanāyaeva saṅgaho daṭṭhabbo.
chinnamūlāpattīnaṁ pana abhikkhutāpaṭiññāva desanā. adhiṭṭhānavisiṭṭho
saṁvarova suddhi saṁvarasuddhi. dhamamena samena paccayānaṁ pariyeṭṭhieva
suddhi pariyeṭṭhisuddhi. catūsupi paccayesu vuttavidhinā paccavekkhaṇāva
suddhi paccavekkhaṇasuddhi. esa tāva suddhisu samāsanayo. suddhimantesu
pana desanā suddhi etassāti desanāsuddhi. evaṁ sesesupi
eseva nayo. suddhisaddo pana vuttanayova. evanti saṁvarabhedaṁ
sandhāyāha. pahāyāti vajjetvā akatvāti attho.
dātabbaṭṭhena dāyaṁ taṁ ādiyantīti dāyādā. ananuññātesu
sabbena sabbaṁ paribhogābhāvato anuññātesuyeva ca paribhogasabbhāvato
bhikkhūhi paribhuñjitabbapaccayā bhagavato santakā. dhammadāyādā me
bhikkhave bhavatha mā āmisadāyādā atthi me tumhesu anukampā
kinti me sāvakā dhammadāyādā bhaveyyuṁ no āmisadāyādāti 1- evaṁ
pavattaṁ dhammadāyādasuttañca ettha etasmiṁ atthe sādhakaṁ. avītarāgānaṁ
taṇhāparavasatāya paccayaparibhoge sāmībhāvo natthi tadabhāvena

footnote: 1. ma. mū 12/21.

page number: 110

viṁtarāgānaṁ tattha sāmībhāvo yathāruciparibhogasabbhāvato. yathā hi te
paṭikūlampi appaṭikūlākārena appaṭikūlampi paṭikūlākārena tadubhayampi
vajjetvā ajjhupekkhaṇākārena paccaye paribhuñjanti dāyakānañca
manorathaṁ paripūrenti. tenāha te hi taṇhādāsabyaṁ atītattā
sāmino hutvā paribhuñjantīti.
[54] sabbesanti ariyānaṁ puthujjanānañca. kathaṁ puthujjanānaṁ
ime paribhogā sambhavanti. upacāravasena. yo hi puthujjanassāpi
sallekhapaṭipattiyaṁ ṭhitassa paccayagedhaṁ pahāya tattha tattha anupalittena
cittena paribhogo so sāmiparibhogo viya hoti. sīlavato pana
paccavekkhitaparibhogo dāyajjaparibhogo viya hoti dāyakānaṁ manorathassa
avirādhanato. tathāhi vuttaṁ dāyajjaparibhogeyeva vā saṅgahaṁ
gacchatīti. kalyāṇaputhujjanassa paribhoge vattabbameva natthi tassa
sekhasaṅgahaṇato. sekhasuttañhetassatthassa sādhakaṁ. tenāha sīlavāpi
hītiādi. paccanīkattāti yathā iṇāyiko attano ruciyā icchitaṁ
desaṁ gantuṁ na labhati evaṁ iṇaparibhogayutto lokato nissarituṁ na
labhatīti. tappaṭipakkhattā sīlavato paccavekkhitaparibhogo
ānañyaparibhogoti āha ānaṇyaparibhogo vāti. etena nippariyāyato
catuparibhogavinimutto visuṁyevāyaṁ paribhogoti dasseti. imāya sikkhāyāti
sīlasaṅkhātāya sikkhāya. kiccakārīti paṭiññānurūpaṁ paṭipajjanato
yuttapattakārī.

page number: 111

idāni tameva kiccakāritaṁ suttapadena vibhāvetuṁ vuttampi cetantiādi
vuttaṁ. tattha vihāranti paṭissayaṁ. sayanāsananti mañcādiṁ.
ubhayenapi senāsanameva vuttaṁ. āpanti udakaṁ. saṅghāṭirajūpavānanti
paṁsumalādino saṅghāṭigatarajassa dhovanaṁ. sutvāna dhammaṁ sugatena desitanti
cīvarādīsu paṭisaṅkhā yoniso cīvaraṁ paṭisevati sītassa paṭighātāyātiādinā 1-
nayena bhagavatā desitaṁ dhammaṁ sutvā. saṅkhāya seve
varapaññasāvakoti piṇḍanti vuttaṁ piṇḍapātaṁ vihārādipadehi vuttaṁ
senāsanaṁ pipāsāgelaññassa vūpasamanato pānīyampi gilānapaccayoti
āpamukhena dassitaṁ gilānapaccayaṁ saṅghāṭyādicīvaranti catubbidhaṁ paccayaṁ
saṅkhāya yāvadeva imassa kāyassa ṭhitiyātiādinā nayena paccavekkhitvā
sacepi sevituṁ sakkuṇeyya uttamapaññassa bhagavato sāvako
sekho vā puthujjano vā. yasmā ca saṅkhāya sevī varapaññasāvako
tasmā hi piṇḍe .pe. pokkhare vāribindu tathā hoti.
kālenāti ariyānaṁ bhojanakāle. laddhāti labhitvā. paratoti
aññato dāyakato. anuggahāti anukampāya.
[55] bahumhi upanīte mattaso jaññā jāneyya. satataṁ sabbakālaṁ
upaṭṭhito upaṭṭhitasati. ālepanarūhane yathāti bhesajjalepanena vaṇassa rūhaṇe
viya mattaṁ jāneyyāti yojanā. āharīti āhareyya. āhareyyāhāranti
vā pāṭho. yāpanāyāti sarīrassa yāpanāya. amucchitoti

footnote: 1. ma. mū. 12/17. pāliyampana paṭisaṅkhā...
footnote: paṭisevati yāvadeva sītassāti dissati.

page number: 112

taṇhāya mucchāya amucchito gedhaṁ taṇhaṁ anāpanno. attano mātulassa
saṅgharakkhitattherasseva nāmassa gahitattā bhāgineyyasaṅgharakkhitasāmaṇero.
sālikūranti sālibhattaṁ. sunibbutanti susītalaṁ. asaññatoti
apaccavekkhaṇaṁ sandhāyāha. sabbāsavaparikkhīṇoti parikkhīṇasabbāsavo.
pariyanto etesaṁ atthīti pariyantāni. pariyantāni sikkhāpadāni
yesaṁ te pariyantasikkhāpadā. tesaṁ pariyantasikkhāpadānaṁ.
upasampannānanti ṭhapetvā kalyāṇaputhujjanasekhāsekhe tadaññesaṁ
upasampannānaṁ. sāmaññacodanā hi visese tiṭṭhati.
[56] kusaladhamme yuttānanti vipassanācāre yuttapayuttānaṁ.
sekhadhammā pariyantā paramā mariyādā etassāti sekhapariyanto.
nāmarūpaparicchedato kusaladhammasamādānato vā pana paṭṭhāya yāva
gotrabhūtāva pavattakusaladhammappabandho sekhadhamme āhacca ṭhito
sekhapariyanto. sekhadhammānaṁ vā heṭṭhimantabhūtā sikkhitabbā lokiyā tisso
sikkhā sekhapariyanto. tasmiṁ sekhapariyante. pāripūrīkārīnanti kiñcipi
sikkhaṁ ahāpetvā pūrentānaṁ uparivisesādhigamatthaṁ kāye ca jīvite
ca anapekkhānaṁ tatoeva sīlapāripūriatthaṁ pariccattajīvitānaṁ.
diṭṭhisaṅkilesena aparāmasanīyato aparāmaṭṭhasīlaṁ. kilesānaṁ sabbaso
paṭipassaddhiyā pārisuddhivantaṁ sīlaṁ paṭipassaddhipārisuddhisīlaṁ.
anupasampannānaṁ asekhānaṁ sekhānaṁ kalyāṇaputhujjanānañca sīlaṁ
mahānubhāvatāya ānubhāvato apariyantamevāti āha gaṇanavasena

page number: 113

sapariyantattāti. kāyavācānaṁ saṁvaraṇato vinayanato ca saṁvaravinayā.
peyyālamukhena niddiṭṭhāti tattha tattha satthārā desitavitthāranayena
yathāvuttagaṇanato niddiṭṭhā. sikkhāti sīlasaṅkhātā sikkhā.
vinayasaṁvareti vinayapiṭake. gaṇanavasena sapariyantampi upasampannānaṁ
sīlanti heṭṭhā vuttaṁ ānetvā sambandhitabbaṁ. yaṅkiñci upasampannena
sikkhitabbaṁ sīlaṁ nāma tattha kassaci anavasesato anavasesavasena.
samādānabhāvanti samādānasabbhāvaṁ. lābha .pe. vasena
adiṭṭhapariyantabhāvo lābhādihetu sīlassa avītikkamo.
caje dhanaṁ aṅgavarassa hetu pāripabandhikacorādīhi 1- upaddūto
aṅgañcaje jīvitaṁ rakkhamāno sappadaṭṭhādikāle aṅgaṁ dhanaṁ jīvitañcāpi
sabbaṁ caje naro dhammamanussaranto suttasomamahābodhisattādayo viya.
tenāha imaṁ sappurisānussatiṁ avijahantoti. jighacchāparissame
jīvitasaṁsaye satipi. sikkhāpadaṁ avītikkammāti assāmikesu ambaphalesu
bhūmiyaṁ patitesu samīpeyeva santesupi paṭiggāhakābhāvena aparibhuñjanto
paṭiggahaṇasikkhāpadaṁ avītikkamitvā.
[57] sīlavantassāti sīlavantabhāvassa kāraṇā sīlavantassa vā
tuyhaṁ etādisaṁ aṁsena vahanādikaṁ kiccaṁ karoti kissa kāraṇā
sīlassāti adhippāyo.
sudhotajātimaṇi viyāti catūsu pāsāṇesu sammadeva dhotajātimaṇi
viya. mahāsaṅgharakkhitabhāgineyyasaṅgharakkhitattherānaṁ viyāti

footnote: 1. pāripanathikacorādīhīti mañañe.

page number: 114

mahāsaṅgharakkhitattherassa tasseva bhāgineyyasaṅgharakkhitattherassa viya ca.
kimatthaṁ mayaṁ idhāgatāti mahājanassa vippaṭisāro bhavissatīti adhippāyo.
accharikāyāti aṅguliphoṭanena. asatiyāti satisammosena.
aññāṇapakatanti aññāṇena aparajjhitvā kataṁ. ajānitvā katanti attho.
[58] appassutopi ce hotīti suttageyyādisutarahito hoti
ce. sīlesu asamāhitoti pāṭimokkhasaṁvarādisīlesupi na sammā
patiṭṭhito hoti ce. nāssa sampajjate sutanti assa sīlarahitassa
puggalassa sutaṁ attano paresaṁ ca sampattiāvahaṁ na hoti. dussīlo
purisapuggaloti hi sikkhākāmā na tassa santikaṁ upasaṅkamanti.
bahussutopi ceti ettha ceti nipātamattaṁ. pasaṁsitoti pasaṁsitoeva
nāma. rāgavasena aparāmaṭṭhaggahaṇena taṇhāparāmāsābhāvamāha.
tathārūpanti rāgavasena aparāmaṭṭhaṁ.
[59] bhinditvāti hanitvā. saññamissāmīti saññattiṁ
karissāmi. appakaṁ velaṁ maṁ visajjetunti adhippāyo. aṭṭiyāmi
jigucchāmi. harāyāmīti lajjāmi.
palipannoti sīdanto sammakkhito vā. sīleneva saddhiṁ
marissāmīti sīlaṁ avināsento tena saheva marissāmi nadāni kadācipi
taṁ pariccajissāmi sati hi bhavādāne sīlena viyogo siyā bhavameva
nādiyissāmīti adhippāyo. rogaṁ sammasantoti rogabhūtaṁ vedanaṁ
vedanāmukhena sesārūpadhamme rūpadhamme ca pariggahetvā vipassanto.

page number: 115

ruppatoti vikāraṁ āpādiyamānasarīrassa. parisussatīti samantato
sussati. yathā kiṁ. pupphaṁ yathā paṁsuni ātape kataṁ.
suriyātapasantatte paṁsuni ṭhapitaṁ sirīsādipupphaṁ viyāti attho. ajaññanti
amanuññaṁ jigucchaniyaṁ. jaññasaṅkhātanti bālehi jaññanti evaṁ
kittitaṁ. jaññarūpaṁ apassatoti yathābhūtaṁ apassato aviddasuno
jaññanti pasaṁsitaṁ. dhiratthumanti dhiratthu imaṁ. dhisaddayogena sabbattha
upayogavacanaṁ. imassa pūtikāyassa dhikāro hotūti attho.
duggandhiyanti duggandhikaṁ duggandhavantaṁ. yatthāti yathāvutte pūtikāye
rāgahetu pamattā pamādaṁ āpannā. pajāti sattā. hāpenti
maggaṁ sugatūpapattiyāti sugatūpapattiyā maggasīlampi hāpenti pageva
jhānādīnanti adhippāyo.
[60] kevalaṁ arahantoti vattabbā sāvakakhīṇāsavā itare pana
paccekasambuddhā sammāsambuddhāti saha visesanenāti āha arahantādīnanti.
sabbadarathapaṭippassaddhiyāti sabbakilesadarathapaṭippassaddhiyā.
pāṇātipātādīnanti ādisaddena adinnādānādīnaṁ aggamagga-
vajjhakilesapariyosānānaṁ saṅgaho daṭṭhabbo. pahānādīti ādisaddena
veramaṇīādīnaṁ catunnaṁ. kesuci potthakesu pahānavasenāti likhanti.
sā pamādalekhā. pāṇātipātassa pahānaṁ sīlanti hirottappa-
karuṇāalobhādippamukhena yena kusalacittuppādena pāṇātipāto pahīyati
taṁ pāṇātipātassa pahānaṁ sīlanaṭṭhena sīlaṁ. tathā pāṇātipātā

page number: 116

virati veramaṇī sīlaṁ. pāṇātipātassa paṭipakkhacetanā sīlaṁ.
pāṇātipātassa saṁvaraṇaṁ pavesadvārapidhānaṁ saṁvarasīlaṁ. pāṇātipātassa
avītikkamanaṁ avītikkamo sīlaṁ. adinnādānassātiādīsupi eseva
nayo. abhijjhādīnaṁ pana anabhijjhādivasena pahānaṁ veditabbaṁ.
veramaṇī cetanā taṁsampayuttā saṁvarāvītikkamā tappamukhā dhammā.
evaṁ dasakusalakammapathavasena pahānasīlādīni dassetvā idāni
saupāyānaṁ aṭṭhannaṁ samāpattīnaṁ aṭṭhārasannaṁ mahāvipassanānaṁ
ariyamaggānañca vasena tāni dassetuṁ nekkhammenātiādi āraddhaṁ. tattha
nekkhammenāti alobhappadhānena kusalacittuppādena. kusalādidhammā
kāmapaṭipakkhā idha nekkhammanti adhippetā. tenāha kāmacchandassa
pahānaṁ sīlantiādi. tattha pahānasīlādīni heṭṭhā vuttanayenaeva
veditabbāni. visesameva vakkhāma. abyāpādenāti mettāya.
ālokasaññāyāti vibhūtaṁ katvā manasikaraṇena upaṭṭhitāalokasañjānanena.
avikkhepenāti samādhinā. dhammavavaṭṭhānenāti kusalādidhammānaṁ
yathāvinicchayena. sapaccayanāmarūpavavaṭṭhānenātipi vadanti.
evaṁ kāmacchandādinīvaraṇappahānena abhijjhaṁ loke pahāyātiādinā 1-
vuttāya paṭhamajjhānādigamassa upāyabhūtāya pubbabhāgapaṭipadāya
vasena pahānasīlādīni dassetvā idāni saupāyānaṁ aṭṭhasamāpattiādīnaṁ
vasena dassetuṁ ñāṇenātiādi vuttaṁ. nāmarūpapariggahakaṅkhāvitaraṇānaṁ

footnote: 1. aṅ. dasaka. 24/221.

page number: 117

hi vibandhabhūtassa mohassa dūrīkaraṇena ñātapariññāya ṭhitassa
aniccasaññādayo sijjhanti. tathā jhānasamāpattīsu abhiratinimittena
pāmujjena. tattha anabhiratiyā vinoditāya jhānādīnaṁ samadhigamoti
samāpattivipassanānaṁ arativinodanāvijjāpadālanādiupāyoti vuttaṁ ñāṇena
avijjāya pāmujjena aratiyāti. uppaṭipāṭiniddeso pana
nīvaraṇasabhāvāya avijjāya heṭṭhā nīvaraṇesupi saṅgahadassanatthanti daṭṭhabbaṁ.
paṭhamena jhānena nīvaraṇānantiādīsu. kathaṁ jhānānaṁ sīlabhāvo
kathaṁ vā tattha viratiyā sambhavo suvisuddhakāyakammādikassa hi
cittasamādānavasena imāni jhānāni pavattanti na parittakusalāni viya
kāyakammādivisodhanavasena nāpi maggaphaladhammā viya duccaritadurājīva-
samucchedapaṭippassambhanavasenāti. saccametaṁ mahaggatadhammesu
nippariyānena natthi sīlanaṭṭho kuto viramaṇaṭṭho pariyāyena panetaṁ
vuttanti daṭṭhabbaṁ. ko pana so pariyāyo. yadaggena mahaggatā
kusaladhammā paṭipakkhe pajahanti tadaggena tato oratā te ca yathā
cittaṁ nārohanti evaṁ saṁguttā ca nāma honti. pariyuṭṭhānasaṅkhāto
manodvāre vītikkamo natthi etesūti avītikkamoti ca
vuccati. cetanā pana taṁsampayuttāti so yamattho parato āgamissati.
evañca katvā vitakkādippahānavacanampi samatthitaṁ hoti. na hi
nippariyāyato sīlaṁ kusaladhammānaṁ pahāyakaṁ yujjati. na cettha
akusalā vitakkādayo adhippetā. kiñcāpi paṭhamajjhānupacāreyeva

page number: 118

dukkhassa catutthajjhānupacāre ca sukhassa pahānaṁ hoti atisayappahānampana
sandhāya vuttaṁ catutthena jhānena sukhadukkhānaṁ pahānanti.
ākāsānañcāyatanasamāpattiyātiādīsu yaṁ vattabbaṁ taṁ āruppakathāyaṁ
āgamissati.
aniccassa aniccanti vā anupassanā aniccānupassanā.
tebhūmikadhammānaṁ aniccataṁ gahetvā pavattāya vipassanāyetaṁ nāmaṁ.
niccasaññāyāti saṅkhatadhammā niccā sassatāti evaṁ pavattāya
micchāsaññāya. saññāgahaṇeneva diṭṭhicittānampi gahaṇaṁ daṭṭhabbaṁ.
esa nayo ito paresupi. nibbidānupassanāyāti saṅkhāresu
nibbijanākārena pavattāya anupassanāya. nandiyāti sappītikataṇhāya.
virāgānupassanāyāti virajanākārena pavattāya anupassanāya. rāgassāti
saṅkhāresu rāgassa.
[61] nirodhānupassanāyāti saṅkhārānaṁ nirodhassa anupassanāya.
yathā saṅkhārā nirujjhantiyeva āyatiṁ punabbhavavasena na uppajjanti
evaṁ vā anupassanā nirodhānupassanā. tenevāha nirodhānupassanāya
nirodheti no samudetīti 1-. muñcitukāmatāya hi ayaṁ balappattā.
saṅkhārānaṁ paṭinissajjanākāreneva pavattā anupassanā
paṭinissaggānupassanā. paṭisaṅkhāsantiṭṭhanā hi ayaṁ. ādānassāti
niccādivasena gahaṇassa. santatisamuhakiccārammaṇavasena ekattaggahaṇaṁ

footnote: 1. khu. pa. 31/83.

page number: 119

ghanasaññā tassā ghanasaññāya. āyūhanassāti abhisaṅkhāraṇassa.
saṅkhārānaṁ avaṭṭhādivisesāpatti vipariṇāmo. dhuvasaññāyāti
thirabhāvaggahaṇassa. nimittassāti samūhādighanavasena sakiccaparicchedatāya
ca saṅkhārānaṁ saṁviggahatāya. paṇidhiyāti rāgādipaṇidhiyā. taṇhāvasena
saṅkhāresu ninnatāyāti attho. abhinivesassāti attānudiṭṭhiyā.
aniccadukkhādivasena sabbatebhūmikadhammatīraṇā adhipaññādhammavipassanā.
sārādānābhinivesassāti asāresu sāraggahaṇavipallāsassa.
yathābhūtañāṇadassanaṁ thirabhāvappattā aniccādianupassanāva.
udayabbayañāṇanti keci. sappaccayanāmarūpadassananti apare.
issariyakatattādivasena loko samuppannoti abhiniveso sammohābhiniveso.
ucchedasassatābhinivesoti keci.. ahosiṁ nukho ahaṁ atītamaddhānanti-
ādinayappavattā 1- saṁsayāpatti sammohābhinivesoti apare. saṅkhāresu
tāṇaleṇabhāvaggahaṇaṁ ālayābhiniveso. ālayarattā ālayasamuditāti 2-
vacanato ālayo taṇhā. sāeva cakkhvādīsu rūpādīsu ca
abhinivesanavasena pavattiyā ālayābhinivesoti apare. evaṁ ṭhitā
te saṅkhārā paṭinissajjiyantīti pavattaṁ ñāṇaṁ paṭisaṅkhānupassanā.
appaṭisaṅkhā paṭisaṅkhāya paṭipakkhabhūtā mohapaṭṭhānā 3- akusaladhammā.
vaṭṭato vigatattā vivaṭṭaṁ nibbānaṁ. tattha ninnabhāvasaṅkhātena
anupassanena pavatti vivaṭṭānupassanā saṅkhārupekkhā ceva

footnote: 1. ma. mū. 12/14.
footnote: 2. ma. ma. 13/461. pāliyampana ālayaratā
footnote: ālayasammuditāti anuloma dissati. 3 mohapadaṭṭhānāti maññe.

page number: 120

Ñāṇañca. saṁyogābhiniveso saṁyujjanavasena saṅkhāresu abhinivisanaṁ.
diṭṭhekaṭṭhānanti diṭṭhiyā sahajātekaṭṭhānañca pahānekaṭṭhānañca.
oḷārikānanti uparimaggavajjhe kilese upādāya vuttaṁ.
aññathā dassanena pahātabbāpi dutiyamaggavajjhehi oḷārikā.
aṇusahagatānanti aṇubhūtānaṁ. idaṁ heṭṭhimamaggavajjhe upādāya
vuttaṁ. sabbakilesānanti avasiṭṭhasabbakilesānaṁ. na hi
paṭhamamaggādīhi pahīnā kilesā puna pahīyanti.
cittassa avippaṭisārāya saṁvattantītiādīsu saṁvaro
avippaṭisāratthāya avippaṭisāratthāni kho ānanda kusalāni sīlānīti 1-
ca vacanato cetaso avippaṭisāratthāya bhavanti. avippaṭisāro
pāmujjatthāya yoniso manasikaroto pāmujjaṁ jāyatīti 2- vacanato
pāmujjāya saṁvattanti. pāmujjaṁ pītiyā pamuditassa pīti jāyatīti 2-
vacanato pītiyā saṁvattanti. pīti passaddhatthāya pītimanassa
kāyo passambhatīti 2- vacanato passaddhiyā saṁvattanti. passaddhi
sukhatthāya passaddhakāyo sukhaṁ vedayatīti 2- vacanato somanassāya
saṁvattanti. sukhatthāya sukhaṁ vedayatīti cettha somanassaṁ sukhanti
vuttaṁ. āsevanāyāti samādhissa āsevanāya. nirāmise hi
sukhe siddhe sukhino cittaṁ samādhiyatīti 2- vacanato samādhi siddhoyeva
hoti. tasmā samādhissa āsevanāya paguṇabalavabhāvāya saṁvattantīti

footnote: 1. aṅ. dasaka. 24/1. 2. saṁ. mahāvāra. 19/208.

page number: 121

attho. bhāvanāyāti tasseva samādhissa vaḍḍhiyā. bahulīkammāyāti
punappunaṁ kiriyāya. alaṅkārāyāti tasseva samādhissa pasādhanabhūta-
saddhindriyādinibbattiyā alaṅkārāya saṁvattanti. parikkhārāyāti
avippaṭisārādikassa samādhisambhārassa siddhiyā tasseva samādhissa
parikkhārāya saṁvattanti. sambhāraṭṭho hi idha parikkhārasaddo
yekecīme pabbajitena jīvitaparikkhārā samudānetabbātiādīsu 1- viya.
sambhāroti ca paccayo veditabbo. kāmañcāyaṁ parikkhārasaddo
ratho setaparikkhārotiādīsu 2- alaṅkāraṭṭho sattahi nagaraparikkhārehi
suparikkhittaṁ hotītiādīsu 3- parikkhāraṭṭho vutto idha pana
alaṅkāraparivārānaṁ visuṁ gahitattā sambhāraṭṭhoti vuttaṁ. parivārāyāti
mūlakāraṇabhāveneva samādhissa parivārabhūtasativiriyādidhammavisesasādhanena
parivārasampattiyā saṁvattanti. pāripūriyāti vasībhāvasampāpanena
vipassanāya padaṭṭhānabhāvāpādanena ca paripuṇṇabhāvasādhanato samādhissa
paripūriyā saṁvattanti. suparisuddhasīlamūlakaṁ sabbākārapāripūraṁ samādhiṁ
dassetvā idāni samāhito pajānāti passati yathābhūtaṁ jānaṁ
passaṁ nibbindati nibbindaṁ virajjati virāgā vimuccatīti 4- vacanato
sīlamūlakāni samādhipadaṭṭhānāni payojanāni dassetuṁ ekantanibbidāyātiādi
vuttaṁ. nibbidāya hi dassitāya tassa padaṭṭhānabhūtaṁ yathābhūtañāṇadassanaṁ
dassitameva hoti tasmiṁ asati nibbidāya asijjhanato.

footnote: 1. ma. mū. 12/212. 2. saṁ. mahāvāra. 19/7.
footnote: 3. aṅ. sattaka. 23/107. 4. aṅ. dasaka. 24/3.

page number: 122

nibbidādayo atthatova vibhattāeva. yathābhūtañāṇadassananti panettha
sappaccayanāmarūpadassanaṁ adhippetaṁ. evamettha amatamahānibbānapariyosānaṁ
sīlassa payojanaṁ dassitanti veditabbaṁ.
idāni pahānādīsu sīlanaṁ dassetuṁ ettha cātiādi āraddhaṁ.
tattha pajahanaṁ anuppādanirodho pahānanti tassa bhāvasādhanataṁ
sandhāya pahānaṁ nāma koci dhammo natthīti vuttaṁ. yathā panassa
dhammabhāvo sambhavati tathā heṭṭhā saṁvaṇṇitaṁeva. evaṁ hissa
sīlabhāvo suṭṭhu yujjati. taṁ taṁ pahānanti pāṇātipātassa pahānaṁ
adinnādānassa pahānanti evaṁ vuttaṁ taṁ taṁ pahānaṁ. tassa
tassa kusaladhammassāti pāṇātipātassa pahānaṁ mettādikusalassa
dhammassa adinnādānassa pahānaṁ cāgādikusalassa dhammassāti evaṁ
tassa tassa kusaladhammassa. patiṭṭhānaṭṭhenāti patiṭṭhānabhāvena.
pahānaṁ hi tasmiṁ sati hoti asati na hoti tassa patiṭṭhānanti
vattabbataṁ labhatīti katvā yasmiṁ santāne pāṇātipātādayo
tassa pakampahetavoti tappahānaṁ vikampabhāvākaraṇena samādhānaṁ
vuttaṁ. evaṁ sesapahānesupi vattabbaṁ. samādhānaṁ saṇṭhapanaṁ
saṁyamanaṁ vā. itare cattāroti veramaṇīādayo cattāro dhammā.
na pahānaṁ viya vohāramattanti adhippāyo. tato tatoti tamhā
tamhā pāṇātipātādito. tassa tassāti pāṇātipātādikassa
saṁvaravasena tassa tassa vā saṁvarassa vasena.

page number: 123

tadubhayasampayuttacetanāvasenāti veramaṇīhi saṁvaradhammehi ca sampayuttāya
cetanāya vasena. taṁ taṁ avītikkamantassāti taṁ taṁ pāṇātipātādiṁ
avītikkamantassa puggalassa dhammasamūhassa vā vasena cetaso
pavattisabbhāvaṁ sandhāya vuttaṁ. tasmā ekakkhaṇepi labbhantīti
adhippāyo.
[62] saṅkilissati tenāti saṅkileso. ko pana soti āha
khaṇḍādibhāvo sīlassa saṅkilesoti. vodāyati visujjhati etenāti
vodānaṁ akhaṇḍādibhāvo. lābhayasādīti ādisaddena ñātiaṅgajīvitādīnaṁ
saṅgaho. sattasu āpattikkhandhesu ādimhi vā ante
vā vemajjheti ca idaṁ tesaṁ uddesādipālivasena vuttaṁ. na hi
añño koci āpattikkhandhānaṁ anukkamo atthi. khaṇḍanti
khaṇḍavantaṁ khaṇḍitaṁ vā. chiddanti etthāpi eseva nayo.
pariyante chinnasāṭako viyāti pātrante 1- dasante vā chinnavatthaṁ
viya. evanti idāni vuccamānākārena.
[63] methunasaṁyogavasenāti rāgapariyuṭṭhānena sadisabhāvāpattiyā
mithunānaṁ idanti methunaṁ nibbandhanaṁ methunavasena samāyogo
methunasaṁyogo idha pana methunasaṁyogo viya methunasaṁyogo tassa vasena.
idhāti imasmiṁ loke. ekaccoti eko. samaṇo vā
brāhmaṇo vāti pabbajāmattena samaṇo vā jātimattena
brāhmaṇo vā. dvayadvayasamāpattinti dvīhi dvīhi

footnote: 1. tatranteti vā vatthanteti vā dissati.

page number: 124

samāpajjitabbaṁ methunanti attho. naheva kho samāpajjatīti sambandho.
ucchādanaṁ ubbattanaṁ. sambāhanaṁ parimaddanaṁ. sādiyatīti adhivāseti.
tadassādetīti ucchādanādiṁ abhiramati. nikāmetīti icchati.
vittinti tuṭṭhiṁ. idampi khoti ettha idanti yathāvuttaṁ sādiyanādiṁ
khaṇḍabhāvādivasena ekaṁ katvā vuttaṁ. pisaddo vakkhamānaṁ
upādāya samuccayaṭṭho. khosaddo avadhāraṇaṭṭho. idaṁ vuttaṁ
hoti yadetaṁ brahmacāripaṭiññassa asatipi dvayadvayasamāpattiyaṁ
mātugāmassa ucchādananhāpanasambāhanasādiyanādi idampi ekaṁsena
tassa brahmacariyassa khaṇḍādibhāvāpādanato khaṇḍampi chiddampi
sabalampi kammāsampīti. evampana khaṇḍādibhāvāpattiyā so
aparisuddhaṁ brahmacariyaṁ carati na parisuddhaṁ saṁyutto methunasaṁyogena
visaṁyutto tato cassa na jātiādīhi parimuttīti dassento ayaṁ
vuccatītiādimāha. sañjagghatīti kilesavasena mahāhasitaṁ hasati.
saṅkīḷatīti kāyasaṁsaggavasena kīḷati. saṅkeḷāyatīti sabbaso mātugāmaṁ
keḷāyanto viharati.
[64] cakkhunāti attano cakkhunā. cakkhunti mātugāmassa
cakkhuṁ. upanijjhāyatīti upecca nijjhāyati oloketi. tirokuḍḍāti
kuḍḍassa parato. tathā tiropākārā. mattikāmayā bhitti
kuḍḍaṁ iṭṭhakāmayā pākāroti vadanti. yākāci vā bhitti
porisato diyaḍḍharatanuccappamāṇā kuḍḍaṁ kuḍḍato adhiko pākāro.

page number: 125

assāti brahmacāripaṭiññassa. pubbeti vattasamādānato pubbe.
kāmaguṇehīti kāmakoṭṭhāsehi. samappitanti suṭṭhu appitaṁ sahitaṁ.
samaṅgībhūtanti samannāgataṁ. paricāriyamānanti kīḷitaṁ upaṭṭhahiyamānaṁ
vā. paṇidhāyāti paṭṭhetvā.
[65] sīlenātiādīsu. yamaniyamādisamādānavasena sīlaṁ.
avītikkamavasena vattaṁ. ubhayampi sīlaṁ. dukkaracariyāvasena pavattitaṁ
vattaṁ. taṁtaṁakiccasammatato vā nivattilakkhaṇaṁ sīlaṁ. taṁtaṁsamādānavato
vesabhojanakiccakaraṇādivisesapaṭipatti vattaṁ. sabbathāpi
dukkaracariyā tapo. methunavirati brahmacariyaṁ.
sabbasoti anavasesato sabbesaṁ vā. abhedenāti
avītikkamena. aparāya ca pāpadhammānaṁ anuppattiyā guṇānaṁ
uppattiyā saṅgahitoti yojanā. tattha kujjhanalakkhaṇo kodho
upanaddhanalakkhaṇo upanāho paresaṁ guṇamakkhanalakkhaṇo makkho
yugaggāhalakkhaṇo palāso parasampattiussuyyanalakkhaṇā issā
attasampattiniguyhanalakkhaṇaṁ macchariyaṁ santadosapaṭicchādanalakkhaṇā
māyā asantaguṇasambhāvanalakkhaṇaṁ sātheyyaṁ cittassa thaddhabhāvalakkhaṇo
thambho karaṇuttariyalakkhaṇo sārambho uṇṇatilakkhaṇo
māno abbhuṇṇatilakkhaṇo atimāno majjanalakkhaṇo mado
cittavossaggalakkhaṇo pamādo. ādisaddena lobhamohaviparītamanasikārādīnaṁ
saṅgaho.

page number: 126

idāni akhaṇḍādibhāvo panātiādinā vuttamevatthaṁ pākaṭataraṁ
kātuṁ yāni hītiādimāha. tattha anupahatānīti anupaddūtāni.
vivaṭṭupanissayatāya taṇhādāsabyato mocanena bhujissabhāvakaraṇaṁ.
aviññūnaṁ appamāṇattā vuttaṁ viññūhi pasatthattāti.
[66] samādhisaṁvattanaṁ vā etesaṁ payojanaṁ samādhisaṁvattane
vā niyuttānīti samādhisaṁvattanikāni. nisaddānena 1- sassasampatti
viya paṭipakkhavigamena sīlasampadā sā ca tattha sati dosadassaneti
āha sīlavipattiyā ca ādīnavadassanenāti. nisammakārīnaṁ
payojanagarukatāya diṭṭhaguṇeyeva sammāpaṭipattīti vuttaṁ sīlasampattiyā ca
ānisaṁsadassanenāti. tattha sīlavipattiyā ādīnavo sīlasampadāya
heṭṭhā dassitāanisaṁsapaṭipakkhato veditabbo. taṁ suviññeyyanti
avitthāretvā pakārantarehi dassetuṁ apicātiādi āraddhaṁ.
tattha yathā sīlasampadā sattānaṁ manuññabhāvakaraṇaṁ evaṁ
sīlavipatti amanuññabhāvakaraṇanti āha dussīlo .pe. devamanussānanti.
ananusāsanīyo jigucchitabbato. dukkhitoti sañjātadukkho.
vippaṭisārīti akataṁ vata me kalyāṇantiādinā pacchānutāpī.
dubbaṇṇoti guṇavaṇṇena kāyavaṇṇena ca virahito. assāti
dussīlassa. samphassitānaṁ dukkho dukkhāvaho samphasso etassāti
dukkhasamphasso. guṇānubhāvābhāvato appaṁ agghatīti appaggho.
anekavassagaṇikagūthakūpo viyāti anekavassasamuhe sañcitukkārāvāṭo

footnote: 1. niddānenāti maññe. sassadūsakānaṁ tiṇānaṁ dāttena vā
footnote: asitena vā niddānenāti adhippāyo.

page number: 127

viya dubbisodho ca sodhetuṁ asakkuṇeyyo. chavālātaṁ chavadāhe
santajjanummukaṁ. ubhato paribāhiroti sāmaññato gihibhogato ca
parihīno. sabbesaṁ verī sabbe vā verī etassāti sabbaverī.
soeva sabbaveriko puriso. saṁvāsaṁ nārahatīti asaṁvāsāraho.
saddhammeti paṭipattisaddhamme paṭivedhasaddhamme ca. aggikkhandhapariyāye
vuttadukkhabhāgitāyāti saṅkhepena vuttamatthaṁ vitthārato dassetuṁ
dussīlānañhītiādi āraddhaṁ.
[67] pañcakāmaguṇaparibhogasukhe parehi kariyamānavandanādisukhe
ca assādena gadhitacittā pañcakāma .pe. gadhitacittā
tesaṁ. te yathāvuttasukhassādo 1- paccayo etassāti tappaccayaṁ
dukkhanti sambandho. passatha noti passatha nu api passatha.
mahantanti vipulaṁ. aggikkhandhanti aggisamuhaṁ. ādittanti
padittaṁ. sampajjalitanti samantato pajjalitaṁ accivipphulliṅgāni
muñcantaṁ. sajotibhūtanti sampabhaṁ samantato uṭṭhitāhi
jālāhi ekappabhāsamudayabhūtaṁ. taṁ kiṁ maññathāti taṁ idāni
mayā vuccamānamatthaṁ kiṁ maññathāti anumatiggahaṇatthaṁ pucchati.
āliṅgitvāti upaguyhitvā. upanisīdeyyāti teneva āliṅganena
upecca nisīdeyya. yadatthamettha satthā aggikkhandhāliṅganaṁ
kaññāliṅganañca ānesi tamatthaṁ vibhāvetuṁ ārocayāmītiādimāha.
tattha ārocayāmīti āmantemi. voti tumhe. paṭivedayāmīti

footnote: 1. te yathāvuttasukhassādāti maññe.

page number: 128

sambodhemi. dussīlassāti nissīlassa sīlavirahitassa. pāpadhammassāti
dussīlattāeva hīnajjhāsayatāya lāmakasabhāvassa. asucisaṅkassara-
samācārassāti aparisuddhakāyasamācārāditāya asuci hutvā saṅkāya
saritabbasamācārassa. dussīlo hi kiñcideva asāruppaṁ disvā idaṁ
asukena kataṁ bhavissatīti paresaṁ āsaṅkanīyova hoti kenacideva vā
karaṇīyena mantayante bhikkhū disvā kacci nukho ime mayā katakammaṁ
jānitvā mantentīti attanoyeva saṅkāya saritabbasamācāroti.
paṭicchannakammantassāti lajjitabbatāya paṭicchādetabbakammantassa.
assamaṇassāti na samaṇassa. salākaggahaṇādīsu ahampi samaṇoti
micchāpaṭiññāya samaṇapaṭiññassa. aseṭṭhācāritāya abrahmacārissa.
uposathādīsu ahampi brahmacārīti micchāpaṭiññāya brahmacāripaṭiññassa.
pūtinā kammena sīlavipattiyā anto anupaviṭṭhattā
antopūtissa. chahi dvārehi rāgādikilesānuvassanena tintattā
avassutassa. sañjātarāgādikacavarattā sīlavantehi chaḍḍetabbattā
ca kasambukajātassa. aggikkhandhupamāya hīnupamabhūtāyāti attho.
tenāha bhagavā etadeva tassa varanti.
[68] bhagavā dukkhaṁ dassetvā dukkhaṁ dassetīti sambandho.
vālarajjuyāti vālehi katarajjuyā. sā hi kharatarā hoti. ghaṁseyyāti
padhaṁsanavasena ghaṁseyya. teladhotāyāti telena nisitāya. paccorasminti
paṭiurasmiṁ. urābhimukhaṁ uramajjheti adhippāyo. ayosaṅkunāti

page number: 129

saṇaḍāsena. pheṇuddehakanti pheṇuṁ uddehetvā anekārapheṇaṁ
uṭṭhapetvāti attho.
[69] aggikkhandhāliṅganadukkhatopi adhimattadukkhatāya kaṭakabhūtaṁ
dukkhaṁ phalaṁ etassāti aggikkhandhāliṅganadukkhādhikadukkhakaṭukaphalaṁ.
kāmasukhaṁ avijahato bhinnasīlassa dussīlassa kuto tassa sukhaṁ natthevāti
adhippāyo. sādaneti sādiyane. yanti añjalīkammasādhanaṁ.
asīlinoti dussīlassa. upahatanti sīlabyasanena upaddūtaṁ. khatanti
kusalamūlānaṁ khaṇanena khaṇitaṁ vā 1- kuṇasarīroti adhippāyo. sabbabhayehiṁti
attānuvādādisabbabhayehi. upacārajjhānaṁ upādāya sabbehi
adhigamasukhehi. vuttappakāraviparītatoti sīlavipattiyaṁ vuttākārapaṭipakkhato.
[70] manāpo hoti devamanussānantiādinā kāyagandhopi
pāmujjaṁ sīlavantassa bhikkhuno karoti. api devānanti ettha gandho
isīnaṁ ciradakkhitānantiādikā 2- gāthā vitthāretabbā. avighātīti
appaṭighātī. vadhabandhādiparikilesā diṭṭhadhammikā āsavā upaddavā.
samparāyikānaṁ dukkhānaṁ mūlaṁ nāma dussīlyaṁ. antamatikkantaṁ accantaṁ.
santā kilesapariḷāhasaṅkhātadarathānaṁ abhāvena sabbadā santā.
ubbijjitvānāti ñāṇutrāsena uttasitvā. vodāpetabbanti visodhetabbaṁ.
paramatthamañjusāyaṁ visuddhimagga saṁvaṇṇanāyaṁ
sīlaniddesavaṇṇanā niṭṭhitā.

footnote: 1. kimidaṁ ....khaṇitaṁ. kuṇapasarīroti maññe.
footnote: 2. saṁ. sagāthaka 15/332.

page number: 130

dhutaṅganiddasevaṇṇanā
[71] appā icchā etassāti appiccho paccayagedharahito
tassa bhāvo appicchatā alobhajjhāsayatāti attho. samaṁ tuṭṭhī
santena sakena vā tuṭṭhī santuṭṭhī. santuṭṭhīeva santuṭṭhitā.
aññaṁ apaṭṭhetvā yathāladdhehi itaritarehi paccayehi paritussanā.
santuṭṭhitādīhīti takāro vā padasandhikaro. santuṭṭhīādīhīti vā
pāṭho. te guṇeti sīlavodānassa hetubhūte appicchatādiguṇe.
sampādetunti sampanne kātuṁ. te hi sīlavisuddhiyā paṭiladdhamattā
hutvā dhutadhammehi sampannatarā honti. dhutaṅgasamādānanti
kilesānaṁ dhunanaka aṅgānaṁ viddhaṁsanakāraṇānaṁ sammadeva ādānaṁ.
evanti evaṁ sante dhutaṅgasamādāne kateti attho. assa
yogino. sallekho kilesānaṁ sammadeva likhanā chedanā tanukaraṇaṁ.
paviveko cittavivekassa upāyabhūtā vivekaṭṭhakāyatā. apacayo yathā
paṭipajjanato kilesā naṁ apacinanti na ācinanti tathā paṭipajjanā.
viriyārambho anuppannānaṁ pāpadhammānaṁ anuppādanādivasena
āraddhaviriyatā. subharatā yathāvuttāppicchabhāvādisiddhā upaṭṭhākānaṁ
sukhabharaṇīyatā suposatā. ādisaddena appakiccatāsallahukavuttitādike
saṅgaṇhāti. sīlañceva yathāsamādinnaṁ paṭipakkhadhammānaṁ dūrībhāvena
suparisuddhaṁ bhavissati vattāni ca dhutadhammāni sampajjissanti sampannā

page number: 131

bhavissanti nipphajjissanti vā. yā thirabhūtā itaritaracīvarapiṇḍapāta
senāsanasantuṭṭhī porāṇānaṁ buddhādīnaṁ ariyānaṁ
paveṇibhāvena ṭhitā tattha patiṭṭhitabhāvaṁ sandhāyāha porāṇe ariyavaṁsattaye
patiṭṭhāyāti. bhāvanā ārāmitabbaṭṭhena ārāmo etassāti
bhāvanārāmo. tabbhāvo bhāvanārāmatā samathavipassanābhāvanāsu
yuttapayuttatā. yasmā adhigamāraho bhavissati tasmāti sambandho.
[72] lābhasakkārādi taṇhāya āmasitabbato lokapariyāpannatāya
ca lokāmisaṁ. nibbānādhigamassa anulomanato anulomapaṭipadā
vipassanābhāvanā.
atthatoti vacanatthato. pabhedatoti vibhāgato. bhedatoti
vināsato. dhutādīnanti dhutadhutavādadhutadhammadhutaṅgānaṁ. samāsabyāsatoti
saṅkhepavitthārato.
rathikā tiracchā. saṅkārakūṭādīnanti niddhāraṇe sāmivacanaṁ.
abbhuggataṭṭhenāti ussitaṭṭhena. nadiyā kūlantiādīsu viya
samussayaṭṭho kūlasaddoti āha paṁsukūlamivāti paṁsukūlanti. kusaddo
kucchāyaṁ ulasaddo gatiaṭṭhoti āha kucchitabhāvaṁ gacchatīti vuttaṁ
hotīti. paṁsu viya kucchitaṁ ulati pavattatīti vā paṁsukūlaṁ.
paṁsukūladhāraṇaṁ paṁsukūlaṁ uttarapadalopena. taṁ sīlamassāti paṁsukūliko
yathā āpūpikoti. aṅgati attano phalaṁ paṭicca hetubhāvaṁ gacchatīti
aṅgaṁ kāraṇaṁ. yena puggalo paṁsukūlikoti vuccati so

page number: 132

samādānacetanāsaṅkhāto dhammo. paṁsukūlikassa aṅganti paṁsukūlikaṅgaṁ.
tenāha paṁsukūlikassātiādi. tassāti samādānassa. samādiyati
etenāti samādānaṁ cetanā. eteneva nayenāti yathā paṁsukūlassa
dhāraṇaṁ paṁsukūlaṁ taṁsīlo paṁsukūliko tassa aṅgaṁ samādānacetanā
paṁsukūlikaṅgaṁ vuttaṁ evaṁ eteneva vacanaṭṭhanayena ticīvaradhāraṇaṁ
ticīvaraṁ taṁsīlo tecīvariko tassa aṅgaṁ samādānacetanā tecīvarikaṅgaṁ
veditabbaṁ. saṅghāṭiādīsueva tīsu cīvaresu ticīvarasamaññā na
kaṇḍupaṭicchādivassikasāṭikādīsūti tāni sarūpato dassento
saṅghāṭiuttarāsaṅgāntaravāsakasaṅkhātanti āha.
[73] taṁ piṇḍapātanti parehi diyyamānānaṁ piṇḍānaṁ patte
patanasaṅkhātaṁ piṇḍapātaṁ uñchātīti piṇḍapātiko yathā bādariko
sāmākikoti. piṇḍapātīeva piṇḍapātiko yathā bhaddoeva
bhaddako. avakhaṇḍanaṁ vicchindanaṁ na nirantarappavatti. tappaṭikkhepato
anavakhaṇḍanaṁ avicchindanaṁ nirantarappavatti. saha apadānenāti saha
anavakhaṇḍanena. sapadānanti padassa kiriyāvisesanabhāvaṁ yattha ca
taṁ anavakhaṇḍanaṁ taṁ ca dassetuṁ avakhaṇḍanavirahitaṁ anugharanti vuttaṁ
hotīti vuttaṁ. ekāsaneti iriyāpathantarena anantaritāya ekāyayeva
nisajjāya. patte piṇḍoti ettha vatthubhedo idhādhippeto
na sāmaññaṁ evakāro ca luttaniddiṭṭhoti dassento kevalaṁ
ekasmiṁyeva patteti āha. uttarapadalopaṁ katvā ayaṁ niddesoti

page number: 133

dassento pattapiṇḍaggahaṇe pattapiṇḍasaññaṁ katvāti āha.
eseva nayo ito paresupi. pacchābhattaṁ nāma pavāraṇato pacchā
laddhabhattaṁva. khalusaddassa paṭisedhavācakattā tena samānaṭṭhaṁ
nakāraṁ gahetvā āha na pacchābhattikoti. sikkhāpadassa visayo
sikkhāpadeneva paṭikkhitto yo tassa avisayo soeva samādānassa
visayoti āha samādānavasena paṭikkhittātirittabhojanassāti.
[74] abbhokāse nivāso abbhokāso susāne nivāso
susānaṁ taṁ sīlamassātiādinā sabbaṁ vattabbanti āha eseva
nayoti. yathāsanthataṁ viya yathāsanthataṁ ādito yathāuddiṭṭhaṁ. taṁ
hesa idaṁ bahumaṅkuṇaṁ duggandhapavātantiādivasena appaṭikkhipitvā
sampaṭicchati. tenevāha idaṁ tuyhantiādi. sayananti nipajjanamāha.
tena tena samādānenāti tena tena paṁsukūlikaṅgādikassa
samādānena. dhutakilesattāti viddhaṁsitakilesattā. tadaṅgavasena
pahīnataṇhupādānādipāpadhammattāti attho. yehi taṁ kilesadhunanaṁ
tāniyeva idha dhutassa bhikkhuno aṅgānīti adhippetāni na aññāni
yānikānici. aññena vā dhutassāti ayamattho atthato āpanno.
Ñāṇaṁ aṅgaṁ etesanti iminā ñāṇapubbakataṁ tesaṁ samādānassa
vibhāveti. paṭipattiyāti sīlādisammāpaṭipattiyā.
samādiyati etenāti samādānaṁ samādānavasena pavattā

page number: 134

cetanā taṁ 1- lakkhaṇaṁ etesanti samādānacetanālakkhaṇāni. vuttampi
cetaṁ aṭṭhakathāyaṁ
samādānakiriyāya sādhakatamabhāvato 2-
sampayuttadhammā yenāti karaṇabhāvena dassitā.
samādānacetanāya gahaṇaṁ tammūlakattā pariharaṇacetanāpi dhutaṅgameva.
attanā paramukhena ca kusalabhaṇḍassa bhusaṁ vilumpanaṭṭhena loluppaṁ
taṇhācāro tassa viddhaṁsanakiccattā loluppaviddhaṁsanarasāni.
tatoeva nilloluppabhāvena paccupaṭṭhanti taṁ vā paccupaṭṭhāpentīti
nilloluppabhāvapaccupaṭṭhānāni. ariyadhammapadaṭṭhānānīti
parisuddhasīlādidhammapadaṭṭhānāni.
[75] bhagavato santike samādātabbānīti idaṁ antarā
avicchedanatthaṁ vuttaṁ. rañño santike paṭiññātārahassa tadupajīvino
ekaṁsato avisaṁvādanaṁ viya. sesānaṁ santike samādānepi eseva
nayo. ekasaṅgītikassāti pañcasu dīghanikāyādīsu nikāyesu
ekanikāyikassa. aṭṭhakathācariyassāti yassa aṭṭhakathātantiyeva visesato
paguṇā tassa. etthāti attanāpi samādānassa ruhane.
jeṭṭhakabhātu dhutaṅgappicchatāya vatthūti so kira thero nesajjiko
tassa taṁ na koci jānāti athekadivasaṁ rattiyaṁ sayanapiṭṭhe nisinnaṁ
vijjulatobhāsena disvā itaro pucchi kiṁ bhante tumhe nesajjikāti

footnote: 1. sāti bhavitabbaṁ.
footnote: 2. karaṇakārako pana sādhakatamoti vuccati. sādhakatamabhāvatoti
footnote: karaṇakārakabhāvatoti attho.

page number: 135

thero dhutaṅgappicchatāya tāvadeva nipajjitvā pacchā samādiyīti
evamāgataṁ vatthu.
gahapatidānacīvaranti ettha. dāyakabhāvena samaṇāpi ukkaṭṭhassa
gahapatipakkhaṁyeva paviṭṭhāti daṭṭhabbaṁ. pabbajito gaṇhissatīti
ṭhapitakaṁ siyā gahapaticīvaraṁ na pana gahapatidānacīvaranti tādisaṁ
nivattetuṁ dānaggahaṇaṁ. aññatarenāti ettha. samādānavacanena
tāva samādinnaṁ hotu paṭikkhepavacanena pana kathanti. atthato
āpannattā. yathā devadatto divā na bhuñjatīti vutte rattiyaṁ
bhuñjatīti atthato āpannameva hoti tassa āhārena vinā
sarīraṭṭhiti natthīti evamidhāpi bhikkhuno gahapatidānacīvare paṭikkhitte
tadaññacīvarapaṭiggaho atthato āpannoeva hoti cīvarena vinā
sāsane ṭhiti natthīti. evaṁ samādinnadhutaṅgenātiādinā vidhānaṁ
paṁsukūlikaṅge paṭipajjanavidhi. susāne laddhaṁ sosānikaṁ. taṁ pana
yasmā tattha kenaci chaḍḍitattā patitaṁ hoti tasmā vuttaṁ
susāne patitakanti. evaṁ pāpaṇikampi daṭṭhabbaṁ.
[76] tālaveḷimaggo nāma mahāgāme ekā vīthi. anurādhapureti
ca vadanti. daḍḍho padeso etassāti daḍḍhappadesaṁ vatthaṁ. magge
patitakaṁ bahudivasātikkantaṁ gahetabbanti vadanti. dvattidivasātikkantanti
apare. thokaṁ rakkhitvāti katipayaṁ kālaṁ āgametvā. vātāhaṭampi
sāmikānaṁ satisammosena patitasadisanti sāmike apassantena gahetuṁ

page number: 136

vaṭṭatīti vuttaṁ. tasmā thokaṁ āgametvā gahetabbaṁ. saṅghassa demāti
dinnaṁ coḷakabhikkhāvasena laddhaṁ ca laddhakālato paṭṭhāya samaṇacīvaraṁ
siyā nukho noti āsaṅkaṁ nivattetuṁ na taṁ paṁsukūlanti vuttaṁ. na
hi taṁ tevīsatiyā uppattiṭṭhānesu katthaci pariyāpannaṁ.
[77] idāni imināva pasaṅgena yaṁ bhikkhudattiye lakkhaṇappattaṁ
paṁsukūlaṁ tassa ca ukkaṭṭhānukkaṭṭhavibhāgaṁ dassetuṁ bhikkhudattiyepītiādi
vuttaṁ. tattha gāhetvā diyyatīti saṅghassa vā gaṇassa vā
dentehi yaṁ cīvaraṁ vassaggena pāpetvā bhikkhūnaṁ diyyati. senāsanacīvaranti
senāsanaṁ karitvā etasmiṁ senāsane vasantā paribhuñjantūti
dinnacīvaraṁ. na taṁ paṁsukūlantipi apaṁsukūlabhāvo pubbe vuttakāraṇato
gahetvā dinnattā ca. tenāha no gāhetvā dinnameva
paṁsukūlanti. tatrāpīti yaṁ gāhetvā na dinnaṁ bhikkhudattiyaṁ tatrāpi.
yena bhikkhunā cīvaraṁ diyyati tassa lābhe dāne ca visuṁ visuṁ ubhayattha
ādaragāravānaṁ sabbhāvato tadabhāvato ca bhikkhudattiyassa ekatosuddhi
ubhatosuddhi anukkaṭṭhatā hontīti imamatthaṁ dassetuṁ yaṁ dāyakehītiādi
vuttaṁ. pādamūle ṭhapetvā dinnakaṁ samaṇenāti adhippāyo.
yassa kassacīti ukkaṭṭhādīsu yassa kassaci. ruciyāti chandena.
khantiyāti nijjhānakkhantiyā.
nissayānurūpapaṭipattisabbhāvoti upasampannasamanantaraṁ ācariyakena
vuttesu catūsu nissayesu attanā yathāpaṭiññātadutiyanissayānurūpāya

page number: 137

paṭipattiyā vijjamānatā. ārakkhadukkhābhāvoti cīvarārakkhanadukkhassa
abhāvo paṁsukūlacīvarassa alobhanīyattā. paribhogataṇhāya abhāvo
savisesaṁ lūkhasabbhāvattā. pāsādikatāti paresaṁ pasādāvahatā.
appicchatādīnaṁ phalanipphatti dhutaṅgapariharaṇassa appicchatādīhiyeva
nipphādetabbato. dhutadhamme samādāya vattanaṁ yāvadeva
uparisammāpaṭipattisampādanāyāti vuttaṁ sammāpaṭipattiyā anubrūhananti.
[78] mārasenaṁ vighātāyāti mārassa mārasenāya ca vihananāya
viddhaṁsanāya. kāyavācācittehi yato saṁyatoti yati bhikkhu.
dhāritaṁ yaṁ lokagarunā paṁsukūlaṁ taṁ ko na dhāraye yasmā lokagarunā
paṁsukūlaṁ dhāritaṁ tasmā ko taṁ na dhārayeti yojanā yaṁtaṁsaddānaṁ
ekantasambandhibhāvato. paṭiññaṁ samanussaranti upasampadamāḷe
āma bhanteti ācariyappamukhassa saṅghassa sammukhā dinnaṁ paṭiññaṁ
samanussaranto.
catutthakacīvaranti nivāsanapārupanayogyaṁ catutthakacīvaranti
adhippāyo aṁsakāsāvassa appaṭikkhipitabbato. aññataravacanenāti
ettha yaṁ vattabbaṁ taṁ heṭṭhā vuttanayameva. yāva na sakkoti
yāva na labhati yāva na sampajjatīti paccekaṁ yāvasaddo sambandhitabbo.
na sampajjatīti na sijjhati. nikkhittapaccayā doso natthīti
nicayasannidhidhutaṅgasaṅkilese doso natthi.
[79] āsanneti cīvarassa āsanne ṭhāne. rajanakkhaṇe

page number: 138

paribhuñjanakāsāvaṁ rajanakāsāvaṁ. tatraṭṭhakapaccattharaṇaṁ nāma attano
vā parassa vā santakaṁ senāsane paccattharaṇavasena adhiṭṭhitaṁ.
aṁsakāsāvaṁ parikkhāracoḷaṁ hoti. iti paccattharaṇaṁ aṁsakāsāvanti
imāni dvepi atirekacīvaraṭṭhāne ṭhitānipi dhutaṅgabhedaṁ na karontīti
aṭṭhakathāyaṁ vuttanti vadanti. pariharituṁ pana na vaṭṭatīti rajanakāleeva
anuññātattā niccaparibhogavasena na vaṭṭati tecīvarikassa.
aṁsakāsāvanti khandhe ṭhapetabbakāsāvaṁ.
kāyaparihārikenāti vātātapaparissayato kāyassa pariharaṇamattena.
samādāyevāti gahetvāeva. appasamārambhatāti appakiccatā.
kappiye mattakāritāti nisīdanādivasena parikkhāracoḷavasena ca bahūsu
cīvaresu anuññātesupi ticīvaramatte ṭhitattā.
[80] saha pattacaraṇāyāti sapattacaraṇo. pakkhī sapakkhako.
atirekalābhanti piṇḍiyālopabhojanaṁ nissāyāti evaṁ vuttabhikkhāhāralābhato
atirekalābhaṁ saṅghabhattādīti attho. sakalassa saṅghassa
dātabbaṁ saṅghabhattaṁ. katipaye bhikkhū uddisitvā dātabbabhattaṁ
uddesabhattaṁ. ekasmiṁ pakkhe ekadivasaṁ dātabbabhattaṁ pakkhikaṁ.
uposathe uposathe dātabbabhattaṁ uposathikaṁ. pāṭipadadivase dātabbabhattaṁ
pāṭipadikaṁ. vihāraṁ uddissa dātabbabhattaṁ vihārabhattaṁ. dhurageheeva
ṭhapetvā dātabbabhattaṁ dhurabhattaṁ. gāmavāsiādīhi vārena dātabbabhattaṁ
vārabhattaṁ. saṅghabhattaṁ gaṇhathātiādināti ādisaddena

page number: 139

uddesabhattādiṁ saṅgaṇhāti. sādituṁ vaṭṭantīti bhikkhāpariyāyena vuttattā.
bhesajjādipaṭisaṁyuttā nirāmisasalākā yāvakālikavajjāti ca vadanti.
vihāre pakkabhattampīti upāsakā idheva bhattaṁ pacitvā sabbesaṁ
ayyānaṁ dassāmāti vihāreyeva bhattaṁ sampādenti. taṁ
piṇḍapātikānampi vaṭṭati.
āharitvāti pattaṁ gahetvā gehato ānetvā. taṁdivasaṁ
nisīditvāti mā bhante piṇḍāya carittha vihāreyeva bhikkhā ānīyatīti
vadantānaṁ sampaṭicchanena taṁdivasaṁ nisīditvā. serivihārasukhanti
aparāyattavihāritāsukhaṁ. ariyavaṁsoti ariyavaṁsasuttapaṭisaṁyuttā
dhammakathā. dhammarasanti dhammupasañhitaṁ pāmojjādirasaṁ.
[81] jaṅghabalaṁ nissāya piṇḍapariyesanato kosajjanimmathanatā.
yathāpi bhamaro pupphantiādinā 1- vuttavidhinā āhārapariyesanato
parisuddhājīvatā. niccaṁ antaragharaṁ pavisantasseva supaṭicchannagamanādayo
sekhiyadhammā sampajjantīti sekhiyapaṭipattipūraṇaṁ. paṭiggahaṇe mattaññutāya
saṁsaṭṭhavihārābhāvato ca aparapositā. kule kule
appakāppakapiṇḍaggahaṇena parānuggahakiriyā. antimāya jīvikāya
avaṭṭhānena mānappahānaṁ. vuttañhetaṁ antamidaṁ bhikkhave jīvikānaṁ yadidaṁ
piṇḍolyantiādi 2-. missakabhattena yāpanato rasataṇhānivāraṇaṁ.
nimantanāsampaṭicchanato gaṇabhojanādisikkhāpadehi anāpattitā.

footnote: 1. khu. dha. 25/21. 2. khu. iti. 25/299.

page number: 140

appaṭihatavuttitāya catūsāsu disāsupi vattanaṭṭhena cātuddiso.
ājīvassa visujjhatīti ājīvo assa visujjhati. attabharassāti
appānavajjasulabharūpehi paccayehi attano bharaṇato attabharassa.
tatoeva ekavihāritāya saddhivihāriādīnampi aññesaṁ aposanato
anaññaposino. padadvayenāpi kāyaparihāriyena cīvarena
kucchiparihāriyena piṇḍapātena vicaraṇato sallahukavuttitaṁ subharataṁ
paramāppicchataṁ santuṭṭhiñca dasseti. devāpi pihayanti tādinoti
tādisassa bhusaṁ ativiya santakāya vacīmanokammatāya upasantassa paramena
satinepakkena samannāgamato sabbakālaṁ satimato piṇaḍapātikabhikkhussa
sakkādayo devāpi pihayanti paṭṭhenti tassa sīlādiguṇesu bahumānaṁ
uppādentā ādaraṁ janenti pageva manussā. sace so
lābhasakkārasilokasannissito na hoti tadabhikaṅkhī na hotīti attho.
[82] imināti sapadānacārikena. kālataranti kālasseva.
aphāsukaṭṭhānanti saparissayādivasena duppavesanaṭṭhānaṁ.
puratoti vīthiyaṁ gacchantassa purato gharaṁ apaviṭṭhasseva.
pattavisaṭṭhaṭṭhānanti pesakāravīthiyaṁ pesakārabhāvaṁ nimminitvā ṭhitassa
sakkassa gharadvāre pattavisaṭṭhaṭṭhānaṁ. ukkaṭṭhapiṇḍapātiko taṁdivasaṁ
bhikkhaṁ āgamayamāno nisīdati tasmā taṁ anulometi.
katthacipi kule nibaddhaṁ upasaṅkamanābhāvato pariccayābhāvena kulesu
niccanavakatā. sabbattha alaggamānasatāya ca sommabhāvena ca

page number: 141

candupamatā. kulesu pariggahacittābhāvena tattha maccherappahānaṁ.
hitesitāya vibhāgābhāvato samānukampitā. kulānaṁ
saṅgaṇhanasaṁsaṭṭhatādayo kulupakādīnavā. avhānānabhinandanāti nimantanavasena
avhānassa asampaṭicchanā. abhihārenāti bhikkhābhinīhārena.
sericāranti yathārucivicaraṇaṁ.
[83] nānāsanabhojananti anekasmiṁ āsane bhojanaṁ.
ekanisajjāyaeva abhuñjitvā visuṁ visuṁ nisajjāsu āhāraparibhoganti
attho. paṭirūpanti yuttarūpaṁ anuṭṭhāpanīyaṁ. vattaṁ kātuṁ vaṭṭatīti
vattaṁ kātuṁ yujjati. vattaṁ nāma garuṭṭhānīye kātabbameva.
tattha pana paṭipajjanavidhiṁ dassetuṁ yaṁ theravādamāha āsanaṁ vā rakkheyya
bhojanaṁ vātiādi tassattho ekāsanikaṁ bhikkhuṁ bhuñjantaṁ āsanaṁ vā
rakkheyya dhutaṅgabhedato yāva bhojanapariyosānā na vuṭṭhātabbanti
vuttaṁ hoti. bhojanaṁ vā rakkheyya dhutaṅgabhedato abhuñjamānaṁ
yāva bhuñjituṁ nālabhati 1- tāva vuṭṭhātabbanti attho. yasmā yadidaṁ
dvayaṁ idha natthi tasmā vattakaraṇaṁ dhutaṅgaṁ na rakkhatīti adhippāyo.
tenāha ayañcātiādi.
[84] bhesajjatthamevāti iminā bhesajjaparibhogavaseneva
sappiādīni vaṭṭantīti dasseti.
appābādhatāti arogatā. appātaṅkatāti akicchajīvitā
sarīradukakhābhāvo. lahuṭṭhānanti kāyassa lahuparivattitā. balanti

footnote: 1. na labhatīti bhaveyaya.

page number: 142

sarīrabalaṁ. phāsuvihāroti sukhavihāro. sabbampetaṁ bahukkhattuṁ
bhuñjanappaccayā uppajjanavikārapaṭikkhepaparaṁ.
rujāti rogā. na kammamattanoti attano yogakammaṁ purebhattaṁ
pacchābhattañca na parihāpeti. bahuso bhojane abyāvaṭṭabhāvato
arogabhāvato cāti adhippāyo.
appaṭikūlaṁ katvā bhuñjituṁ vaṭṭati. paṭikūlassa bhuttassa
asaṇṭhānampi siyāti adhippāyo. pamāṇayuttameva gaṇhitabbaṁ
ekabhājanameva gaṇhāmīti bahuṁ gahetvā na chaḍḍetabbaṁ.
[85] nānārasataṇhāvinodananti nānārasabhojane taṇhāya
vinodanaṁ. atra atra nānābhājane ṭhite nānārase icchā etassāti
atriccho. tassa bhāvo atricchatā. tassā atricchatāya pahānaṁ.
āhāre payojanamattadassitāti asambhinnanānārase gedhaṁ akatvā
āhāre satthārā anuññātapayojanamattā dassitā. visuṁ visuṁ
bhājanesu ṭhitāni byañjanāni tāni gaṇhato tattha tattha sābhogatāya
siyā vikkhittabhojitā na tathā imassa ekapattagatasaññinoti vuttaṁ
avikkhittabhojitāti.
okkhittalocanoti pattasaññitāya heṭṭhā khittacakkhu.
paribhuñjeyyāti paribhuñjituṁ sakkuṇeyya. bhuñjantassa yaṁ upanītaṁ
tassa paṭikkhepena taṁ atirittaṁ bhojananti atirittabhojanaṁ. puna bhojanaṁ
kappiyaṁ kāretvā na bhuñjitabbaṁ tabbisayattā imassa dhutaṅgassa.

page number: 143

tenāha idamassa vidhānanti. yasmiṁ bhojaneti yasmiṁ bhuñjiyamāne
bhojane. tadeva bhuñjati na aññaṁ.
[86] anatirittabhojanappaccayā āpatti anatirittabhojanāpatti.
tato dūrībhāvo anāpajjanaṁ. odarikattasammattabhāvo kucchipūrakatā.
tassa abhāvo ekapiṇḍenāpi yāpanato. nirāmisasannidhitā nihitassa
abhuñjanato. puna pariyesanavasena pariyesanāya khedaṁ na yāti.
abhisallekhakānaṁ santosaguṇādīnaṁ vuḍḍhiyā sañjananaṁ
santosaguṇādivuḍḍhisañjananaṁ. idaṁ khalupacchābhattikaṅgaṁ.
gāmantasenāsanaṁ pahāya araññe aruṇaṁ uṭṭhāpetabbanti ettha
gāmantaṁ araññañca sarūpato dassetuṁ tattha saddhiṁ upacārenātiādi
āraddhaṁ. tattha gāmapariyāpannattā gāmantasenāsanassa
gāmoyeva gāmantasenāsananti vuttaṁ. yokoci satthopi gāmo
nāmāti sambandho. indakhīlāti ummārā. tassāti leḍḍupātassa.
vinayapariyāyena araññalakkhaṇaṁ adinnādānapārājike āgataṁ.
tattha hi gāmā vā araññā vāti 1- anavasesato avahāraṭṭhānapariggahe.
tadubhayaṁ asaṅkarato dassetuṁ ṭhapetvā gāmañcātiādi
vuttaṁ. gāmupacāro hi loke gāmasaṅkhameva gacchatīti.
nippariyāyato pana gāmavinimuttaṭṭhānaṁ araññameva hotīti abhidhamme
nikkhamitvā bahi indakhīlā sabbametaṁ araññanti 2- vuttaṁ.

footnote: 1. vi mahāvibhaṅga. 1/84. 2. abhi. vi. 35/338.

page number: 144

suttantikapariyāyena araññakasikkhāpade pañcadhanusatikaṁ pacchimanti āgataṁ
araññikaṁ bhikkhuṁ sandhāya na hi so vinayapariyāyike araññe
vasanato āraññiko pantasenāsanoti sutte vutto. ayañca
suttasaṁvaṇṇanāti idha sabbattha suttantakathāva pamāṇaṁ. tasmā
ettha āgatameva lakkhaṇaṁ gahetabbanti dassento taṁ āropitena
ācariyadhanunātiādinā minanavidhimāha. teneva hi majjhimaṭṭhakathānayova
idamettha pamāṇanti ca vutto. tato tato magganti
tattha tattha khuddakamaggaṁ pidahati. dhutaṅgasuddhikena dhutaṅgasodhanappasutena.
[87] yathāparicchinne kāleti ukkaṭṭhassa tayopi utū
majjhimassa dve mudukassa eko utu. tatthapi dhutaṅgaṁ na bhijjati
saussāhattā. nippajjitvā gamissāmāti cittassa sithilabhāvena
dhutaṅgaṁ bhijjatīti vuttaṁ.
araññasaññaṁ manasikarontoti ahaṁ vivekavāsaṁ vasissāmi
yathāladdho vā kāyaviveko sātthako kātabboti manasikārasabbhāvato
bhabbo .pe. rakkhitunti vuttaṁ. assa āraññikassa cittaṁ na
vikkhipanti āpātamanupagamanato. vigatasantāso hoti vivekaparicayato.
jīvitanikantiṁ jahati bahuparissaye araññe nivāseneva maraṇabhayassa
dūrīkaraṇato. pavivekasukharasaṁ assādeti anubhavati janasaṁsaggābhāvato.
[88] ārādhayantoti anunayanto. yathānusiṭṭhapaṭipattiyā
vivekassa adhiṭṭhānabhāvato āraññikaṅgaṁ yogino vāhanasadisanti

page number: 145

katvā vuttaṁ. avasesadhutāyudhoti avasiṭṭhadhutadhammāyudhoti attho.
channanti iṭṭhakacchadanādīhi chāditaṁ avassayanti attho.
sīmantarikarukkhoti davinnaṁ rājūnaṁ rajjasīmāya ṭhitarukkho. tattha hi
tesaṁ rājūnaṁ balakāyo upagantvā antarantarā yuddhaṁ kareyya corāpi
pāribandhikā 1- samosarantā bhikkhussa sukhena nisīdituṁ na denti.
cetiyarukkho devatādhiṭṭhitoti manussehi sammatarukkho pūjetuṁ upagatehi
manussehi avivitto hoti. niyyāsarukkho sajjularukkhādi. vaggulirukkho
vaggulinisevito. sīmantarikarukkhādayo saparissayā dullabhavivekā
cāti āha ime rukkhe vivajjetvāti.
paṇṇasaṭanti rukkhato patitapaṇṇaṁ. paṭicchanne ṭhāne
nisīditabbaṁ rukkhamūlikabhāvassa paṭicchādanatthaṁ. channe vāsakappanā
dhammassavanādīnamatthāyapi hoti. tasmā jānitvā aruṇaṁ
uṭṭhāpitamatteti vuttaṁ.
[89] abhiṇhaṁ tarupaṇṇavikārassa dassanenāti abhikkhaṇaṁ
tarūsu tarūnaṁ vā paṇṇesu vikārassa khaṇabhaṅgassa dassanena.
senāsanamaccherakammārāmatānanti āvāsamacchariyanavakammaratabhāvānaṁ.
devatāhīti rukkhadevatāhi. tāpi hi rukkhaṭṭhavimānesu vasantiyo
rukkhesu vasanti. ayampi rukkhehi sahavāsitā.
vaṇṇitoti appāni cevātiādinā pasaṁsito. rukkhamūlasenāsanaṁ
nissāya pabbajjāti evaṁ nissayoti ca bhāsito. abhirattāni

footnote: 1. pāripanathikāti mañañe.

page number: 146

taruṇakāle nīlāni majjhimakāle paṇḍūni jiṇṇakāle patitāni
miyanavasena 1- evaṁ passanto tarupaṇṇāni paccakkhatoeva niccasaññaṁ
panūdati pajahati. aniccasaññāevassa saṇṭhāti. yasmā bhagavato
jātibodhidhammacakkappavattanaparinibbānāni rukkhamūleyeva jātāni tasmā
vuttaṁ buddhadāyajjaṁ rukkhamūlanti.
[90] rukkhamūlaṁ paṭikkhipāmīti ettake vutte channaṁ appaṭikjittameva
hotīti channañca rukkhamūlañca paṭikkhipāmīti vuttaṁ. dhutaṅgassa
sabbaso paṭiyogipaṭikkhepena hi samādānaṁ ijjhati no aññathāti.
dhammassavanāyāti imināva dhammaṁ kathentenāpi uposathadivasādīsu
suṇantānaṁ cittānurakkhanatthaṁ tehi yācitena channaṁ pavisituṁ vaṭṭati.
dhammaṁ pana kathetvā abbhokāsova gantabbo. rukkhamūlikassāpi
eseva nayo. uposathatthāyāti uposathakammāya. uddisantenāti
paresaṁ uddesaṁ dentena. uddisāpentenāti sayaṁ uddesaṁ gaṇhantena.
maggamajjhe ṭhitaṁ sālanti sīhaladīpe viya maggā anokkamma ujukameva
pavisitabbaṁ sālaṁ. vegena gantuṁ na vaṭṭati asāruppattā. yāva
vassuparamā ṭhatvā gantabbaṁ na tāva dhutaṅgabhedo hotīti adhippāyo.
rukkhassa anto nāma rukkhamūlaṁ. pabbatassa pana pabbhārasadiso
pabbatapadeso. acchannamariyādanti yathā vassodakaṁ anto na
pavisati evaṁ chadanasaṅkhepena upari akatamariyādaṁ. anto pana
pabbhārassa vassodakaṁ pavisati ce abbhokāsasaṅkhepamevāti tattha

footnote: 1. milāyanavasenāti mañañe.

page number: 147

pavisituṁ vaṭṭati. sākhāmaṇḍapoti rukkhasākhāhi viraḷacchannamaṇḍapo.
piṭṭhapaṭo khalitthaddhasāṭako. paviṭṭhakkhaṇe dhutaṅgaṁ bhijjati
yathāvuttapabbhārādike ṭhapetvāti adhippāyo. jānitvāti
dhammassavanādiatthaṁ channaṁ rukkhamūlaṁ pavisitvā nisinno idāni aruṇo uṭṭhahatīti
jānitvā. rukkhamūlepi katthaci attheva nivāsaphāsutāti siyā tattha
āsaṅkapubbako āvāsapalibodho. na pana abbhokāseti.
[91] idheva āvāsapalibodhupacchedo ānisaṁso vutto.
pasaṁsāyānurūpatāti aniketāti vuttappasaṁsāya anālayabhāvena
anucchavikatā. nissaṅgatāti āvāsapariggahābhāvena tattha nissaṅgatā.
asukadisāyaṁ vasanaṭṭhānaṁ natthi tasmā tattha gantuṁ neva sakkāti
edisassa parivitakkassa abhāvato cātuddiso. migabhūtenāti
pariggahābhāvena migassa viya bhūtena. sitoti nissito. vindatīti labhati.
nasusānanti asusānaṁ. aññaṭṭho nakāro. susānalakkhaṇarahitaṁ
vasanaṭṭhānanti adhippāyo. tatthāti susānanti vavaṭṭhāpitamatte
ṭhāne na vasitabbaṁ. na hi nāmamattena susānalakkhaṇaṁ sijjhati. tenāha
na hītiādi. jhāpitakālato paṭṭhāya .pe. susānameva. chavena
sayitamattāya susānalakkhaṇappattito chavasayanaṁ hi susānanti vuccati.
sosānikena nāma appakiccena sallahukavuttinā bhavitabbanti dassetuṁ
tasmiṁ pana vasantenātiādi vuttaṁ.
[92] garukanti dupparihāraṁ. tameva hi dupparihārabhāvaṁ

page number: 148

dassetuṁ tasmātiādi vuttaṁ. ttatha uppannaparissayavighātatthāyāti
susānaṁ nāma manussarāhaseyyakanti corā akatakammāpi katakammāpi
osaranti tattha coresu bhaṇḍasāmike disvā bhikkhussa samīpe
bhaṇḍaṁ chadḍetvā palātesu manussā bhikkhuṁ coroti gahetvā
potheyyuṁ tasmā vihāre saṅghattheraṁ vā gocaragāme raññā niyuttaṁ
rājayuttakaṁ vā attano sosānikabhāvaṁ jānāpetvā yathā tādiso
añño vā parissayo na hoti tathā appamattena vasitabbaṁ.
caṅkamantassa yadā āḷāhanaṁ abhimukhaṁ na hoti tadāpi saṁvegajananatthaṁ
tattha attadiṭṭhi vissajjetabbāti dassetuṁ aḍḍhakkhikena āḷāhanaṁ
olokentenāti vuttaṁ. uppathamaggena gantabbaṁ attano
sosānikabhāvassa apākaṭabhāvatthaṁ. ārammaṇanti tasmiṁ susāne ayaṁ vammiko
ayaṁ rukkho ayaṁ khāṇukotiādinā divāyeva ārammaṇaṁ vavaṭṭhapetabbaṁ.
bhayānakanti bhayajanakaṁ vammikādi. kenaci leḍḍupāsāṇādinā āsanne
vicarantīti na paharitabbā. tilapiṭṭhaṁ vuccati tipalalaṁ. māsamissaṁ
bhattaṁ māsabhattaṁ. guḷādīti ādisaddena tilasaṅguḷikādiṁ ghatapūvañca
saṅgaṇhāti. kulagehaṁ na pavisitabbanti petadhūmena vāsitattā
pisācānubandhattā ca kulagehassa abbhantaraṁ na pavisitabbaṁ.
devasikaṁ chavadāho dhuvadāho. matañātakānaṁ tattha gantvā
devasikaṁ rodanaṁ dhuvarodanaṁ. vuttanayenāti jhāpitakālato paṭṭhāyāti
vuttanayena.

page number: 149

pacchimayāme paṭikkamituṁ vaṭṭatīti icchitattā susānaṁ agatadivaseti
aṅguttarabhāṇakā. susāne niccakālaṁ sīvathikadassanena
maraṇassatipaṭilābho. tatoeva appamādavihāritā. tattha chaḍḍitassa
matakaḷevarassa dassanena asubhanimittādhigamo. tatoeva kāmarāgavinodanaṁ.
bahulaṁ sarīrassa asuciduggandhajegucchabhāvasallakkhaṇato abhiṇhaṁ
kāyasabhāvadassanaṁ. tato maraṇassatipaṭilābhato ca saṁvegabahulatā.
byādhikānaṁ jarājiṇṇānañca matānaṁ tattha dassanena
ārogyayobbanajīvitamadappahānaṁ. khuddakassa mahato ca bhayassa abhibhavanato
bhayabheravasahanatā. saṁviggassa yoniso padahanaṁ sambhavatīti amanussānaṁ
garubhāvanīyatā. niddāgatampīti suttampi supinantepīti adhippāyo.
[93] senāsanaggāhaṇe pare uṭṭhāpetvā gahaṇaṁ idaṁ sundaraṁ
idaṁ na sundaranti paritulayitvā pucchanā olokanā ca senāsanaloluppaṁ.
toṭṭhabbanti tussitabbaṁ.
vihārassa pariyantabhāvena dūreti vā bahunnaṁ sannipātaṭṭhānādīnaṁ
accāsanneti vā pucchituṁ na labhati pucchanenāpissa dhutaṅgassa
saṅkilissanato. oloketunti loluppavasena passituṁ. sacassa
taṁ na ruccatīti assa yathāsanthatikassa taṁ yathāgāhitaṁ senāsanaṁ
aphāsukabhāvena sace na ruccati. mudukassa asati roge yathāgāhitaṁ
pahāya aññassa senāsanassa gahaṇaṁ loluppaṁ. majjhimassa
gantvā olokanā. ukkaṭṭhassa pucchanā. sabbesampi

page number: 150

uṭṭhapetvā gahaṇe vattabbameva natthi.
[94] uṭṭhāpanīyānampi anuṭṭhāpanena sabrahmacārīnaṁ hitesitāya
karuṇāvihārānuguṇatā. sundarāsundara vibhāgākaraṇato
hīnappaṇītavikappapariccāgo. tena tādilakkhaṇānuguṇatā. tatoeva
anurodhavirodhavippahānaṁ. dvārapidahanaṁ okāsādānato.
yathāsanthatarāmatanti yathāgāhite yathāniddiṭṭhe senāsane abhiratibhāvaṁ.
seyyanti iriyāpathalakkhaṇaṁ seyyaṁ. tappaṭikkhepeneva hi
tadatthā mañco bhisīti evamādikā seyyā paṭikkhittāeva hoti.
nesajjikoti ca sayanaṁ paṭikkhipitvā nisajjāyeva viharituṁ sīlamassāti
imassa atthassa idha adhippetattā seyyāevettha paṭiyoginī. na
itare tathā aniṭṭhattā asambhavato ca. kosajjapakkhiyo hi
iriyāpatho idha paṭiyogibhāvena icchito na itarena. na ca
sakkā ṭhānagamanehi vinā nisajjāyeva yāpetuṁ tathā pavattetunti
seyyāevettha paṭiyoginī. tenāha tena panātiādi. caṅkamitabbaṁ
na nesajjiko ahanti sabbarattiṁ nisīditabbaṁ. iriyāpathantarānuggahito
hi kāyo manasikārakkhamo hoti.
cattāro pādā piṭṭhiapassayo cāti imehi pañcahi aṅgehi
pañcaṅgo. catūhi aṭṭanīhi piṭṭhiapassayena ca pañcaṅgoti apare.
ubhosu passesu piṭṭhipasse ca yathāsukhaṁ apassāya viharato nesajjikassa
anesajjikato ko visesoti gāhaṁ nivāretuṁ abhayatthero nidassito

page number: 151

thero anāgāmī hutvā parinibbāyīti.
[95] upacchediyati etenāti upacchedananti vinibandhupacchedassa
sādhakatamabhāvo daṭṭhabbo. sabbakammaṭṭhānānuyogasappāyatā
alīnānuddhaccapakkhikatā 1- nisajjāya. tatoeva pāsādikairiyāpathatā.
viriyārambhānukulatā viriyasamatāyojanassa anucchavikato. tatoeva
sammāpaṭipattiyā anubrūhanatā.
paṇidhāyāti ṭhapetvā. tanunti uparimakāyaṁ. vikampetīti
cāleti. icchāvighātaṁ karotīti adhippāyo. vatanti dhutaṅgaṁ.
sekhaputhujjanānaṁ vasena siyā kusalāni. khīṇāsavānaṁ vasena siyā
abyākatāni. tattha sekhaputhujajanā paṭipattipūraṇatthaṁ khīṇāsavā
phāsuvihāratthaṁ dhutaṅgāni pariharanti.
[96] akusalampi dhutaṅganti akusalacittenāpi dhutaṅgasevanāpi
atthīti adhippāyo. taṁ na yuttaṁ. yena akusalacittena
pabbajitassa āraññikattaṁ taṁ dhutaṅgaṁ nāma na hoti. kasmā.
lakkhaṇābhāvato. yaṁ hi taṁ kilesānaṁ dhunanato dhutassa puggalassa
ñāṇassa cetanāya vā aṅgattaṁ na taṁ akusaladhammesu sambhavati
tasmā araññavāsādimattena āraññikādayo tāva hontu
āraññikaṅgādīni pana na hontīti imamatthaṁ dassetuṁ na mayantiādi
vuttaṁ. tattha imānīti dhutaṅgāni. vuttaṁ heṭṭhāvacanatthaniddese.
na ca akusalena koci dhuto nāma hoti kilesānaṁ

footnote: 1. alīnānuddhaccapakkhikattāti hetupadaṁ maññe.

page number: 152

dhunanaṭṭhenāti adhippāyo. yassa bhikkhuno tāni samādānāni
aṅgāni. etena paṭhamenāpi atthavikappena natthi akusalaṁ dhutaṅganti
dasseti. na ca akusalaṁ kiñci dhunātīti akusalaṁ kiñci pāpaṁ
na ca dhunātieva appaṭipakkhato. yesanti samādānānaṁ taṁ
akusalaṁ ñāṇaṁ viya aṅganti katvā tāni dhutaṅgānīti vucceyyuṁ.
iminā dutiyenāpi atthavikappena natthi akusalaṁ dhutaṅganti dasseti.
nāpi akusalantiāditatiyatthavikappavasena yojanā. tasmātiādi
vuttassevatthassa nigamanaṁ. yesanti abhayagirivāsike sandhāyāha.
te hi dhutaṅgaṁ nāma paññattīti vadanti. tathā sati tassa
paramatthato avijjamānattā kilesānaṁ dhunanaṭṭhopi na siyā samādātabbatā
cāti tesaṁ vacanaṁ pāliyā virujjhatīti dassetuṁ kusalattikavinimuttantiādi
vuttaṁ. tasmāti yasmā paññattipakkhe ete dosā
dunnivārā tasmā taṁ tesaṁ vacanaṁ na gahetabbaṁ. vuttanayo
cetanāpakkhoyeva gahetabboti attho. yasmā eteva dhutaguṇā kusalattike
paṭhamattatiyapadasaṅgahitā tasmā siyā sukhāya vedanāya sampayuttā
siyā adukkhamasukhāya vedanāya sampayuttā siyā vipākadhammadhammā
siyā nevavipākanavipākadhammadhammā siyā anupādinnupādāniyā siyā
asaṅkiliṭṭhasaṅkilesikāti 1- evaṁ sesattikadukapadehipi nesaṁ yathārahaṁ
saṅgaho vibhāvetabbo.

footnote: 1. abhi. vi. 35/71.

page number: 153

kāmaṁ sabbopi arahā dhutakileso idha pana dhutaṅgasevanāmukhena
kilese vidhunitvā ṭhito khīṇāsavo dhutakileso puggaloti
adhippeto. tathā sabbopi ariyamaggo nippariyāyena kilesadhunano
dhammo. visesato aggamaggo. pariyāyena pana vipassanāñāṇādi
heṭṭhimaparicchedena dhutaṅgacetanāsampayuttañāṇaṁ daṭṭhabbaṁ. evaṁ
dhutaṁ dassetvā dhutavāde dassetabbe yasmā dhutavādabhedena dhuto
viya dhutabhedena dhutavādopi duvidho tasmā tesaṁ tadubhayapaṭipakkhepassa
ca vasena catukkamettha sambhavatīti taṁ dassetuṁ atthi dhutotiādi
vuttaṁ. tayidanti nipāto. tassa so ayanti atthoti.
[97] dhutadhammā nāmāti dhutaṅgasevanāya paṭipakkhabhūtānaṁ
pāpadhammānaṁ dhunanavasena pavattiyā dhutoti laddhanāmāya dhutaṅgacetanāya
upakārakā dhammāti katvā dhutadhammā nāma. asampattasampattesu
paccayesu alubbhanākārena pavattanato appicchatā santuṭṭhiyo atthato
alobho. paccayagedhādihetukānaṁ lolatādīnaṁ saṅkilesānaṁ sammadeva
likhanato chedanato gaṇasaṅgaṇikādibhedato saṁsaggato cittassa vivecanato
sallekhatā pavivekatā ca alobho amohoti imesu dvīsu dhammesu
anupatanti tadantogadhā tappariyāpannā honti tadubhayasseva
pavattivisesabhāvato. imehi kusaladhammehi atthi idamatthi yena ñāṇena
pabbajitena nāma paṁsukūlikaṅgādīsu patiṭṭhitena bhavitabbanti yathānusiṭṭhaṁ
dhutaṅgaguṇe samādiyati ceva pariharati ca taṁ ñāṇaṁ idamatthitā.

page number: 154

tenāha idamatthitā ñāṇamevāti. paṭikkhepavatthūsūti gahapaticīvarādīsu
tehi tehi dhutaṅgehi paṭikkhipitabbavatthūsu. lobhanti taṇhaṁ.
tesvevāti paṭikkhepavatthūsueva. ādīnavapaṭicchādakanti ārakkhadukkha-
parādhīnavutticorabhayādiādīnavapaṭicchādakaṁ. anuññātānanti satthārā
nicchandarāgaparibhogavasena anuññātānaṁ sukhasamphassāttharaṇapāvuraṇādīnaṁ.
paṭisevanamukhenāti paṭisevanadvārena. tena lesenāti attho.
atisallekhamukhenāti ativiya sallekhapaṭipattimukhena. ukkaṭṭhassa
vaṭṭanakānampi paṭikkhipanavasenāti attho.
[98] sukhumakaraṇasannissayo rāgo dukkhāya paṭipattiyaṁ patiṭṭhaṁ
na labhatīti āha dukkhāpaṭipadañca nissāya rāgo vūpasamatīti.
sallekho nāma sampajānassa hoti sati sampajaññe moho
appatiṭṭhova appamādasabbhāvatoti vuttaṁ sallekhaṁ nissāya
appamattassa moho pahīyatīti. etthāti etesu dhutaṅgesu. tatthāti
araññarukkhamūlesu.
sīsaṅgānīti sīsabhūtāni aṅgāni. paresampi kesañci nānantariyatāya
sukaratāya ca saṅgaṇhanato uttamaṅgānīti attho.
asambhinnaṅgānīti kehici sambhedanarahitāni. visuṁyeva aṅgānīti
vuttaṁ hoti.
[99] kammaṭṭhānaṁ vaḍḍhati rāgacaritassa mohacaritassa
dosacaritassāpi taṁ ekaccaṁ dhutaṅgaṁ sevantassāti adhippāyo. hāyati

page number: 155

kammaṭṭhānaṁ sukumārabhāvena lūkhapaṭipattiṁ asahantassa vaḍḍhateva
mahāpurisajātikassāti adhippāyo. na vaḍḍhati kammaṭṭhānaṁ
upanissayarahitassa. ekameva hi dhutaṅgaṁ yathā kilesadhunanaṭṭhena evaṁ
cetanāsabhāvattā. tenāha samādānacetanāti.
terasāpi dhutaṅgāni samādāya pariharantānaṁ puggalānaṁ vasena
dvecattālīsa hontīti vatvā bhikkhūnaṁ terasannampi pariharaṇassa
ekajjhaṁyeva sambhavaṁ dassetuṁ sace hītiādi vuttaṁ. tattha
ekappahārena sabbadhutaṅgāni paribhuñjituṁ sakkotīti vuttaṁ. kathaṁ
abbhokāse viharantassa rukkhamūlikaṅgaṁ. channaṁ paṭikkhipāmi
rukkhamūlikaṅgaṁ samādiyāmīti vacanato channe aruṇaṁ uṭṭhāpitamatte dhutaṅgaṁ
bhijjati na abbhokāse tasmā bhedahetuno abhāvena tampi
arogameva yathāsenāsanaloluppassa abhāvena yathāsanthatikaṅganti
daṭṭhabbaṁ. āraññikaṅgaṁ gaṇamhā ohīyanasikkhāpadena paṭikkhittaṁ
khalupacchābhattikaṅgaṁ anatirittabhojanasikkhāpadena parihāyati bhikkhuniyā
atirittaṁ katvā bhuñjituṁ na labhati. kappiye ca vatthusmiṁ
lolataṁ pahānāya dhutaṅgasamādānaṁ na akappiye. sikkhāpadeneva
paṭikkhittattā aṭṭheva honti bhikkhuniyā saṅkacchikacīvarādīhi saddhiṁ
pañcapi ticīvarasaṅkhameva gacchantīti katvā. yathāvuttesūti bhikkhūnaṁ
vuttesu terasasu ticīvarādhiṭṭhānavinayakammābhāvato ṭhapetvā
tecīvarikaṅgaṁ dvādasa sāmaṇerānaṁ. sattāti bhikkhunīnaṁ vuttesu aṭṭhasu

page number: 156

ekaṁ pahāya satta ticīvarādhiṭṭhānavinayakammābhāvato ṭhapetvā tecīvarikaṅgaṁ
tīhi imaṁ anuvattamānameva katvā satta sikkhamānasāmaṇerīnanti
vuttaṁ. paṭirūpānīti upāsakabhāvasseva anucchavikāni.
dhutaṅganiddesa vaṇṇanā niṭṭhitā.
-------------
kammaṭṭhānaggahaṇaniddesavaṇṇanā
[100] appicchatādīhīti appicchatāsantuṭṭhisallekhapavivekāpacaya
viriyārambhādīhi. pariyodāteti suvisuddhe nirupakkilese. imasmiṁ
sīleti yathāvutte catupārisuddhisīle. cittaṁ bhāvayanti imameva desanaṁ
sandhāyāha atisaṅkhepadesitattāti.
[101] ko samādhīti saruppapucchā 1-. kenaṭṭhena samādhīti kena
atthena samādhīti vuccati. samādhīti padaṁ kaṁ abhidheyyatthaṁ nissāya
pavattanti attho. katividhoti pabhedapucchā.
ko samādhīti kāmañcāyaṁ saruppapucchā 1- vibhāgavantānaṁ pana
saruppavibhāvanaṁ 2- vibhāgadassanamukheneva hotīti vibhāgo tāva
anavasesato dassetabbo tandassane ca ayamādīnavoti dassetuṁ samādhi
bahuvidhoti ādi vuttaṁ. tattha bahuvidhoti kusalādivasena anekavidho.
nānappakārakoti ārammaṇavimokkhasaññāmanasikāracchandapaṇidhi-
adhimokkhābhinīhārapaññānānattādinā nānappakāro. na

footnote: 1-1. sarūpapucchāti maññe. 2. sarūpavibhāvanaṁ.

page number: 157

sādheyyāti lokiyasamādhibhāvanā idha adhippetattho tañca na
sādheyya. jhānavimokkhādīsu hi samādhiṁ uddharitvā tassa
labbhamānehi vibhāgehi visajjane kariyamāne jhānavibhaṅgādīsu āgato
sabbo samādhippabhedo visajjetabbo siyā. tathā ca sati
yvāyaṁ lokiyasamādhissa bhāvanāvidhi adhippeto tassa visajjanāya
okāsova na bhaveyya. kiñci. yenassa tikacatukkajjhānikena
hīnādibhedabhinnena pavattivibhāgena brahmapārisajjādivasena navavidho
pañcamajjhānikena vehapphalādivasena dasavidho vā ekādasavidho vā
bhavappabhedo nippajjati svāssa pavattivibhāgo ayaṁ soti niddhāretvā
vuccamāno vikkhepāya siyā yathātaṁ avisaye. tenāha
uttariñca vikkhepāya saṁvatteyyāti. kusalacittekaggatāti kusalā
anavajjasukhavipākalakkhaṇā cittekaggatā.
cittacetasikānaṁ samaṁ avisāraṇavasena sampiṇḍentassa viya
ādhānaṁ samādhānaṁ avisāralakkhaṇo hi samādhi sampiṇḍanaraso
ca sammā avikkhipanavasena ādhānaṁ samādhānaṁ avikkhepalakkhaṇo
vā hi samādhi vikkhepaviddhaṁsanaraso cāti. svāyaṁ yasmā
ekārammaṇe cittassa ṭhitihetu tasmā ṭhapananti vuttaṁ hotīti āha.
tathāhesa cittassa ṭhiti saṇṭhiti avaṭṭhitīti niddiṭṭho.
ekārammaṇaggahaṇañcettha samādhissa santānaṭṭhitibhāvadassanatthaṁ. tathāhissa
aṭṭhakathāyaṁ dīpacciṭṭhiti nidassitā. ānubhāvenāti balena.

page number: 158

paccayabhāvenāti attho. avikkhipamānāti na vikkhipamānā
vūpasamamānā. upasamapaccupaṭṭhāno hi samādhi. etenassa
vikkhepapaṭipakkhataṁ dasseti. avippakiṇṇāti avisaṭṭhā. etena
avisāralakkhaṇataṁ.
na vikkhipati sampayuttā vā na vikkhipanti etenāti
avikkhepo. so lakkhaṇaṁ etassāti avikkhepalakkhaṇo. vikkhepaṁ
viddhaṁseti tathā vā sampajjatīti vikkhepaviddhaṁsanaraso. uddhacce
avikampanavasena paccupatiṭṭhati sampayuttānaṁ vā taṁ paccupaṭṭhāpetīti
avikampanapaccupaṭṭhāno. sukhanti nirāmisaṁ sukhaṁ daṭṭhabbaṁ.
avikkhepalakkhaṇaṁ nāma samādhissa āveṇiko sabhāvo. na
tenassa koci vibhāgo labbhatīti āha avikkhepalakkhaṇena tāva
ekavidhoti.
sampayuttadhamme ārammaṇe appento viya pavattatīti vitakko
appanā. tathāhi so appanā byappanāti niddiṭṭho.
tappamukhatāvasena pana sabbasmiṁ mahaggatānuttare jhānadhamme appanāti
aṭṭhakathāvohāro tathā tassa anuppattiṭṭhānabhūte parittajjhāne
upacāravohāro gāmādīnaṁ samīpaṭṭhāne gāmupacārādisamaññā viyāti
āha upacārappanāvasena duvidhoti. idha pana samādhivasena veditabbaṁ.
lujjanapalujjanaṭṭhena lokoti vuccati vaṭṭaṁ. tappariyāpannatāya
loke niyutto tattha vā viditoti lokiyo. tattha

page number: 159

apariyāpannatāya lokato uttaro uttiṇṇoti lokuttaro. kāmañcettha
lokiyasamādhi bhāvetabbabhāvena gayhati ubhayaṁ pana ekajjhaṁ gahetvā
tato itaraṁ niddhāretuṁ lokiyalokuttaravasena duvidhoti vuttaṁ.
sappītikanippītikavasenāti saha pītiyā vattatīti sappītiko
pītisampayutto. natthi etassa pītīti nippītiko pītivippayutto.
tesaṁ vasena.
[102] sukhena saha ekuppādādibhāvaṁ gatoti sukhasahagato.
sukhasampayuttoti attho. upekkhāsahagatepi eseva nayo.
upekkhāti cettha adukkhamasukhavedanā adhippetā. sā hi
sukhadukkhākārappavattiṁ upekkhati majjhattākārasaṇṭhitattā. sukhasahagatappadena
cettha sappītiko nippītikekadeso ca saṅgahito upekkhāsahagatappadena
pana nippītikekadeso vāti ayametesaṁ padānaṁ viseso.
sabhāvato paccayato phalato ca majjhimapaṇītehi nihīno tesaṁ
vā guṇehi parihīnoti hīno. attano paccayehi padhānabhāvaṁ nīto
paṇīto. ubhinnaṁ majjhe bhavo majjhimo.
sampayogavasena pavattamānena saha vitakkena savitakko.
saha vicārena savicāro. savitakko ca so savicāro cāti
savitakkasavicāro. ādisaddena avitakkavicāramatto avitakkavicāro
ca gahito. tattha vicārato uttarivitakkena sampayogābhāvato
avitakko ca so vicāramatto cāti avitakkavicāramatto.

page number: 160

visesanivattiattho vā mattasaddo. savitakkasavicāro hi samādhi.
vitakkavisiṭṭhena vicārena savicāro. ayaṁ pana vicāramattena
vitakkasaṅkhātavisesarahitena tasmā avitakkavicāramatto. athavā. bhāvanāya
pahīnattā vitakkābhāvenāyaṁ vicāramatto na vicārato aññassa
attanā sampayuttadhammassa kassaci abhāvāti dassetuṁ avitakkavacanena
vicāramattapadaṁ visesetvā vuttaṁ. ubhayarahito avitakkāvicāro.
pītisahagatādivasenāti pītisahagatasukhasahagataupekkhāsahagatavasena.
yadettha vattabbaṁ taṁ sukhasahagataduke vuttanayameva.
paṭipakkhehi samantato khaṇḍitattā paritto parittanti vā
appamattakaṁ vuccati. ayampi appānubhāvatāya paritto viyāti
paritto. kilesavikkhambhanato vipulaphalato dīghasantānato ca mahantabhāvaṁ
gato mahantehi vā uḷāracchandādīhi gato paṭipannoti mahaggato.
ārammaṇakaraṇavasenāpi natthi etassa pamāṇakaradhammā tesaṁ vā
paṭipakkhoti appamāṇo.
paṭipajjati jhānaṁ etāyāti paṭipadā pubbabhāgabhāvanā.
dukkhā kicchā paṭipadā etassāti dukkhāpaṭipado. pakatipaññāya
abhivisiṭṭhattā abhiññā nāma appanāvahā bhāvanā paññā.
dandhā mandā abhiññā etassāti dandhābhiñño. dukkhāpaṭipado
ca so dandhābhiñño cāti dukkhāpaṭipadādandhābhiñño samādhi
tadādivasena. catukkajjhānaṅgavasenāti catunnaṁ jhānānaṁ aṅgabhāvavasena.

page number: 161

catukkanayavasena cetaṁ vuttaṁ. hānabhāgiyādivasenāti
hānakoṭṭhāsikādivasena.
channaṁ anussatiṭṭhānānanti buddhānussatiādīnaṁ channaṁ
anussatikammaṭṭhānānaṁ. imesaṁ vasenāti imesaṁ dasannaṁ kammaṭṭhānānaṁ
vasena. pubbabhāge ekaggatāti iminā appanāya upakāraka-
nānāvajjanupacārassāpi saṅgaho daṭṭhabbo na ekāvajjanasseva.
appanāsamādhīnanti hi upakattabbupakārakasambandhe sāmivacanaṁ purisassa
atthotiādīsu viya. parikammanti gotrabhū. aparitto samādhīti
dassetuṁ paṭhamassa jhānassātiādi vuttaṁ. tīsu bhūmīsūti kāmarūpārūpabhūmīsu.
kusalacittekaggatāya adhippetattā ariyamaggasampayuttāti
vuttaṁ. siyā sappītiko siyā nippītikoti anippītikoti aniyamavacanaṁ.
upacārasamādhisāmaññena sabbesampi vā jhānānaṁ nānāvajjanavīthiyaṁ
upacārasamādhi siyā sappītiko siyā nippītiko. ekāvajjanavīthiyaṁ
pana ādito dukatikajjhānānaṁ upacārasamādhi sappītikova. itaresaṁ
nippītikova visabhāgavedanassa cittassa āsevanapaccayattābhāvato
ekavīthiyaṁ vedanāparivattanābhāvato ca. siyā sukhasahagato siyā
upekkhāsahagatoti etthāpi vuttanayeneva attho veditabbo. tattha pana
dukatikajjhānānanti vuttaṁ. idha tikacatukkajjhānānanti vattabbaṁ.
[103] paṭiladdhamattoti adhigatamatto anāsevito abahulīkato.
so hi dubbalabhāvena hīno hoti. nātisubhāvitoti ativiya paguṇabhāvaṁ

page number: 162

apāpito. subhāvitoti suṭṭhu bhāvito sammadeva paguṇataṁ upanīto.
tenāha vasippattoti. chandādīnaṁ hīnatādivasenāpi imesaṁ hīnāditā
veditabbā. tathāhi uḷārapuññaphalakāmatāvasena pavattito hīno.
lokiyābhiññāsampādanāya pavattito majjhimo. vivekakāmatāya
ariyabhāve ṭhitena pavattito paṇīto. attahitāya bhavasampattiatthaṁ
pavattito vā hīno. kevalaṁ alobhajjhāsayena pavattito majjhimo.
parahitāya pavattito paṇīto. vaṭṭajjhāsayena vā pavattito
hīno. vivekajjhāsayena pavattito majjhimo. vivaṭṭajjhāsayena
lokuttarapādakatthaṁ pavattito paṇīto.
saddhiṁ upacārasamādhināti sabbesampi jhānānaṁ upacārasamādhinā
saha. vitakkamatteyeva ādīnavaṁ disvāti vitakkeyeva oḷārikato
upaṭṭhahantena cittassa khobhakaradhammo ayanti ādīnavaṁ disvā vicārañca
santato manasikaritvā. tenāha vicāre adisvāti. taṁ sandhāyāti
taṁ evaṁ paṭiladdhaṁ samādhiṁ sandhāya. evaṁ avitakkavicāramatto samādhīti
dutiyapadaṁ vuttaṁ.
tīsūti ādito tiṁsu. tesvevāti tesueva catukkapañcakanayesu.
tatiye catuttheti catukkanaye tatiye pañcakanaye catuttheti
yojetabbaṁ. avasāneti dvīsupi nayesu pariyosānajjhāne yathākkamaṁ
catutthe pañcame vā. pītisukhasahagato vāti etthāpi heṭṭhā
vuttanayeneva attho veditabbo. ettha ca satipi

page number: 163

pītisahagatassāpi samādhissa sukhasahagatatte tīṇipi padāni asaṅkarato dassetuṁ
nippītikasukhato sappītikasukhassa visesadassanatthaṁ satthu pītittikadesanāti
nippītikasseva sukhassa vasena sukhasahagato samādhi gahitoti daṭṭhabbaṁ.
upacārabhūmiyanti upacārajjhānasampayuttacittuppāde. cittuppādo
hi sahajātadhammānaṁ uppattiṭṭhānatāya bhūmīti vuccati. sukhabhūmiyaṁ
kāmāvacaretiādīsu. paritto samādhi kāmāvacarabhāvato.
[104] paṭhamasamannāhāro bhāvanaṁ ārabhantassa paṭhavī paṭhavītiādinā
kammaṭṭhāne paṭhamābhiniveso. tassa tassa jhānassa
upacāranti nīvaraṇavitakkavicāranikantiādīnaṁ vūpasame thirabhūtaṁ
kāmāvacarajjhānaṁ. yāva appanāti iminā pubbabhāgapaññāyaeva
abhiññābhāvo vutto viya dissatīti vadanti. appanāpaññā
pana abhiññāva. yadaggena hi pubbabhāgapaññāya dandhasīghatā
tadaggena appanāpaññāyapīti. samudācāraggahaṇatāyāti
samudācārassa gahaṇabhāvena pavattibāhullatoti attho. asukhāsevanāti
kasirabhāvanā. palibodhupacchedādīnīti ādisaddena bhāvanāvidhānāparihāpanādiṁ
saṅgaṇhati. asappāyasevīti upacārādhigamato pubbe
asappāyasevitāya dukkhāpaṭipadā pacchā asappāyasevitāya dandhābhiññā
hoti. sappāyasevinoti etthāpi eseva nayo. pubbabhāgeti
upacārajjhānādhigamato orabhāge. aparabhāgeti tato uddhaṁ.
tassa vomissakatāti yo pubbabhāge asappāyaṁ sevitvā aparabhāge

page number: 164

asappāyasevī tassa dukkhāpaṭipadā khippābhiññā itarassa
sukhāpaṭipadā dandhābhiññā hoti evaṁ paṭhamacatutthānaṁ vomissakatāya
dutiyatatiyāti attho. akatapalibodhupacchedassa saparibandhatāya paṭipadā
dukkhā hoti itarassa sukhā. asampāditāppanākosallassa ñāṇassa
avisadatāya dandhā abhiññā hoti visadatāya khippā abhiññā.
taṇhāavijjāvasenāti taṇhāavijjānaṁ abhibhavānabhibhavavasena.
samathavipassanādhikāravasenāti samathavipassanāsu asato sato ca adhikārassa
vasena. taṇhāya samādhissa ujupaṭipakkhattā sā samathapaṭipadāya
paribandhinīti āha taṇhābhibhūtassa hi dukkhāpaṭipadā hotīti.
abhibhavo cassā itarakilesehi adhikatāya. anabhibhūtassa taṇhāyāti
adhikārato veditabbaṁ. tathā avijjā paññāya ujupaṭipakkhāti
tadabhibhūtassa dandhābhiññatā vuttā. akatādhikāroti bhavantare
akataparicayo. yathā paguṇaṁ katvā visaṭṭhagantho appamattakena
payogena suppavattivācuggatova hoti evaṁ pubbe kataparicayassa
bhāvanā appakasireneva ijjhatīti āha katādhikārassa sukhāti.
svāyaṁ akato kato ca adhikāro samathanissito paṭipadāya vutto
samādhippadhānattā paṭipadāya. vipassanānissito abhiññāya
ñāṇappadhānattā appanāya. kilesindriyavasenāti tikkhātikkhānaṁ
kilesindriyānaṁ vasena. tenāha tibbakilesassātiādi. tattha kilesā
kāmacchandādayo. indriyāni saddhādīni. yathāvuttā

page number: 165

paṭipadābhiññā puggalādhiṭṭhānāti dhammaniddesampi puggalādhiṭṭhānamukhena
dassetuṁ yo puggalotiādi vuttaṁ.
[105] appaguṇoti na subhāvito vasībhāvaṁ apāpito.
tenāha uparijjhānassa paccayo bhavituṁ na sakkotīti. ayaṁ
parittoti ayaṁ samādhi appānubhāvatāya paritto. avaḍḍhiteti
ekaṅguladvaṅgulamattampi na vaḍḍhite. yathāupaṭṭhite ārammaṇe
ekaṅgulamattampi hi vaḍḍhitaṁ appamāṇamevāti vadanti. paguṇo
subhāvitoti vatvā uparijjhānassa paccayo bhavituṁ sakkotīti iminā
yathā paguṇopi uparijjhānassa paccayo bhavituṁ asakkonto samādhi
parittoyeva hoti na appamāṇo evaṁ ñāṇuttarassa ekāsaneneva
uparijjhānanibbattanenāti subhāvitopi uparijjhānassa
paccayabhāvasaṅkhātāya subhāvitakiccasiddhāya 1- appamāṇotveva vuccati.
apare pana sace subhāvito paguṇo vasībhāvaṁ patto uparijjhānassa
paccayo ahontopi appamāṇoeva pamāṇakarānaṁ rāgādipaṭipakkhānaṁ
suvidūrabhāvatoti vadanti. vuttalakkhaṇavomissakatāyāti
yo appaguṇo uparijjhānassa paccayo bhavituṁ na sakkoti vaḍḍhite
ārammaṇe pavatto ayaṁ paritto appamāṇārammaṇo yo pana
paguṇo uparijjhānassa paccayo bhavituṁ sakkoti avaḍḍhite ārammaṇe
pavatto ayaṁ appamāṇo parittārammaṇoti evaṁ paṭhamacatutthasamādhīnaṁ
vuttalakkhaṇassa vomissakabhāvena dutiyatatiyasamādhisaṅgāhako

footnote: 1. subhāvitakiccasiddhiyāti maññe. vīmaṁsitabbaṁ.

page number: 166

vomissakanayo veditabbo.
[106] tatoti tato paṭhamajjhānato uddhaṁ. virattappītikanti
atikkantappītikaṁ vā jigucchitappītikaṁ vā. avayavo samudāyassa aṅganti
vuccati senaṅgarathaṅgantiādīsu viyāti āha catunnaṁ jhānānaṁ
aṅgabhūtā cattāro samādhīti. hānaṁ bhajatīti hānabhāgiyo.
hānabhāgo vā etassa atthīti hānabhāgiyo parihānikoṭṭhāsikoti
attho. ālayassa apekkhāya apariccajanato ṭhitiṁ bhajatīti ṭhitibhāgiyo.
visesaṁ bhajatīti visesabhāgiyo. paccanīkasamudācāravasenāti tassa
tassa jhānassa paccanīkānaṁ nīvaraṇavitakkavicārādīnaṁ pavattivasena.
tadanudhammatāyāti tadanurūpatābhūtāya satiyā. saṇṭhānavasenāti
saṇṭhahanavasena patiṭṭhānavasena. sā pana tadassādasaṅkhātā
tadassādasampayuttakkhandhasaṅkhātā vā micchāsatīti sammohavinodaniyaṁ vuttaṁ.
tattha sāpekkhassa uparivisesaṁ nibbattetuṁ asakkuṇeyyattā
avigatanikantikā taṁtaṁpariharaṇasatītipi vattuṁ vaṭṭati. evañca katvā
satiyā vā nikantiyā vāti vikappavacanañca yuttaṁ hoti.
visesādhigamavasenāti visesādhigamassa paccayabhāvavasena. visesaṁ
adhigacchati etenāti visesādhigamo tassa vasena.
nibbidāsahagatasaññāmanasikārasamudācāravasenāti ādīnavadassanapubbaṅgamanibbindana
ñāṇasampayuttasaññāya ca ābhogassa ca pavattivasena. nibbedhabhāgiyatāti
saccānaṁ nibbijjhanapakkhikatā vipassanāya saṁvattatīti attho.

page number: 167

kāmasahagatāti kāmārammaṇā kāmasaññāhi vā vokiṇṇā. avitakkasahagatāti
kathannu kho me avitakkaṁ jhānaṁ bhaveyyāti evaṁ avitakkārammaṇā
avitakkavisayā. kāmañcāyaṁ paṭhamassa jhānassātiādiko pāṭho
paññāvasena āgato samādhissāpi panettha saṅgaho atthevāti
udāharaṇassa sātthakataṁ dassetuṁ tāya pana paññāya sampayuttā
samādhīpi cattāro hontīti tesaṁ vasena evaṁ vuttanti attho.
bhāvanāmayassa samādhissa idhādhippetattā upacārekaggatā
kāmāvacaro samādhīti vuttaṁ. adhipatiṁ karitvāti chandavato ce
samādhi hoti mayhaṁeva hotīti chandaṁ adhipatiṁ chandaṁ dhuraṁ jeṭṭhakaṁ
pubbaṅgamaṁ katvā. labhati samādhinti evaṁ yaṁ samādhiṁ labhati ayaṁ
vuccati chandasamādhi chandādhipati samādhīti attho. evaṁ
viriyasamādhiādayopi veditabbā.
[107] catukketi catukkavasena samādhippabhedaniddese. aññattha
sampayogavasena vicārena saha vattamāno vitakko pañcakanaye
dutiyajjhāne viyojitopi na suṭṭhu viyojitoti tena saddhiṁyeva
vicārasamatikkamaṁ dassetuṁ vuttaṁ vitakkavicārātikkamena tatiyanti.
dvidhā bhinditvā catukkabhede vuttaṁ dutiyaṁ jhānanti yojanā.
pañcajhānaṅgavasenāti pañcannaṁ jhānānaṁ aṅgabhāvavasena. samādhissa
pañcavidhatā veditabbā.
vibhaṅgeti ñāṇavibhaṅge. tattha hi jhānavimokkhasamādhisamāpattīnaṁ

page number: 168

saṅkilesavodānanti ettha saṅkilesantiādi vuttaṁ.
tattha hānabhāgiyo dhammoti appaguṇehi paṭhamajjhānādīhi vuṭṭhitassa
saññāmanasikārānaṁ kāmādianupakkhandanaṁ. visesabhāgiyo dhammoti
paguṇehi paṭhamajjhānādīhi vuṭṭhitassa saññāmanasikārānaṁ
dutiyajjhānādianupakkhandanaṁ. tenāha paṭhamassa jhānassa lābhintiādi.
tassattho appaguṇassa paṭhamassa jhānassa lābhinti. taṁ tato
vuṭṭhitaṁ ārammaṇavasena kāmasahagatā hutvā saññāmanasikārā
samudācaranti codenti tudanti. tassa kāmānupakkhandānaṁ
saññāmanasikārānaṁ vasena sā paṭhamajjhānapaññā hāyati tasmā hānabhāginī
paññā. avitakkasahagatāti avitakkaṁ dutiyaṁ jhānaṁ santato paṇītato
manasikaroto ārammaṇavasena avitakkasahagatā samudācaranti.
paguṇapaṭhamajjhānato vuṭṭhitaṁ dutiyajjhānādhigamattāya codenti tudanti
tassa dutiyajjhānānupakkhandānaṁ saññāmanasikārānaṁ vasena
paṭhamajjhānapaññā visesabhūtassa dutiyajjhānassa uppattiyā
padaṭṭhānatāya visesabhāginī paññā. taṁsampayutto samādhi
idhādhippeto. iminā nayenāti iminā paṭhamajjhāne vuttena vidhinā.
dutiyajjhānādīsupi hānabhāgiyadhammo visesabhāgiyadhammo ca veditabbo.
ariyamaggasampayuttoti lokuttarāppamāṇāpariyāpannaggahaṇena
lokiyehi asādhāraṇato sappītikādiggahaṇena sādhāraṇato ca
ariyamaggasampayutto samādhi vutto. bhāvitova hoti paññāya

page number: 169

sampayuttattā. tanti ariyamaggasamādhiṁ. visunti paññābhāvanāya
visuṁ katvā na vadāma.
[108] kammaṭṭhānabhāvanaṁ paribuddhati uparodheti pavattituṁ na
detīti palibodho rakārassa lakāraṁ katvā paribandhoti attho.
upacchinditvāti samāpanena saṅgahaṇena vā uparundhitvā apalibodhaṁ
katvāti attho.
āvasanti etthāti āvāso. paricchedavasena veṇiyati
dissatīti pariveṇaṁ vihāre bhikkhūnaṁ taṁ taṁ vasanaṭṭhānaṁ. svāyaṁ
āvāso. navakammādīsūti ādisaddena āvāsassa tadaññaṁ
abhibuddhikāraṇaṁ saṅgaṇhati. kāraṇenāti chāyudakasampannaṁ
sulabhabhikkhantiādinā kāraṇena. apekkhavāti sālayo. tatrāti tasmiṁ
palibodhābhāve.
[109] pācīnakhaṇḍarājinti puratthimadisāyaṁ pabbatakhaṇḍānaṁ
antare vanarājiṭṭhānaṁ. nāmāti iminā tassa padesassa ayaṁ
samaññāti dasseti. paṭisāmitamevāti niccakālaṁ paṭisāmetvāva
vihārato nikkhamāmīti dasseti. dhātunidhānaṭṭhānanti
kāyabandhanadhammakarakanhānasāṭikākkhakadhātusaṅkhātānaṁ paribhogasarīradhātūnaṁ
nidahitaṭṭhānaṁ. Ōdisassa ayaṁ thero viya alaggacittassa. etena
bhikkhunā nāma āvāse evarūpena bhavitabbanti ovādo dinno
hoti. ito paresupi vatthūsu eseva nayo.

page number: 170

[110] kulanti kulaggahaṇena kulamanussānaṁ gahaṇaṁ gāmaggahaṇena
gāmavāsinaṁ viya. upaṭṭhākakulampīti pisaddena pageva ñātikulanti
dasseti.
uddesatthanti uddisāpanatthaṁ pāṭhaṁ uddisāpetvā sajjhāyitunti
attho. idhevāti imasmiṁyeva padese yatthakatthaci vihāreti
attho. taṁ vihāranti taṁ korandakavihāraṁ. upagatoti vassaṁ
upagato. sadāti gatakālato pabhūti visesato pavāritadivasato
paṭṭhāya sabbadā divase divase. paridevamānāti tantaṁ
vippalapanavasena vividhaṁ paridevantī. sabbaṁ pavuttinti attanā tattha
diṭṭhakālato paṭṭhāya paccāsamāgamapariyosānaṁ daharassa sabbaṁ pavuttiṁ.
kāyasakkhinti passa imanti sammukhā paṭiggāhakaṁ katvā.
rathavinītapaṭipadanti dasakathāvatthukittanapubbikaṁ rathavinītupamāhi vibhāvitaṁ
rathavinītasutte āgataṁ sattavisuddhipaṭipadaṁ. nālakapaṭipadanti moneyyante
upaññissantiādinā 1- satthārā nālakattherassa desitapaṭipadaṁ.
tuvaṭṭakapaṭipadanti mūlaṁ papañcasaṅkhāyātiādinā 2- bhagavatā
desitapaṭipadaṁ. tattha hi yathākkamaṁ
na muni gāmamāgamma kulesu sahasā care
ghāsesanaṁ chinnakatho na vācaṁ payuttaṁ bhaṇe 3-
gāme ca nābhisajjeyya lābhakamyā janaṁ na lapayeyyāti 4-

footnote: 1. khu. su. 25/470. 2. khu. su. 25/513.
footnote: 3. khu. su. 25/471. 4. khu. su. 25/516.

page number: 171

evamādikā paramappicchakathā āgatā. catupaccayasantosabhāvanārāmatādīpakanti
cīvarādīsu catūsu paccayesu santosassa bhāvanārāmatāya ca
pakāsakaṁ.
[111] labbhatīti lābho. tenāha cattāro paccayāti.
mahāparivāreti vipulaparivāre. piṇḍapātaṁ tāva dadantā
buddhapūjāpattacīvarādīni tassa parivārāni katvā denti. tathā
cīvarādidānepi. bāhullikapiṇḍapātikāti piṇḍapātikā hutvā
paccayabāhullikā. vadantīti purimadivase bhikkhāya āhiṇḍanakāle
yathāsutaṁ vadanti. niccabyāvaṭo upāsakādīnaṁ saṅgaṇhane.
[112] tassāti gaṇassa. soti gaṇapalibodho. evanti
idāni vuccamānākārena. gaṇavācakassa pariyesanampi lahukameva
icchitabbanti āha yojanato paraṁ agantvāti. attano kammanti
samaṇadhammamāha.
katākateti kate ca akate ca kamme jānanavasena ussukkaṁ
āpajjitabbaṁ. katākateti vā appake ca mahante ca pakate
yathā phalāphaleti. sace bahuṁ avasiṭṭhanti sambandho. bhārahārā
saṅghakiccapariṇāyakā.
[113] pabbajjāpekkhoti sīhaḷadīpe kira kuladārakānaṁ pabbajjā
āvāhavivāhasadisā tasmā taṁ paricchinnadivasaṁ atikkametuṁ na sakkā.
sace taṁ alabhanto na sakkoti adhivāsetuntiādinā samāpanena

page number: 172

palibodhupacchedo vutto. byatirekato pana sace taṁ alabhanto na
sakkoti adhivāsetuṁ araññaṁ pavisitvā samaṇadhammova kātabboti
ayamattho dassitoti saṅgahaṇena palibodhupacchedo veditabbo. esa
nayo sesesupi.
tathāti yathā upajjhāyo gilāno yāvajīvaṁ upaṭṭhātabbo tathā
upasampāditāntevāsiko attano kammavācaṁ vatvā upasampādito.
[114] yokoci rogoti mūlabhūto anubandho vā attano
uppanno. anamataggeti anuanumatagge anādimati.
ganthoti iminā ganthapalibodho idha vuttoti āha
pariyattipariharaṇanti. sajjhāyādīhīti sajjhāyadhāraṇaparicayaparipucchādīhi.
itarassāti abyāvaṭassa.
yassa ganthadhuraṁ vissajjetvā ṭhitassāpi gantho vattateva na
tassa gantho palibodho yathā tamhi tamhi vatthumhi āgatatherānaṁ
nāpi sabbena sabbaṁ aganthappasutassa. majjhimapaṇṇāsako āgacchati
suttappadesānaṁ vārānañca sadisatāya byāmuyhanato. puna na
olokessāmīti kammaṭṭhānaṁ gahetvā ganthadhuraṁ vissajjemīti attho.
[115] gāmavāsikattherehīti anurādhapuravāsīhi. anuggahetvāti
aggahetvā tattha paricayaṁ akatvā. pañcanikāyamaṇḍaleti
dīghāgamādike pañcanikāye sikkhitaparisāya. parivattessāmīti
vaṇṇayissāmi. suvaṇṇabherinti seṭṭhabheriṁ. katamācariyānaṁ uggahoti

page number: 173

katamesaṁ ācariyānaṁ uggaho. kena parivattiyatīti adhippāyo.
ācariyamaggoti ācariyānaṁ kathāmaggo. attano ācariyānanti
attano kathetuṁ yuttānaṁ ācariyānaṁ. suvinicchitā sabbā
tipiṭakapariyatti ekasmiṁ atthīti sabbapariyattiko tepiṭakoti attho.
pīṭhe nisinno tato otaritvā bhūmiyaṁ taṭṭikāya nisīditvā.
gatakassāti paṭipattigamanena gatassa diṭṭhasaccassa. cīvaraṁ pārupitvāti
ācariyassa apacitidassanatthaṁ parimaṇḍalaṁ cīvaraṁ pārupitvā.
sātheyyābhāvato uju. kāraṇākāraṇassa jānanato ājānīyo.
[116] pothujjanikāti puthujjane bhavā. dupparihārā
bahuparissayatāya. tathāhi sā uttānaseyyakadārako taruṇasassaṁ ca
nidassitā. vipassanāya palibodho samathayānikassa na vipassanāyānikassa.
yebhuyyena hi jhānalābhī samathayānikova hoti vipassanāsukhato.
itarenāti samathatthakena. avasesā nava palibodhā.
kammaṭṭhāne niyutto kammaṭṭhāniko bhāvanamanuyuñjanto. tena
kammaṭṭhānikena. paricchinditvāti imasmiṁ vihāre sabbe bhikkhūti
evaṁ paricchinditvā. sahavāsīnaṁ muducittatanti attani muducittataṁ
janeti. ayañca sahavāsīnaṁ cittamaddavajananādiattho manussānaṁ
piyo hotīti 1- ādinayappavattena mettānisaṁsasuttena dīpetabbo.
anolīnavuttiko hoti sammāpaṭipattiyaṁ. dibbānipi ārammaṇāni

footnote: 1. aṅ. ekādasaka. 24/371.

page number: 174

pageva itarāni. sabbattha sabbasmiṁ samaṇakaraṇīye sabbasmiṁ vā
kammaṭṭhānānuyoge pubbāsevanavasena atthayitabbaṁ. yogassa bhāvanāya
anuyuñjanaṁ anuyogo. tadeva karaṇīyaṭṭhena kammaṁ tassa
yogānuyogakammassa ṭhānaṁ nibbattihetu. niccaṁ pariharitabbattāti
sabbatthakakammaṭṭhānaṁ viya ekadāva anuyuñjitvā sabbakālaṁ pariharaṇīyattā
anuyuñjitabbattā.
[117] evamādiguṇasamannāgatanti piyabhāvādīhi guṇehi sampannaṁ.
kalyāṇamitto hi saddhāsampanno hoti sīlasampanno sutasampanno
cāgasampanno viriyasampanno satisampanno samādhisampanno
paññāsampanno. tattha saddhāsampattiyā saddahati tathāgatassa bodhiṁ
kammaphalañca tena sammāsambodhiyā hetubhūtaṁ sattesu hitesitaṁ na
pariccajati. sīlasampattiyā sattānaṁ piyo hoti garubhāvanīyo
codako pāpagarahī vattā vacanakkhamo. sutasampattiyā
saccapaṭiccasamuppādādisaṁyuttānaṁ gambhīrānaṁ kathānaṁ kattā hoti.
cāgasampattiyā appiccho hoti santuṭṭho pavivitto asaṁsaṭṭho.
viriyasampattiyā āraddhaviriyo hoti attahitaparahitapaṭipattiyaṁ.
satisampattiyā upaṭṭhitasati hoti. samādhisampattiyā avikkhitto
samāhitacitto. paññāsampattiyā aviparītaṁ pajānāti. so
satiyā kusalākusalānaṁ dhammānaṁ gatiyo samannesamāno paññāya
sattānaṁ hitāhitaṁ yathābhūtaṁ jānitvā samādhinā tattha ekaggacitto

page number: 175

hutvā viriyena satte ahitā nisedhetvā hite niyojeti. tena
vuttaṁ piyo .pe. niyojayeti evamādiguṇasamannāgatanti. taṁ
pana kalyāṇamittaṁ paramukkaṁsagataṁ dassetuṁ mamañhītiādi vuttaṁ.
[118] kāraṇabhāvaṁ yogakammassa pakāseti attānaṁ paṭipattiyā
amoghabhāvadassanena samuttejanāya sampahaṁsanāya ca. nanu katheti
paveṇipālanatthanti adhippāyo. evarūpoti pesalo hutvā
bahussuto. tantidharoti suttadharo. tattha kehicipi asaṁhiro.
vaṁsānurakkhakoti buddhānubuddhavaṁsassa anurakkhako. paveṇipālakoti
paveṇiyā ācariyuggahaṇassa anupālako. ācariyamatikoti ācariyamatiyaṁ
niyutto tassā anativattanato. na attano matiṁ pakāseti
kathetīti nāttanomatiko attano matiṁ paggayha vattā na hotīti
attho. pubbe vuttakhīṇāsavotiādi ekaccakhīṇāsavato bahussuto
kammaṭṭhānadāne seyyoti dassanatthaṁ āraddhaṁ.
tattha pubbe vuttakhīṇāsavādayoti yaṁ kammaṭṭhānaṁ gahetukāmotiādinā
vuttakhīṇāsavādikā. uggahaparipucchānaṁ visodhitattāti
uggahetabbato uggahoti laddhanāmāya kammaṭṭhānupakārāya pāliyā
tadatthaparipucchanato paripucchāti laddhasamaññāya atthasaṁvaṇṇanāya ca
visesato sodhitattā nigumbaṁ nijaṭaṁ katvā gahitattā. itocitoca
suttaṁ kāraṇañca sallakkhetvā pañcasupi nikāyesu itocitoca tassa
tassa kammaṭṭhānassa anurūpaṁ suttapadaṁ ceva suttānugataṁ yuttiñca

page number: 176

suṭṭhu upalakkhetvā. sappāyāsappāyaṁ yojetvāti yassa kammaṭṭhānaṁ
ācikkhati tassa upakārānupakāraṁ yuttimagganena yojetvā samādāya
vā sammadeva hadaye ṭhapetvāti attho. mahāmaggaṁ dassentoti
kammaṭṭhānavidhiṁ mahāmaggaṁ katvā dassento. sabbatthāti tattha
tattha vihāre. vattapaṭipattiṁ kurumānenāti paviṭṭhakāle āgantukavattaṁ
nikkhamanakāle gamikavattanti yathārahaṁ tantaṁ vattaṁ pūrentena.
sabbapārihāriyatelanti sabbesaṁ aṅgānaṁ sabbesaṁ vā bhikkhūnaṁ atthāya
pariharitabbatelaṁ. ßēhapemīti anujānāpanaṁ. yantaṁ sammāvattaṁ
paññattanti sambandho. ekadivasaṁ sāyaṁ visajjitenāpīti yojanā.
ārocetabbaṁ āgamanakāraṇaṁ. sappāyavelā sarīracittānaṁ kallasamayo.
[119] santāne rāgassa ussannabhāvena caraṇaṁ pavatti
rāgacariyā. sā sassatādayo viya daṭṭhabbā. tathā dosacariyādayo.
saṁsaggo sampayogārahavasena veditabbo yathā rāgamohacariyā
dosamohacariyātiādi. sannipāto ekasantatipariyāpannatāvasena yathā
rāgadosacariyā rāgadosamohacariyātiādi. imāeva hi sandhāya
aparāpi catassoti vuttaṁ. tathāti yathā rāgādīnaṁ tathā saddhādīnaṁ
saṁsaggasannipātavasena saddhābuddhicariyā saddhāvitakkacariyā
buddhivitakkacariyā saddhābuddhivitakkacariyāti imā aparāpi catasso.
[120] evanti saṁsaggasannipātavasena. saṁsagganti saṁsajjanaṁ
missīkaraṇaṁ rāgasaddhācariyā dosasaddhācariyātiādinā. anekāti

page number: 177

tesaṭṭhī tato atirekāpi vā. tā pana asammohantena saṁyuttasuttaṭīkāyaṁ
vitthārato dassitāti tattha vuttanayena veditabbā. pakatīti
iminā asatipaṭipakkhabhāvanāya tattha tattha santāne cariyāya sabhāvabhūtataṁ
dasseti. ussannatā aññadhammehi rāgādīnaṁ adhikatā yato
rāgacaritādīnaṁ paccayasamavāye rāgādayo balavanto honti abhiṇhañca
pavattanti. tāsaṁ vasenāti channaṁ mūlacariyānaṁ vasena. chaḷeva puggalā
honti aññathā aneke puggalā siyuṁ tathā ca sati adhippetatthasiddhi
ca na siyāti adhippāyo. saddhā balavatī hoti rāgussanne
santāne tadanuguṇassa dhammassa niyogato adhikabhāvasambhavato.
tenāha rāgassa āsannaguṇattāti. sinehapariyesanāpariccajanehi
sabhāgadhammattāti attho. sabhāgo hi dūrepi āsanneyevāti
sabhāgatālakkhaṇamidha āsannaggahaṇaṁ. tattha saddhāya siniyhanaṁ pasādavasena
akālussiyaṁ alūkhatā rāgassa manarañjanavasena saddhāya pariyesanaṁ
adhimuccanavasena tanninnatā rāgassa taṇhāyanavasena saddhāya
apariccajanaṁ okappanavasena anupakkhandanaṁ rāgassa abhisaṅgavasenāti
evaṁ bhinnasabhāvānampi tesaṁ yathā alūkhatādisāmaññena sabhāgatā
evaṁ taṁsamaṅgīnampi puggalānanti āha rāgacaritassa saddhācarito
sabhāgoti. paññā balavatī hoti dosussanne santāne tadanuguṇassa
dhammassa niyogato adhikabhāvasambhavato. tenāha dosassa
āsannaguṇattāti. analliyanapariyesanaparivajjanehi sabhāgadhammattāti attho.

page number: 178

tattha paññāya ārammaṇassa analliyanaṁ tassa yathāsabhāvāvabodhavasena
visaṁsaṭṭhatā. dosassa pana byāpajjanavasena paññāya
pariyesanaṁ yathābhūtadosapavicayo dosassa abhūtadosanijigissa 1- paññāya
parivajjanaṁ nibbindanādivasena ñāṇutrāso dosassa ahitādhānavasena
chaḍḍananti evaṁ bhinnasabhāvānampi tesaṁ yathā analliyanādisāmaññena
sabhāgatā evaṁ taṁsamaṅgīnampi puggalānanti āha dosacaritassa
buddhicarito sabhāgoti. antarāyakarā vitakkāti micchāvitakkā
micchāsaṅkappā uppajjanti mohussanne santāne tadanuguṇassa
dhammassa yebhuyyena pavattisambhavato. tathā vitakkassa lahuparivitakkanaṁ.
tenāha mohassa āsannalakkhaṇattāti. anavaṭṭhānācañcalabhāvehi
sabhāgadhammattāti attho. tattha vitakkassa anavaṭṭhānaṁ
parikappavasena vipphāratāya mohassa sammuḷhatāvasena byākulatāya
tathā vitakkassa lahuparivitakkanena tadaṅgacalatāya cañcalatā mohassa
anogāḷhatāyāti evaṁ bhinnasabhāvānampi tesaṁ yathā
anavaṭṭhānādisāmaññena sabhāgatā evaṁ taṁsamaṅgīnampi puggalānanti āha
mohacaritassa vitakkacarito sabhāgoti.
[121] taṇhā rāgoyeva sabhāvato tasmā rāgacariyāvinimuttā
taṇhācariyā natthīti attho. taṁsampayuttoti tena rāgena
sampayutto. dosādayo viya tena vippayutto natthīti adhippāyo.
tadubhayanti taṇhāmānadvayaṁ. nātivattatīti sabhāvato sampayogavasena

footnote: 1. abhūtadosanijigiṁsassāti maññe.

page number: 179

ca na atikkamitvā vattati. kāmañcettha yathā rāgadosehi
sampayogavasena saha vattamānassa ussannatāvasena visuṁ cariyābhāvo
na kevalaṁ mohasseva tathā saddhābuddhivitakkānaṁ evaṁ rāgena
satipi sampayoge mānassāpi visuṁ cariyābhāvo yutto siyā evaṁ
santepi rāgapaṭighamānadiṭṭhivicikicchāvijjānaṁ viya anusayaṭṭho imesaṁ
rāgādīnaṁyeva āveṇiko cariyaṭṭhoti. nattheva mānacariyā yato
cariyā pakatīti vuttaṁ pakati ca sabhāvoti. eteneva diṭṭhiyāpi visuṁ
cariyābhāvābhāvo saṁvaṇṇitoti daṭṭhabbo. aṭṭhakathāyaṁ pana
mohacariyantogadhāva diṭṭhicariyāti dassetuṁ mohanidānattā cātiādi
vuttaṁ. tattha casaddena sampayogaṁ samuccinoti mohanidānattā
mohasampayuttattā cāti.
kiṁ sappāyanti kīdisaṁ senāsanādisappāyaṁ. pubbāciṇṇaṁ
purimajātīsu ācaritaṁ. ekacceti upatissattheraṁ sandhāyāha. tena
hi vimuttimagge tathā vuttaṁ. pubbe kirāti kirasaddo arucisūcanaṭṭho.
iṭṭhappayogo manāpakiriyā. subhakammabahulo yebhuyyena
sobhaṇakammakārī. na sabbe rāgacaritāeva honti aluddhānampi pubbe
iṭṭhappayogasubhakammabahulatāsambhavato saggā cavitvā idhupapattisambhavato
ca. etena asati pubbahetuniyāme yathāvuttakāraṇamattena
na tesaṁ luddhatā luddhabhāvahetukā ca rāgacariyāti imamatthaṁ dasseti.
itareti chedanādikammabahulā nirayādito idhupapannā ca na sabbe

page number: 180

dosamohacaritāeva hontīti yojanā. idhāpi yathāvuttakāraṇassa
kodhanabhāve muḷhabhāve ca anekantikattā dosamohacaritatāyapi anekaṁsikatā
veditabbā. dhātūnaṁ ussadaniyāmo yadi pamāṇato so natthi.
athavā. sāmatthiyato sopi ekaṁsiko na upalabbhatīti dassento āha
yathāvutteneva nayena ussadaniyamo nāma natthīti. tattha yathāvuttenevāti
dvinnaṁ pana dhātūnantiādinā vuttappakāreneva. dosaniyameti
semhādidosādhikatāya rāgādicarito hotīti dosavasena cariyāniyame.
semhādhiko rāgacaritoti vatvā puna semhādhiko mohacaritoti
vātādhiko mohacaritoti vatvā puna vātādhiko rāgacaritoti vuttattā
tampi dosavasena niyamavacanaṁ pubbāparaṁ viruddhameva. aparicchinnavacananti
paricchedakārikāya paññāya na paricchinditvā vuttavacanaṁ
anupaparikkhitavacananti attho.
[122] ussadakittaneti vipākakathāyaṁ gahitaussadakittane.
pubbahetuniyāmenāti purimabhave pavattalobhādihetuniyāmena. niyāmoti
ca tesaṁyeva lobhādīnaṁ paṭiniyato lubbhanādisabhāvo daṭṭhabbo.
lobho ussado etesanti lobhussadā ussannalobhā lobhādhikāti
attho. amohussadā cāti ettha casaddo sampiṇḍanaṭṭho.
tena ye ime lobhussadatādīnaṁ paccekaṁ vomissakato ca cuddasappabhedā
icchitā te anavasesato sampiṇḍeti yathāvuttesu chasveva tesaṁ
antogadhattā. phalabhūtā cettha lobhussadatādayo daṭṭhabbā.

page number: 181

idāni taṁ nesaṁ lobhussadatādīnaṁ paccekaṁ vomissakatādivibhāgena
dassetuṁ yassa hītiādi āraddhaṁ. kammāyūhanakkhaṇeti kammakaraṇavelāyaṁ.
lobho balavāti lobho tajjāyaṁ paccayasāmaggiyaṁ sāmatthiyato
adhiko hoti. alobho mandoti tappaṭipakkho alobho dubbalo.
kathaṁ panete lobhālobhā aññamaññaṁ ujuvipaccanīkabhūtā ekakkhaṇe
pavattantīti. na kho panetaṁ evaṁ daṭṭhabbaṁ ekakkhaṇe pavattantīti.
nikantikkhaṇaṁ pana āyūhanapakkhiyameva katvā evaṁ vuttaṁ. eseva
nayo sesesupi. pariyādātunti abhibhavituṁ na sakkoti. yo hi
evaṁ sundaraṁ evaṁ vipulaṁ evaṁ mahagghañca na sakkā dātuntiādinā
amuttacāgatādivasena pavattāya cetanāya sampayutto alobho so
sammadeva lobhaṁ pariyādātuṁ na sakkoti. dosamohānaṁ anuppattiyā
tādisapaccayalābhena ca adosāmohā balavanto. tasmāti
lobhādosāmohānaṁ balavabhāvato alobhadosamohānañca dubbalabhāvatoti
vuttameva kāraṇaṁ paccāmasati. soti taṁsamaṅgī puggalo. tena
kammenāti tena lobhādiupanissayattā kusalakammunā. sukhasīloti
sakhilo. tamevatthaṁ akkodhanoti pariyāyena vadati. purimanayenevāti
pubbe vuttanayānusārena. mandā alobhādosā lobhadose pariyādātuṁ
na sakkonti amoho pana balavā mohaṁ pariyādātuṁ sakkotīti evaṁ
tattha tattha vāre yathārahaṁ atidesattho veditabbo. duṭṭhoti kodhano.
dandhoti mandapañño. sīlakoti sukhasīlo. ettha ca lobhavasena

page number: 182

dosamohalobhadosalobhamohadosamohalobhadosamohavasenāti tayo ekakā
tayo dukā eko tikoti lobhādiussadavasena akusalapakkheyeva sattavārā
tathā kusalapakkhe alobhādiussadavasenāti cuddasavārā labbhanti.
[123] tattha alobhadosāmohā alobhādosamohā
alobhadosamohā balavantoti āgatehi kusalapakkhe tatiyadutiyapaṭhamavārehi
dosussadamohussadadosamohussadavārā gahitāeva honti tathā
akusalapakkhe lobhādosamohā lobhadosamohā lobhādosāmohā balavantoti
āgatehi tatiyadutiyapaṭhamavārehi adosussadāmohussadādosāmohussadavārā
gahitāevāti akusalakusalapakkhesu tayo tayo vāre antogadhe
katvā aṭṭheva vārā dassitā. ye pana ubhayesaṁ missatāvasena
lobhālobhussadavārādayo apare ekūnapaññāsavārā dassetabbā te
alabbhanatoeva na dassitā. na hi ekasmiṁ santāne antarena
avatthantaraṁ lobho ca balavā alobho cātiādi yujjati. paṭipakkhavasena
vā hi etesaṁ balavadubbalabhāvo sahajātadhammavasena vā. tattha
lobhassa tāva paṭikkhavasena alobhena anabhibhūtatāya balavabhāvo. tathā
dosamohānaṁ adosāmohehi. alobhādīnaṁ pana lobhādiabhibhavanato
sabbesañca samānajātiyamabhibhuyya pavattivasena sahajātadhammato balavabhāvo.
tena vuttaṁ aṭṭhakathāyaṁ lobho balavā alobho mando adosāmohā
balavanto dosamohā mandāti. so ca nesaṁ mandabalavatābhāvo
purimupanissayato tathā āsayassa paribhāvitatāya veditabbo.

page number: 183

yo luddhoti vuttoti yo ussadakittane luddhoti vutto.
ayaṁ idha cariyāvicāre rāgacarito veditabbo. duṭṭhadandhāti duṭṭho
dandhoti ca vutto. yathākkamaṁ dosamohacaritā. paññavāti
sātisayaṁ sappañño yato saddhāvitakkesu vijjamānesupi buddhicaritoti
vuccati. alobhādosānaṁ balavabhāvo saddhupanissayatāya vinā na
hotīti āha aluddhāduṭṭhā pasannapakatitāya saddhācaritāti. ayañca
nayo sādhāraṇato vuttoti. nibbattitapubbahetuniyāmavaseneva
buddhicaritādikepi dassetuṁ yathā vātiādi vuttaṁ.
tattha amohaparivārenāti amohaparikkhittena. upanissayato
sampayogato ca paññāya abhisaṅkhatenāti attho. sesapadattayepi
eseva nayo. lobhādinā vomissaparivārenāti ettha lobhamohādinā
aññamaññāviruddhavomissaparivārenāti attho. avirodho ca yugaggāhavasena
appavattiyā veditabbo. tathāhi saddhānusārīdhammānusārīgottāni
aññamaññampi bhinnasabhāvāneva. ekaṁsena ca
missakacariyāpi sampaṭicchitabbā pubbahetuniyāmena cariyāsiddhito.
tathā ceva ussadakittanaṁ pavattaṁ yathārahaṁ lobhālobhādīnaṁ vipākassa
paccayabhāvato. tenāha paṭisambhidāmagge gatisampattiyā
ñāṇasampayutte katamesaṁ aṭṭhannaṁ hetūnaṁ paccayā upapatti hoti
kusalakammassa javanakkhaṇe tayo hetū kusalā tasmiṁ khaṇe jātacetanāya
sahajātapaccayā honti tena vuccati kusalamūlapaccayāpi saṅkhārā

page number: 184

nikantikkhaṇe dve hetū akusalā tasmiṁ khaṇe jātacetanāya
sahajātapaccayā honti tena vuccati akusalamūlapaccayāpi saṅkhārā
paṭisandhikkhaṇe tayo hetū abyākatā tasmiṁ khaṇe jātacetanāya
sahajātapaccayā honti tena vuccati nāmarūpapaccayāpi viññāṇaṁ
viññāṇapaccayāpi nāmarūpantiādi 1-. pubbahetuniyāmena ca yathā
tihetukassa paññāveyyattikaṁ na tathā duhetukassa. yathā ca
duhetukassa iti kattabbatā nepakkaṁ na tathā ahetukassa.
evaṁ lobhussadādayo puggalā rāgacaritādayo hontīti niṭṭhamettha
gantabbanti. yathāvuttamatthaṁ nigamanavasena dassetuṁ evaṁ
lobhādīsūtiādi vuttaṁ.
tatrāti tasmiṁ pucchāvacane. nayoti jānananayo.
puggalādhiṭṭhānena vuttopi attho dhammamukheneva paññāyatīti
dhammādhiṭṭhānenāha cariyāyo vibhāvayeti.
[124] pakatigamanenāti akittimena sabhāvagamanena.
cāturiyenāti cāturabhāvena siṅgārena. ukkuṭikanti asamphuṭṭhamajjhaṁ.
khaṇanto viyāti bhūmiṁ khaṇanto viya. anukaḍḍhitanti pādanikkhepasamaye
kaḍḍhanto viya pādaṁ nikkhipati tenassa padaṁ anukaḍḍhitaṁ pacchato
añchitaṁ hoti. paribyākulāyāti parito āluḷitāya. chambhito
viyāti vitthāyanto viya. bhīto viyāti keci.
sahasānupīḷitanti aggapādena paṇhiyā ca sahasāva

footnote: 1. khu. paṭisambhidā. 31/407-8.

page number: 185

sannirujjhitaṁ. vivaṭacchadassāti vinivaṭacchadanassa pahīnakilesassa. idamīdisaṁ
padanti bhagavato padaṁ disvā vadati.
pāsādikanti pasādāvahaṁ. madhurākāranti iṭṭhākāraṁ.
thaddhākāranti thambhitākāraṁ. ataramānoti nataramāno saṇikanti attho.
samodhāyāti sammadeva odhāya avikkhipitvā. nipajjitvāti
kāyappasāraṇalakkhaṇāya nipajjāya seyyāya nipajjitvā. sayati niddāyati.
pakkhittakāyoti avikkhittakāyo avaso viya sahasā patitakāyo.
dussaṇṭhānanti virūpasannivesaṁ. vikkhittakāyoti itocitoca
khittāṅgapaccaṅgo.
[125] samparivattakanti samparivattitvā. āloḷayamāno
vālikākacavarāni ākulayanto. nipuṇa madhura sama sakkaccakārī tīsu
kosallaṁ sundaraṁ avisamaṁ abhisaṅkhāraṁ ca karaṇasīlo. gāḷha
thaddhavisamakārīti thiraṁ asithilaṁ visamañca karaṇasīlo. aparicchinnaṁ
apariniṭṭhitaṁ.
mukhapūrakanti mukhassa pūraṇaṁ mahantaṁ. arasapaṭisaṁvedīti na
rasapaṭisaṁvedī. bhājane sitthāni chaḍḍentoti bhojanabhājane sitthāni
chaḍḍento. mukhaṁ makkhentoti bahi mukhaṁ makkhento.
[126] kilantarūpo viyāti tassa asahanena khedappatto viya.
aññāṇupekkhāyāti aññāṇabhūtāya upekkhāya.
aññāṇasaṅkhātāya upekkhāyāti keci. māyādīsu.

page number: 186

santadosapaṭicchādanalakkhaṇā māyā. asantaguṇapakāsanalakkhaṇaṁ sātheyyaṁ.
uṇṇatilakkhaṇo māno. asantaguṇasambhāvanāmukhena paṭiggahaṇe
amattaññutālakkhaṇā pāpicchatā. santaguṇasambhāvanāmukhena paṭiggahaṇe
amattaññutālakkhaṇā mahicchatā. sakalābhena asantussanalakkhaṇā
asantuṭṭhitā. vijjhanaṭṭhena siṅgaṁ siṅgāratānāgarikabhāvasaṅkhātaṁ
kilesasiṅgaṁ. attano sarīrassa cīvarādiparikkhārassa ca maṇḍanavasena
pavattaṁ loluppaṁ cāpalyaṁ. evamādayoti ettha ādisaddena
ahirikānottappamadappamādādayo saṅgayhanti. parāparādhassa
upanayhanalakkhaṇo upanāho. paresaṁ guṇamakkhanalakkhaṇo makkho.
parassa guṇe dassetvā apanento viya yugaggāhalakkhaṇo palāso.
parasampattiusuyyanalakkhaṇā issā. attasampattiniguyhanalakkhaṇaṁ
macchariyaṁ. idha ādisaddena dovacassatāpāpamittatādīnaṁ saṅgaho
daṭṭhabbo.
anussāhasaṁhananaṁ thīnaṁ. arativighāto middhaṁ. cetaso avūpasamo
uddhaccaṁ. vippaṭisāro kukkuccaṁ. saṁsayo vicikicchā. ayoniso
daḷhaggāho ādānaggāhitā. gahitassa micchāgāhassa dubbiveṭhiyatā
duppaṭinissaggitā. idha ādisaddena muṭṭhasaccāsampajaññādīnaṁ
saṅgaho daṭṭhabbo.
[127] muttacāgatāti visaṭṭhacāgatā nissaṅgapariccāgo. yathā
māyādayo tathā pavattā akusalakkhandhā tathā ariyānaṁ

page number: 187

dassanakāmatādayo tathā pavattā kusalakkhandhā veditabbā. pasādanīyaṭṭhānaṁ
nāma vatthuttayaṁ.
saṁvejanīyaṭṭhānāni jātiādīni. kusalānuyogeti
kusaladhammabhāvanāya. evañca evañca karissāmīti kiccānaṁ rattibhāge
parivitakkanaṁ rattidhūmāyanā. tathāvitakkitānaṁ tesaṁ divasabhāge anuṭṭhānaṁ
divāpajjalanā. hurāhuraṁ dhāvanāti ito citoca tattha tattha ārammaṇe
cittavossaggo. tenevāha idaṁ pure cittamacāri cārikaṁ yenicchakaṁ
yatthakāmaṁ yathāsukhanti 1- cittamassa vidhāvatīti 2- ca.
dhammappavattidassanādīsu ca pāliyaṁ aṭṭhakathāyañca anāgatamevāti
na sakkā vattunti sabbākārenāti vuttaṁ. kiñci kiñci āgatampi
atthevāti hi adhippāyo. na sārato paccetabbanti vatvā tattha
kāraṇaṁ dassento rāgacaritassa hītiādimāha. appamādavihārinoti
tattha vinidhāyabhāvapaṭipajjanena appamādakārino. bhinnalakkhaṇā
iriyāpathādayoti cāturiyena acāturiyena saṇikaṁ sahasā ca gamanādayo.
na uppajjantīti na yujjanti. pucchitvā jānitabbanti
dhammappavattiādiṁ pucchitvā jānitabbaṁ sappāyaṁ hitaṁ kilesavighātīti
attho.
adhotavedikanti aparisuddhaparikkhepavedikaṁ. bhummaṭṭhakanti
bhūmitaleyeva upaṭṭhahitaṁ uparimatalarahitaṁ. ekato oṇatassa pabbatapādassa

footnote: 1. khu. dha. 25/58. 2. saṁ. sagāthaka 15/51.

page number: 188

heṭṭhābhāgo akatabhittibhūmiparikammo akaṭapabbhāro. jatukābharitanti
adhomukhāhi olambamānamukhāhi khuddakavaggulīhi paripuṇṇaṁ.
oluggavilugganti chinnabhinnaṁ. ujjaṅgalaṁ lūkhaduvasaraṁ 1- chāyūdakarahitaṁ.
sīhabyagghādibhayena sāsaṅkaṁ. durūpanti virūpaṁ. dubbaṇṇanti
asundaravaṇṇaṁ dussaṇṭhānaṁ vā. jālākārena katapūvaṁ jālapūvaṁ. sāṇi
viya kharasamphassanti sāṇiphalako viya dukkhasamphassaṁ. bhārikabhāvena
antarantarā tunnakaraṇena ca kicchapariharaṇaṁ. āṇigaṇṭhikāhatoti
āṇinā gaṇṭhiyā ca pahatasobho. idaṁ rāgacaritassa sappāyaṁ.
evamassa kilesasamudācāro na hotīti adhippāyo. eseva nayo
sesesupi.
[128] disāmukhanti disābhimukhaṁ. abbhokāsābhimukhanti
adhippāyo. mahākasiṇanti mahantaṁ kasiṇamaṇḍalaṁ. sesaṁ senāsanādīsu yaṁ
vattabbaṁ mohacaritassa taṁ dosacaritassa vuttasadisameva.
vitakkavidhāvanasseva paccayo hoti yathā taṁ āyasmato meghiyattherassa.
darīmukheti pabbatavivare. parittanti suppasarāvamattaṁ. pabhedaparicchedato
nidānaparicchedato vibhāvanaparicchedato sappāyaparicchedatoti
paccekaṁ paricchedasaddo yojetabbo. vibhāvanāti ayaṁ
rāgacaritotiādinā jānanavibhāvanā.
[129] ekaccakasiṇānussatiṭṭhānamattassa pasaṅgena kathitattā
vuttaṁ na ca tāva cariyānukulaṁ kammaṭṭhānaṁ sabbākārena āvīkatanti.

footnote: 1. lūkhaduvasananti maññe.

page number: 189

saṅkhātaniddesatoti saṅkhātānaṁ cattālīsāyāti saṅkhyātavasena gahitānaṁ
uddiṭṭhānaṁ niddesato. ettha ettakāni upacārajjhānāvahāni
ettakāni appanājhānāvahānīti upacārappanāvahato. ettakāni
ekajjhānikāni ettakāni dukatikajjhānikāni ettakāni
sakalajjhānikānīti jhānappabhedato. etesu aṅgasamatikkamo etesu
ārammaṇasamatikkamoti evaṁ samatikkamato. ettakānettha vaḍḍhetabbāni
ettakāni na vaḍḍhetabbānīti vaḍḍhanāvaḍḍhanato. ārammaṇatoti
sabhāvadhammanimittanavattabbavasena calitācalitavasena ca ārammaṇavibhāgato.
bhūmitoti kāmāvacarādibhūmivibhāgato. gahaṇatoti diṭṭhādivasena
gahaṇavibhāgato. paccayatoti āruppādīnaṁ yathārahaṁ paccayabhāvato.
cariyānukulatoti rāgacariyādīnaṁ anukulabhāvato. kammaṭṭhānānīti
ārammaṇabhāvena yogakammassa pavattiṭṭhānāni.
[130] catukkajjhānikāti catubbidharūpāvacarajjhānavanto tesaṁ
ārammaṇabhūtāti attho. catukkanayavasena cetaṁ vuttaṁ.
tikacatukkajjhānikesūti tikajjhānikesu purimesu brahmavihāresu
catukkajjhānikesu ānāpānakasiṇesu. sesesūti vuttāvasesesu
ekavīsatiyā kammaṭṭhānesu.
[131] dibbacakkhunā diṭṭhahadayarūpassa sattassa cittaṁ
ādikammiko cetopariyañāṇena paricchindituṁ sakkoti na itarassāti
kasiṇapharaṇaṁ cetopariyañāṇassāpi paccayo hoti. tena vuttaṁ

page number: 190

parasattānañca cetasā cittamaññātuṁ samattho hotīti. okāsena
paricchinnattāti attano ṭhitokāsena paricchinnattā. tathā uggahakosallassa
sampāditattā paricchinnākāreneva tāni upatiṭṭhanti tasmā
natthavaḍḍhanāti 1- adhippāyo. sace pana koci vaḍḍheyya na tena koci
guṇoti dassento āha ānisaṁsābhāvā cāti. tesu panātiādinā
tameva ānisaṁsābhāvaṁ vivarati. yasmā vaḍḍhitesu kuṇaparāsiyeva
vaḍḍhati avaḍḍhitepi kāmarāgavikkhambhanā hotiyeva tasmā ānisaṁsābhāvo.
vibhūtāti vipulārammaṇatāya supākaṭā vaḍḍhitanimittatāya
appamāṇārammaṇabhāvena paribyattāti attho. kevalanti sakalaṁ
anavasesaṁ paṭhaviṁ. imanti vacanaṁ upaṭṭhānākārena vuttaṁ. na
nimittassa vaḍḍhanenāti adhippāyo. lābhittāti sātisayaṁ lābhitāya
ukkaṁsagatavasībhāvatoti attho.
thero hi paramāya vasippattiyā assamaṇḍale assaṁ sārento
viya yattha tattha nisinnopi ṭhitopi taṁ jhānaṁ samāpajjateva tenassa
samantato nimittaṁ vaḍḍhitaṁ viya upaṭṭhāti. tena vuttaṁ sabbadisāsūtiādi.
vuttāti dhammasaṅgahe vuttā.
[132] mahanteti vipule. ninnathalādivasena hi ekadese
aṭhatvā samantato gahaṇavasena sakalasarīre nimittaṁ gaṇhantassa taṁ
mahantaṁ hoti. mahante vā sarīre. appaketi sarīrasassa ekadese
nimittaṁ gaṇhatīti yojanā. appake vā khuddake dārakasarīre.

footnote: 1. natthi vaḍḍhanāti maññe.

page number: 191

etanti asubhanimittaṁ. ādīnavanti asubharāsieva vaḍḍhati na ca
koci ānisaṁsoti vuttaṁ ādīnavaṁ. sesānipi na vaḍḍhetabbānīti
saṅkhepato vuttamatthaṁ upapattito vivarituṁ kasmātiādi vuttaṁ.
picupiṇḍādivasena upaṭṭhahantampi nimittaṁ vātasaṅghātasannissayanti
katvā vuttaṁ vātarāsiyeva vaḍḍhatīti. okāsena paricchinnanti
nāsikaggamukhanimittādiokāsena paricchedaṁ. vāyokasiṇavaḍḍhane viya
na ettha koci guṇo kevalaṁ vātavaḍḍhanamevāti āha
sādīnavattāti. tesanti brahmavihārānaṁ. nimittaṁ ārammaṇaṁ.
na ca tena attho atthīti tena sattarāsivaḍḍhanena paṭhavīkasiṇādivaḍḍhane
viya kiñci payojanaṁ natthi. pariggahavasenāti apariggahitassa
bhāvanāvisayassa pariggahavasena na nimittavaḍḍhanavasena. tenāha
ekāvāsadviāvāsādinātiādi. etthāti brahmavihārabhāvanāya.
yadayanti yaṁ paṭibhāganimittaṁ ayaṁ yogī. sīmāsambhedeneva hettha
upacārajjhānuppatti na nimittuppattiyā. yadi evaṁ kathaṁ
parittādiārammaṇatā jhānassāti āha parittāppamāṇārammaṇatā cettha
pariggahavasenāti. katipaye satte pariggahetvā pavattā mettādayo
parittārammaṇā bahuke appamāṇārammaṇāti attho. ākāsaṁ
kasiṇugghāṭimattā na vaḍḍhetabbanti yojanā. vakkhati vā yaṁ
tena sambandhitabbaṁ. parikammajameva ārammaṇaṁ vaḍḍhetuṁ sakkā na
itaranti āha na hi sakkā sabhāvadhammaṁ vaḍḍhetunti. āruppānaṁ

page number: 192

parittāppamāṇārammaṇatā parittakasiṇugghāṭimākāse vipulakasiṇugghāṭimākāse
pavattiyā veditabbā. sesāni buddhānussatiādīni
dasa kammaṭṭhānāni. animittattāti paṭibhāganimittābhāvā.
[133] paṭibhāganimittārammaṇānīti paṭibhāganimittabhūtāni ārammaṇāni.
sesāni aṭṭhārasa. sesāni chāti cattāro brahmavihārā
ākāsānañcāyatanaṁ ākiñcaññāyatananti imāni sesāni cha.
visandamānapubbatāya vipubbakaṁ. paggharamānalohitatāya lohitakaṁ.
kimīnaṁ pacalanena puḷuvakaṁ calitārammaṇaṁ vuttaṁ. vātapānavivarādīhi
anto paviṭṭhassa suriyālokādikassa calanākāro paññāyatīti
obhāsamaṇḍalārammaṇampi calitārammaṇaṁ vuttaṁ. pubbabhāgeti
paṭibhāganimittappattiyā pubbabhāge. sannisinnamevāti santaṁ niccalameva.
devesūti kāmāvacaradevesu. tattha asubhānaṁ paṭikūlassa ca
āhārassa abhāvato. assāsapassāsānaṁ brahmaloke abhāvato
ānāpānassati cāti vuttaṁ.
[134] diṭṭhenāti diṭṭhena vatthunā kāraṇabhūtena. gahetabbānīti
uggahetabbāni uppādetabbauggahanimittānīti attho. tenāha
pubbabhāgetiādi. tassāti kāyagatāsatiyā. ucchusassādīnaṁ
pattesu pacalamānavaṇṇaggahaṇamukhena vā tassa gahetabbattā vuttaṁ
vāyokasiṇaṁ diṭṭhaphuṭṭhenāti. na ādikammikena gahetabbānīti
ādikammikena na gahetabbāni bhāvanārambhavasena na paṭṭhapetabbāni

page number: 193

heṭṭhime tayo brahmavihāre kasiṇesu rūpāvacaracatutthajjhānañca
anadhigantvā sampādetuṁ asakkuṇeyyattā.
imesu pana kammaṭṭhānesūti ettha kammaṭṭhānaggahaṇena yathārahaṁ
ārammaṇānaṁ jhānānañca gahaṇaṁ veditabbaṁ. sukhavihārassāti
diṭṭhadhammasukhavihārassa.
ekādasa kammaṭṭhānāni anukulānīti ujuvipaccanīkavasena cetaṁ
vuttaṁ. evaṁ sesesupi. vakkhati hi sabbañcetantiādi. anukulāni
rāgavikkhambhanassa upāyabhāvato. aṭṭha anukulānīti yojanā. evaṁ
sesesu. ekanti idaṁ anussatiapekkhaṁ anussatīsu ekanti na
mohacaritavitakkacaritāpekkhaṁ tesaṁ aññassāpi anukulassa labbhanato.
saddhācaritassa cha anussatiyoti idaṁ atisappāyavasena vuttaṁ. imasseva
ujuvipaccanīkaṁ imassa atisappāyanti gahetabbassa visesassa abhāvato
sabbacaritānaṁ anukulāni. parittanti sarāvamattaṁ. appamāṇanti
tato adhikappamāṇaṁ. parittaṁ vā suppasarāvamattaṁ appamāṇaṁ
adhikappamāṇaṁ khalamaṇḍalādikasiṇabhāvena pariggahitaṁ.
[135] cattāro dhammāti cattāro manasikaraṇīyā dhammā.
uttarinti sīlasampadā kalyāṇamittatā sappāyadhammassavanaṁ viriyaṁ
paññāti imesu pañcasu dhammesu patiṭṭhānato upari. asubhāti
asubhabhāvanā ekādasasu asubhakammaṭṭhānesu bhāvanānuyogo. mettāti
anodiso odiso vā pavattā mettābhāvanā. ānāpānassatīti

page number: 194

soḷasavatthukā ānāpānassatisamādhibhāvanā. vitakkupacchedāyāti
micchāvitakkānaṁ upacchindanatthāya. aniccasaññāti sabbe saṅkhārā
aniccāti 1- evaṁ pavattā aniccānupassanā. asmimānasamugghātāyāti
asmīti uppajjanakassa navavidhamānassa samucchindanāya. ettha hi
ekasseva cattāro dhammā bhāvetabbā vuttā na ekassa
catucaritatāya tena viññāyati sabbānipi kammaṭṭhānāni sabbākusalavikkhambhanāni
sabbakusalaparibrūhanānīti. ekasseva satta kammaṭṭhānāni
vuttāni. na cāyasmā rāhulo sabbacaritoti adhippāyo.
vacanamatteti asukakammaṭṭhānaṁ asukacaritassa anukulanti evaṁ
vuttavacanamatte. adhippāyoti tathāvacanassa adhippāyo. so pana
sabbañcetanti ādinā vibhāvito.
evaṁ piyo garūtiādinā vuttappakārakalyāṇamittaṁ attano
pattacīvaraṁ sayameva gahetvātiādinā vuttanayena upasaṅkamitvā.
[136] somanassameva uppajjati evaṁ bahuparissayoyaṁ attabhāvo
ṭhāneyeva mayā niyyātitoti. tenāha yathā hītiādi. atajjanīyoti
na tajjetabbo na niggahetabbo. svāyaṁ atajjanīyabhāvo
dovacassatāya vā siyā ācariye aniviṭṭhapematāya vāti tadubhayaṁ dassetuṁ
dubbaco vātiādi vuttaṁ. yo hi ācariyena tajjanīyamāno 2-
kopañca dosañca apaccayañca pātukaroti yo vā kimassa santike

footnote: 1. khu. dha. 25/51. 2. tajjiyamāno.

page number: 195

vāsenāti pakkamati ayaṁ duvidhopi atajjanīyo. dhammenāti
ovādānusāsanīdhammena. guḷhaṁ ganthanti kammaṭṭhānaganthaṁ
saccapaṭiccasamuppādādisahitaṁ gambhīraṁ suññatāpaṭisaṁyuttañca.
[137] tumhākaṁ atthāyāti vutteti sataporise papāte patanena
tumhākaṁ koci attho hotīti kenaci vutte. ghaṁsantoti manussakakkena
tumhākaṁ koci atthoti vutte ghaṁsanto niravasesaṁ attabhāvaṁ khepetuṁ
ussaheyyaṁ. mama assāsapassāsasaṁniruddhanena tumhākaṁ koci
rogavūpasamādiko attho atthīti kenaci vutte. tīhipi bhikkhūhi ācariye
bhattippavedanamukhena viriyārambhoeva pavedito.
aññattha pavattitvāpi cittaṁ āgamma yattha seti so tassa
āsayo migāsayo viya. āsayoeva ajjhāsayo. so duvidho
vipanno sampannoti. tattha vipanno sassatādimicchābhinivesanissito.
sampanno duvidho vaṭṭanissito vivaṭṭanissitoti. tesu vivaṭṭanissito
ajjhāsayo sampannajjhāsayenāti idhādhippeto.
idāni naṁ vibhāgena dassetuṁ alobhādīnaṁ vasenātiādi vuttaṁ.
tattha chahākārehīti alubbhanādīhi chahi ākārehi. sampannajjhāsayenāti
pubbabhāgiyānaṁ sīlasampadādīnaṁ sādhanavasena lokuttarānaṁ
upanissayabhāvena ca sampanno ajjhāsayo etassāti sampannajjhāsayo
tena. alobhādayo hi anekadosavidhamanato anekaguṇāvahato ca
sattānaṁ bahupakārā visesato yogino. tathāhi alobhādayo

page number: 196

maccheramalādīnaṁ paṭipakkhabhāvena pavattanti. vuttaṁ hetaṁ alobho
maccheramalassa paṭipakkho adoso dussīlyamalassa amoho kusalesu
dhammesu abhāvanāyāti. alobho cettha dānahetu adoso sīlahetu
amoho bhāvanāhetu. tesu alobhena anadhikaṁ gaṇhāti luddhassa
adhikaggahaṇato. adosena anūnaṁ duṭṭhassa onaggahaṇato.
amohena aviparītaṁ muḷhassa viparītaggahaṇato.
alobhena cettha vijjamānadosaṁ dosato dhārento dose
pavattati. luddho hi dosaṁ paṭicchādeti. adosena vijjamānaṁ
guṇaṁ guṇato dhārento guṇe pavattati. duṭṭho hi guṇaṁ makkheti.
amohena yāthāvaṁ yāthāvato dhārento yathāsabhāve pavattati.
muḷho hi tacchamatacchaṁ atacchañca tacchanti gaṇhāti. alobhena
ca piyaviyogadukkhaṁ na hoti luddhassa piyasabhāvato piyaviyogāsahanato
ca. adosena appiyasampayogadukkhaṁ na hoti duṭṭhassa
appiyasabhāvato appiyasampayogāsahanato ca. amohena
icchitālābhadukkhaṁ na hoti amuḷhassa taṁ kutettha labbhāti
evamādipaccavekkhaṇasabhāvato.
alobhena cettha jātidukkhaṁ na hoti alobhassa taṇhāpaṭipakkhato
taṇhāmūlakattā ca jātidukkhassa. adosena jarādukkhaṁ na hoti
tikkhadosassa khippaṁ jarāsambhavato. amohena maraṇadukkhaṁ na hoti
sammohamaraṇañca dukkhaṁ na ca taṁ amuḷhassa hoti. alobhena

page number: 197

ca gahaṭṭhānaṁ amohena pabbajitānaṁ adosena pana sabbesampi
sukhasaṁvāsatā hoti.
visesato cettha alobhena pettivisaye uppatti na hoti.
yebhuyyena hi sattā taṇhāya pettivisayaṁ upapajjanti. taṇhāya
ca paṭipakkho alobho. adosena niraye uppatti na hoti.
dosena hi caṇḍajātitāya dosasadisaṁ nirayaṁ upapajjanti. dosassa
ca paṭipakkho adoso. amohena tiracchānayoniyaṁ nibbatti na
hoti. mohena hi niccaṁ sammuḷhaṁ tiracchānayoniṁ upapajjanti.
mohapaṭipakkho ca amoho. etesu ca alobho rāgavasena
upagamanassa abhāvakaro adoso dosavasena apagamanassa amoho
mohena amajjhattabhāvassa. tīhipi cetehi yathāpaṭipāṭiyā
nekkhammasaññā abyāpādasaññā avihiṁsāsaññāti imā tisso
asubhasaññā appamāṇasaññā dhātusaññāti imā ca tisso saññā
honti. alobhena pana kāmasukhallikānuyogāntassa adosena
attakilamathānuyogāntassa parivajjanaṁ hoti amohena majjhimāya
paṭipattiyā paṭipajjanaṁ. tathā alobhena abhijjhākāyaganthassa pabhedanaṁ
hoti adosena byāpādakāyaganthassa amohena sesaganthadvayassa.
purimāni ca dve satipaṭṭhānāni purimānaṁ dvinnaṁ ānubhāvena pacchimāni
pacchimasseva ānubhāvena ijjhanti.
alobho cettha ārogyassa paccayo hoti. aluddho

page number: 198

hi lobhanīyampi asappāyaṁ na sevati tena arogo hoti.
adoso yobbanayassa. aduṭṭho hi valitapalitāvahena dosagginā
adayhamāno dīgharattaṁ yuvā hoti. amoho dīghāyukatāya.
amuḷho hi hitāhitaṁ ñatvā ahitaṁ parivajjento hitañca
paṭisevamāno dīghāyuko hoti. alobho cettha bhogasampattiyā
paccayo cāgena bhogapaṭilābhato. adoso mittasampattiyā mettāya
mittānaṁ paṭilābhato aparihānato ca. amoho attasampattiyā.
amuḷho hi attano hitameva karonto attānaṁ sampādeti.
alobho ca dibbavihārassa paccayo hoti adoso
brahmavihārassa amoho ariyavihārassa. alobhena cettha sakapakkhesu
sattasaṅkhāresu nibbikāro hoti tesaṁ vināse abhisaṅgahetukassa
dukkhassa abhāvā adosena parapakkhesu aduṭṭhassa verīsupi
verisaññāya abhāvato amohena udāsinapakkhesu amuḷhassa
sabbābhisaṅgatāya abhāvato. alobhena ca aniccadassanaṁ hoti. luddho hi
upabhogāsāya aniccepi saṅkhāre niccato passati. adosena
dukkhadassanaṁ. adosajjhāsayo hi pariccattāaghātavatthupariggaho
saṅkhāreyeva dukkhato passati. amohena anattadassanaṁ. amuḷho hi
yāthāvaggahaṇakusalo aparināyakaṁ khandhapañcakaṁ aparināyakato bujjhati.
yathā ca etehi aniccadassanādīni evaṁ etepi aniccadassanādīhi
honti. aniccadassanena hi alobho hoti dukkhadassanena adoso

page number: 199

anattadassanena amoho. ko hi nāma aniccamidanti sammā ñatvā
tassatthāya pihaṁ uppādeyya saṅkhāre vā dukkhāti jānanto
aparampi accantatikhiṇaṁ kodhadukkhaṁ uppādeyya attasuññataṁ ca
pabujjhitvā puna sammohaṁ āpajjeyyāti. tena vuttaṁ pubbabhāgiyānaṁ
sīlasampadādīnaṁ sādhanavasena lokuttarānaṁ upanissayabhāvena ca
sampanno ajjhāsayo etassāti sampannajjhāsayo. tenāha evaṁ
tissannaṁ bodhīnaṁ aññataraṁ pāpuṇātīti.
idāni te ajjhāsaye pāliyāva vibhāvetuṁ yathāhātiādi
vuttaṁ. tattha chāti gaṇanaparicchedo. ajjhāsayāti
paricchinnadhammanidassanaṁ. ubhayaṁ pana ekajjhaṁ katvā chabbidhā ajjhāsayāti
attho. bodhisattāti bujjhanakasattā bodhiyā vā niyatabhāvena
sattā laggā adhimuttā tanninnā tappoṇāti attho.
bodhiparipākāya saṁvattantīti yathābhinīhāraṁ attanā pattabbabodhiyā
paripācanāya bhavanti. alobhajjhāsayāti alubbhanākārena
pavattajjhāsayā. ādito kathaṁ nukho mayaṁ sabbattha sabbadā ca
aluddhāeva hessāmāti majjhe ca alubbhanavaseneva pacchā
ca tasseva rocanavasena pavattajjhāsayā. lobhe dosadassāvinoti
lubbhanalakkhaṇe lobhe sabbappakārena ādīnavadassino. idantassa
ajjhāsayassa ekadesato brūhanākāradassanaṁ. lobhe hi ādīnavaṁ
alobhe ca ānisaṁsaṁ passantassa alobhajjhāsayo parivaḍḍhati. svāyaṁ

page number: 200

tattha ādīnavānisaṁsadassanavidhi vibhāvitoyeva. sesapadesupi iminā nayena
attho veditabbo. ayaṁ pana viseso. nekkhammanti idha
pabbajjā. paviveko tadaṅgaviveko vikkhambhanaviveko kāyaviveko
cittaviveko ca. nissaraṇaṁ nibbānaṁ. sabbabhavagatīsūti sabbesu
bhavesu sabbāsu ca gatīsu.
[138] tadadhimuttiyāti yadatthaṁ bhāvanānuyogo yadatthā ca pabbajjā
tadadhimuttena. tenevāha samādhādhimuttenāti ādi. kiñcaritosīti
pucchito sace na jānāmīti vadeyya. ke vā te dhammā bahulaṁ
samudācarantīti pucchitabbo. kiṁ vāti kiṁ asubhaṁ vā anussatiṭṭhānaṁ
vā aññaṁ vā. kinte manasikaroto phāsu hotīti cittassa
ekaggabhāvena sukhaṁ hoti. cittaṁ namatīti pakatiyāva abhirativasena
namati. evamādīhīti ādisaddena iriyāpathādīnaṁ saṅgaho daṭṭhabbo.
tepi hi na sabbassa ekaṁsato byaticārinoeva. tathāhi samudācāro
pucchitabbo vutto. asukañca asukañca manasikāravidhiṁ katipayaṁ divasaṁ
anuyuñjāhīti pavattabbo. pakatiyā uggahitakammaṭṭhānassāti idaṁ
yaṁ kammaṭṭhānaṁ gahetukāmo tattha sajjhāyavasena vā manasikāravasena
vā kataparicayaṁ sandhāya vuttaṁ. ekaṁ dve nisajjāti ekaṁ
vā dve vā uṇhāsanāni. sajjhāyaṁ kāretvāti attano
sammukhāva adhiyāpetvā dātabbaṁ. so ce aññattha gantukāmoti
adhippāyo. tenāha santike vasantassāti. āgatāgatakkhaṇe

page number: 201

kathetabbaṁ. pavuttiṁ sutvāti adhippāyo. paṭhavīkasiṇanti
paṭhavīkasiṇakammaṭṭhānaṁ. katassāti katassa kasiṇassa. taṁ taṁ ākāranti
ācariyena kammaṭṭhāne vuccamāne padapadatthādhippāyaopammādikaṁ attano
ñāṇassa paccupaṭṭhitaṁ taṁ taṁ ākāraṁ yaṁ nimittanti vuttaṁ.
upanibandhitvāti upanetvā nibandhaṁ viya katvā hadaye ṭhapetvā
apammussantaṁ katvāti attho. evaṁ suṭṭhu upaṭṭhitasatitāya nimittaṁ
gahetvā tattha sampajānakāritāya sakkaccaṁ suṇantena. tanti taṁ
yathāvuttaṁ sugahitaṁ nissāya. itarassāti tathā agaṇhantassa.
sabbākārenāti kassacipi pakārassa tattha asesitattā vuttaṁ.
kammaṭṭhānaggahaṇaniddesavaṇṇanā niṭṭhitā.
---------------
paṭhavīkasiṇaniddesavaṇṇanā
[139] phāsu hotīti āvāsasappāyādilābhena manasikāraphāsutā
bhāvanānukulatā hoti. parisodhentenāti tesaṁ tesaṁ gaṇṭhiṭṭhānānaṁ
chindanavasena visodhentena. akilamantoyevāti akilantakāyoeva.
sati hi kāyakilamathe siyā kammaṭṭhānamanasikārassa antarāyoti
adhippāyo. gaṇṭhiṭṭhānanti atthato adhippāyato ca dubbiniveṭhatāya
gaṇṭhibhūtaṁ ṭhānaṁ. chinditvāti yāthāvato atthassa adhippāyassa
ca vibhāvanena chinditvā. vibhūtaṁ supākaṭaṁ katvāti adhippāyo.

page number: 202

suvisuddhanti suṭṭhu visuddhaṁ nigumbaṁ nijaṭanti attho.
[140] aññatarenāti aññatarenāpi. pageva anekehīti
adhippāyo. mahantabhāvo mahattaṁ. tathā sesesu. soṇḍinti
soṇḍisahito vihāro 1-. soṇḍittaṁ 1- soṇaḍiṁ. tathā
paṇṇantiādīsu. bodhiyaṅgaṇādīsu kātabbaṁ idha vattanti adhippetanti āha
pānīyaghaṭaṁ vā rittanti. niṭṭhitāyāti paviṭṭhapaviṭṭhānaṁ dānena
parikkhīṇāya. jiṇṇavihārepi yatra bhikkhū evaṁ vadanti āyasmā
yathāsukhaṁ samaṇadhammaṁ karotu mayaṁ paṭijaggissāmāti evarūpe
vihātabbanti ayampi nayo labbhati vuttanayattā pana na vutto.
mahāpathavihāreti mahāpathasamīpe vihāre. bhājanadārudoṇikādīnīti
rajanabhājanāni rajanatthāya dārumayadoṇikā rajanapacanaṭṭhānaṁ
dhovanaphalakanti evamādīni.
[141] sākahārikāti sākahāriniyo itthiyo. visabhāgasaddo
kāmaguṇupasañhito gītasaddoti vadanti. kevalopi itthīsaddo
visabhāgasaddoeva. tatrāti pupphavante vihāre. tādisoyevāti
tatrassa kammaṭṭhānaṁ gahetvātiādinā yādiso paṇṇavante
vihāre upaddavo vutto tādisoyeva. pupphahārikāyo pupphaṁ
ocinantiyoti pana vattabbaṁ. ayamidha viseso. paṭṭhanīyeti tattha
vasantesupi sambhāvanāvasena upasaṅkamanādinā paṭṭhetabbe. tenāha
lokasammateti. dakkhiṇāgirīti magadhavisaye dakkhiṇāgirīti vadanti.

footnote: 1.1....vihāro soṇḍi tanti bhaveyya.

page number: 203

visabhāgārammaṇāni iṭṭhāni aniṭṭhāni ca. aniṭṭhānaṁ hi dassanatthaṁ
ghaṭehi nighaṁsantiyotiādi vuttaṁ.
[142] dabbupakaraṇayoggā rukkhā dabbupakaraṇarukkhā. yo
pana vihāro. khalanti dhaññakaraṇaṭṭhānaṁ. gāvo rundhanti sassaṁ
khādiṁsūti. udakadhāranti kedāresu sassānaṁ dātabbaudakavāraṁ.
ayampīti mahāsaṅghabhogopi vihāro. vāriyamānā kammaṭṭhānikena
bhikkhunā. samuddasāmuddikanadīnissitaṁ paṭṭanaṁ. mahānagarānaṁ
āyadvārabhūtaṁ aṭavīmukhādinissitaṁ thalapaṭṭanaṁ. appasannā honti
tenassa tattha phāsuvihāro na hotīti adhippāyo. maññamānā
rājamanussā. samosaraṇenāti itocitoca sañcaraṇena.
[143] papāteti papātasīse ṭhatvā gāyi gītasaddena idhāgataṁ
papāte pātetvā khādissāmīti. vegena gahetvāti vegenāgantvā
kuhiṁ yāsīti khandhe gahetvā.
yatthāti yasmiṁ vihāre vihārasāmantā vā na sakkā hoti
kalyāṇamittaṁ laddhuṁ tattha vihāre so alābho mahādosoti
yojanā.
panthaninti panthe niṁto pavattitoti panthanī magganissito
vihāro taṁ panthaniṁ. nagaranissitaṁ nagaranti vuttaṁ uttarapadalopena
yathā bhīmaseno bhīmoti. dārunāti dārunissitena saha.
visabhāgenāti yo visabhāgehi vasiyati visabhāgānaṁ vā nivāso so

page number: 204

vihāro visabhāgo tena visabhāgena saddhiṁ. paccantanissitañca
sīmānissitañca asappāyañca paccantasīmāsappāyaṁ. yattha mitto na
labbhati. tampīti sabbatthaṭṭhānasaddāpekkhāya napuṁsakaniddeso.
iti viññāyāti bhāvanāya ananurūpānīti evaṁ vijānitvā.
[144] ayaṁ anurūpo nāmāti ayaṁ vihāro bhāvanāya anurūpo
nāma. nātidūranti gocaraṭṭhānato aḍḍhagāvutato orabhāgatāya na
atidūraṁ. nāccāsannanti pacchimena pamāṇena gocaraṭṭhānato
pañcadhanusatikatāya na atiāsannaṁ. tāya ca pana nātidūranāccāsannatāya
gocaraṭṭhānaṁ paṭiparissayādirahitamaggatāya ca gamanassa ca āgamanassa
ca yuttarūpattā gamanāgamanasampannaṁ. divasabhāge mahājanasaṅkiṇṇatābhāvena
divā appākiṇṇaṁ. abhāvaṭṭho hi ayaṁ appasaddo
appicchotiādīsu viya. rattiyaṁ janālāpasaddābhāvena rattiṁ
appasaddaṁ. sabbadāpi janasannipātanigghosābhāvena appanigghosaṁ.
akasirenāti akasirena sukheneva. sīlādiguṇānaṁ thirabhāvappattiyā
therā. suttageyyādi bahu sutaṁ etesanti bahussutā. vācuggatakaraṇena
sammadeva garūnaṁ santike āgamitabhāvena ca āgato pariyattidhammasaṅkhāto
āgamo etesanti āgatāgamā. suttābhidhammasaṅkhātassa
dhammassa dhāraṇena dhammadharā. vinayassa dhāraṇena vinayadharā. tesaṁyeva
dhammavinayānaṁ mātikāya dhāraṇena mātikādharā. tattha tattha
dhammaparipucchāyaṁ paripucchati atthaparipucchāya paripañhati vīmaṁsati vicāreti.

page number: 205

idha bhante kathaṁ imassa ko atthoti paripucchanaparipañhākāradassanaṁ.
avivaṭañceva pāliyā atthaṁpadesantarapālidassanena āgamato vivaranti.
anuttānīkatañca yuttivibhāvanena uttāniṁ karonti. kaṅkhaṭṭhānīyesu
dhammesu saṁsayuppattiyā hetutāya gaṇṭhiṭṭhānabhūtesu pālipadesesu
yāthāvato vinicchayadānena kaṅkhaṁ paṭivinodenti. ettha ca nātidūraṁ
nāccāsannaṁ gamanāgamanasampannanti ekaṁ aṅgaṁ divā appākiṇṇaṁ rattiṁ
appasaddaṁ nigghosanti ekaṁ appaḍaṁsamakasavātātapasiriṁsapasamphassanti
ekaṁ tasmiṁ kho pana senāsane viharantassa .pe. parikkhārāti
ekaṁ tasmiṁ kho pana senāsane therā .pe. kaṅkhaṁ paṭivinodentīti
ekaṁ evaṁ pañca aṅgāni veditabbāni.
khuddakapalibodhupacchedappayojanaṁ parato āgamissati.
aggaḷānuvātaparibhaṇḍadānādinā daḷhīkammaṁ vā tantacchedādīsu tunnakammaṁ
vā kātabbaṁ.
[145] sabbakammaṭṭhānavasenāti anukkamena niddisiyamānassa
cattālīsavidhassa sabbassa kammaṭṭhānassa vasena. piṇḍapātapaṭikkantenāti
piṇḍapātaparibhogato paṭinivattantena piṇḍapātabhuttāvinā
onītapattapāṇināti attho. bhattasammadaṁ paṭivinodetvāti
bhojananimittaṁ parissamaṁ vinodetvā. āhāre hi āsayaṁ paviṭṭhamatte
tassa āgantukatāya yebhuyyena siyā sarīrassa koci parissamo taṁ
vūpasametvā tasmiṁ hi avūpasante sarīrakhedena cittaṁ ekaggataṁ na

page number: 206

labheyyāti. pavivitteti janavivitte. sukhanisinnenāti pallaṅkaṁ
ābhujitvā ujuṁ kāyaṁ paṇidhāya nisajjāya sukhanisinnena. vuttañhetanti
yaṁ katāya vātiādinā paṭhaviyā nimittaggahaṇaṁ idha vuccati vuttañhetaṁ
porāṇaṭṭhakathāyaṁ.
idāni taṁ aṭṭhakathāpāliṁ dassento paṭhavīkasiṇaṁ uggaṇhantotiādimāha.
tatthāyaṁ saṅkhepattho. paṭhavīkasiṇaṁ uggaṇhantoti
uggahanimittabhāvena paṭhavīkasiṇaṁ gaṇhanto ādiyanto uggahanimittabhūtaṁ
paṭhavīkasiṇaṁ uppādentoti attho. uppādanañcettha
tathā nimittassa upaṭṭhāpanaṁ daṭṭhabbaṁ. paṭhaviyanti vakkhamānavisese
paṭhavīmaṇḍale. nimittaṁ gaṇhatīti tattha cakkhunā ādāsatale
mukhanimittaṁ viya bhāvanāñāṇena vakkhamānavisesaṁ paṭhavīnimittaṁ
gaṇhati. paṭhaviyanti vatvāpi maṇḍalāpekkhāya napuṁsakaniddeso.
kateti vakkhamānavidhinā abhisaṅkhateti attho. vāsaddo aniyamaṭṭho.
akateti pākatike khalamaṇḍalādike paṭhavīmaṇḍale. sāntaketi
sāntakeeva saparicchedeevāti attho. sāvadhāraṇañhetaṁ vacanaṁ.
tathāhi tena nivattitaṁ dassetuṁ no anantaketi vuttaṁ. sakoṭiyetiādīnipi
tasseva vevacanāni. suppamatte vātiādīsu suppasarāvāni
samappamāṇāni icchitāni. keci pana vadanti sarāvamattaṁ
vidatthicaturaṅgulaṁ hoti suppamattaṁ tato adhikappamāṇanti. kittimaṁ
kasiṇamaṇḍalaṁ heṭṭhimaparicchedena sarāvamattaṁ uparimaparicchedena

page number: 207

suppamattaṁ na tato adho uddhaṁ vāti parittappamāṇabhedasaṅgaṇhanatthaṁ
suppamatte vā sarāvamatte vāti vuttanti yathāupaṭṭhite ārammaṇe
ekaṅgulamattampi vaḍḍhitaṁ appamāṇamevāti vutto vāyamattho.
keci pana chattamattampi kasiṇamaṇḍalaṁ kātabbanti vadanti.
so taṁ nimittaṁ suggahitaṁ karotīti so yogāvacaro taṁ paṭhavīmaṇḍalaṁ
suggahitaṁ nimittaṁ karoti. yadā cakkhuṁ ummīletvā oloketvā
tattha nimittaṁ gahetvā nimmīletvā āvajjantassa ummīletvā
olokitakkhaṇe viya upaṭṭhāti tadā suggahitaṁ karoti nāma.
athettha satiṁ supaṭṭhitaṁ katvā abahigatena mānasena punappunaṁ sallakkhento
supadhāritaṁ upadhāreti nāma. evaṁ upadhāritaṁ pana naṁ punappunaṁ
āvajjento manasikaronto tamevārabbha āsevanaṁ bhāvanaṁ bahulaṁ
pavattento suvavaṭṭhitaṁ vavaṭṭhapeti nāma. tasmiṁ ārammaṇeti
evaṁ suggahitakaraṇādinā sammadeva upaṭṭhite tasmiṁ paṭhavīkasiṇasaññite
ārammaṇe. cittaṁ upanibandhatīti attano cittaṁ upacārajjhānaṁ
upanetvā nibandhati aññārammaṇato vinivattaṁ karoti. addhā
imāyātiādi ānisaṁsadassāvitādassanaṁ.
[146] idāni yathādassitassa aṭṭhakathāpāṭhassa atthappakāsanena
saddhiṁ bhāvanāvidhiṁ bhāvetukāmo akate tāva nimittaggahaṇaṁ
dassenato tattha yena atītabhavepītiādimāha. tattha tatthāti
tasmiṁ aṭṭhakathāpāṭhe. catukkapañcakajjhānānīti catukkapañcakanayavasena

page number: 208

vadati. puññavatoti bhāvanāmayapuññavato. upanissayasampannassāti
tādiseneva upanissayena samannāgatassa. khalamaṇḍaleti
maṇḍalākāre dhaññakaraṇaṭṭhāne. taṇṭhānappamāṇamevāti
olokitaṭṭhānappamāṇameva.
avirādhetvāti avirajjhitvā vuttavidhināeva.
nīlapītalohitodātasambhedavasenāti nīlādivaṇṇāhi mattikāhi paccekaṁ ekajjhaṁ ca
saṁsaggavasena. gaṅgāvaheti gaṅgāsote. sīhaḷadīpe kira rovanagaṅgā
nāma nadī tassā sotena chinnataṭaṭṭhāne mattikā aruṇavaṇṇā
taṁ sandhāya vuttaṁ gaṅgāvahe mattikāsadisāya aruṇavaṇṇāyāti.
aruṇanibhāya aruṇappabhāvaṇṇāyāti attho.
evaṁ kasiṇadose dassetvā idāni kasiṇakaraṇādike
sesādhikāre dassetuṁ tañca khotiādi vuttaṁ. saṁhārimanti saṁharitabbaṁ
gahetvā caraṇayoggaṁ. tatraṭṭhakanti yatra kataṁ tattheva tiṭṭhanakaṁ.
vuttappamāṇanti suppamatte vā sarāvamatte vāti vuttappamāṇaṁ.
vaṭṭanti maṇḍalasaṇṭhānaṁ. parikammakāleti nimittaggahaṇāya
bhāvanākāle. etadevāti yaṁ vidatthicaturaṅgulavitthāraṁ etadeva pamāṇaṁ
sandhāya suppamattaṁ vā sarāvamattaṁ vāti vuttaṁ. suppaṁ hi
nātimahantaṁ sarāvañca atimahantaṁ cāṭipidhānappahonakanti samappamāṇaṁ
hoti.
[147] tasmāti paricchedatthāya vuttattā. evaṁ

page number: 209

vuttappamāṇaparicchedanti yathā vuttappamāṇaṁ vidatthicaturaṅgulavitthāraṁ paricchedaṁ
katvā evaṁ vuttappamāṇaṁ vā kasiṇamaṇḍalaṁ visabhāgavaṇṇena paricchedaṁ
katvā. rukkhapāṇikāti kucandanādirukkhapāṇikā aruṇavaṇṇassa
visabhāgavaṇṇaṁ samuṭṭhāpeti tasmā taṁ aggahetvāti vuttaṁ.
pakatirukkhapāṇikā pana pāsāṇapāṇikāgatikāva. ninnunnataṭṭhānābhāvena
bheritalasadisaṁ katvā. tato dūrataretiādi yathāvuttato padesatopi.
tato ca aññasmiṁ ādīnavadassanaṁ. kasiṇadosāti hatthapāṇipadādayo
idha kasiṇadosā. vuttanayenevāti aḍḍhateyyahatthantare padese
vidatthicaturaṅgulapādake pīṭheti ca vuttavidhināva.
kāmesu ādīnavanti kāmā nāmete aṭṭhikaṅkalupamā
nirassādanaṭṭhena [1]- tiṇukkupamā anudahanaṭṭhena aṅgārakāsupamā
mahābhitāpanaṭṭhena supinakupamā ittarapaccupaṭṭhānaṭṭhena yācitakupamā
tāvakālikaṭṭhena rukkhaphalupamā sabbaṅgapaccaṅgapalibhañjanaṭṭhena
asisunupamā adhikuṭṭanaṭṭhena sattisūlupamā vinivijjhanaṭṭhena sappasirupamā
sappaṭibhayaṭṭhenātiādinā 2- appassādā bahudukkhā bahupāyāsātiādinā
kāmasukhañca nāmetaṁ bahuparissayaṁ sāsaṅkaṁ sabhayaṁ saṅkiliṭṭhaṁ
pīḷaparibhogasadisaṁ hīnaṁ gammaṁ pothujjanikaṁ anariyaṁ anatthasañhitantiādinā
ca anekākāravokāraṁ vatthukāmakilesakāmesu ādīnavaṁ dosaṁ
paccavekkhitvā. kāmanissaraṇeti kāmānaṁ nissaraṇabhūte tehi vā
nissaṭe aggamaggassa pādakabhāvena sabbadukkhasamatikkamassa upāyabhūte.

footnote: 1. etthantare pana maṁsapesupamā bahusādhāraṇaṭṭhenāti yebhuyyena dissati.
footnote: 2. sāsaṅkasapaṭibhayaṭṭhenātipi dissati.

page number: 210

nekkhammeti jhāne. jātābhilāsena sañjātacchandena.
sammāsambuddho bhagavā aviparītadhammadesanattā svākkhāto dhammo
ekantaniyyānikattā supaṭipanno saṅgho yathānusiṭṭhaṁ paṭipajjanatoti evaṁ
buddhadhammasaṅghaguṇānussaraṇena ratanattayavisayaṁ pītipāmojjaṁ janetvā.
nekkhammaṁ paṭipajjati etāyāti nekkhammapaṭipadā saupacārassa
jhānassa vipassanāya maggassa nibbānassa ca adhigamakāraṇanti
attho. pubbe paṭhamajjhānameva nekkhammanti vuttattā vuttāvasesā
sabbepi nekkhammadhammā. yathāha.
pabbajjaṁ paṭhamaṁ jhānaṁ nibbānañca vipassanā
sabbepi kusalā dhammā nekkhammanti pavuccareti.
pavivekasukharasassāti cittavivekādipavivekajassa sukharasassa. evametehi
pañcahi padehi ānisaṁsadassāvītiādīnaṁ padānaṁ attho dassitoti
daṭṭhabbaṁ. samena ākārenāti ummīlanātimandālocanāni vajjetvā
nātiummīlanātimandālocanasaṅkhātena samena ālocanakārena. nimittaṁ
gaṇhantenāti paṭhavīkasiṇe cakkhunā gahitanimittaṁ manasā gaṇhantena.
bhāvetabbanti tathā pavattaṁ nimittaggahaṇaṁ vaḍḍhetabbaṁ āsevitabbaṁ
bahulīkātabbaṁ. cakkhu kilamati atisukhumaṁ atibhāsurañca rūpagataṁ
upanijjhāyato viya. ativibhūtaṁ hoti attano sabhāvāvibhāvato. tathā ca
vaṇṇato vā lakkhaṇato vā upatiṭṭheyya. tena vuttaṁ tenassa
nimittaṁ nuppajjatīti. avibhūtaṁ hoti gajanimmīlanena pekkhantassa

page number: 211

rūpagataṁ viya. cittaṁ ca līnaṁ hoti dassane mandabyāpāratāya
kosajjapātato. tenāha evampi nimittaṁ nuppajjatīti. ādāsatale
mukhanimittaṁ dassinā viyāti yathā ādāsatale mukhanimittadassī puriso
na tattha atigāḷhaṁ ummīlati nāpi atimandaṁ na ādāsatalassa vaṇṇaṁ
paccavekkhati nāpi lakkhaṇaṁ manasikaroti athakho samena ākārena
olokento attano mukhanimittameva passati evameva ayampi
paṭhavīkasiṇaṁ samena ākārena olokento nimittaggahaṇappasutoyeva
hoti. tena vuttaṁ samena ākārenātiādi.
[149] na vaṇṇo paccavekkhitabboti yo tattha paṭhavīkasiṇe
aruṇavaṇṇo so na cintetabbo. cakkhuviññāṇena pana gahaṇaṁ na
sakkā nivāretuṁ tenevettha oloketabboti avatvā paccavekkhaṇaggahaṇaṁ
kataṁ. na lakkhaṇaṁ manasikātabbanti yaṁ tattha paṭhavīdhātuyā thaddhalakkhaṇaṁ
taṁ na manasikātabbaṁ. disvā gahetabbattā vaṇṇaṁ amuñcitvāti
vatvāpi vaṇṇavasenettha ābhogo na kātabbo so pana vaṇṇo
nissayagatiko kātabboti dassento āha nissayasavaṇṇaṁ katvāti.
nissayena samānākārasannissito so vaṇṇo. tāya paṭhaviyā
samānagatikaṁ katvā vaṇṇena saheva paṭhavīti manasikātabbanti
attho. ussadavasena paṇṇattidhammeti paṭhavīdhātuyā ussannabhāvena
sattito adhikabhāvena sasambhārapaṭhavīyaṁ paṭhavīti yo lokavohāro
tasmiṁ paṇṇattidhamme cittaṁ ṭhapetvā paṭhavī paṭhavīti manasikātabbaṁ.

page number: 212

yadi lokavohārena paṇṇattimattena cittaṁ ṭhapetabbaṁ nāmantaravasenapi
paṭhavī manasikātabbā bhaveyyāti. hotu ko dosoti dassento
mahī mdenītiādimāha.
tattha yaṁ icchatīti yannāmaṁ vattuṁ icchati taṁ vattabbaṁ.
tañca kho yadassa saññānukulaṁ hoti yannāmaṁ assa yogino pubbe
tattha gahitasaññāṇavasena anukulaṁ pacuratāya paguṇatāya vā āgacchati
taṁ vattabbaṁ. vattabbanti ca paṭhamasamannāhāre kassaci
vacībhedopi hotīti katvā vuttaṁ ācariyena vā vattabbataṁ sandhāya
kiṁ vā bahunā pākaṭabhāvoyevettha pamāṇanti dassetuṁ
apicātiādi vuttaṁ.
kālena ummīlitvā kālena nimmīlitvāti kiñci kālaṁ
cakkhuṁ ummīlitvā nimittaggahaṇavasena paṭhavīmaṇḍalaṁ oloketvā puna
kiñci kālaṁ cakkhuṁ nimmīlitvā āvajjitabbaṁ. yenākārena
oloketvā gahitaṁ tenākārena puna taṁ samannāharitabbaṁ. āpāthaṁ
āgacchatīti manodvārikajavanānaṁ gocarabhāvaṁ upagacchati. tassa
uggahanimittassa. na tasmiṁ ṭhāne nisīditabbaṁ. kasmā. yadi
uggahanimitte jātepi paṭhavīmaṇḍalaṁ oloketvā bhāveti
paṭibhāganimittuppatti na siyā. samīpaṭṭhena pana oloketuṁ na sakkā.
tena vuttaṁ attano vasanaṭṭhānaṁ pavisitvātiādi. sace nassati
athānena sukhanisinnena bhāvetabbanti sambandho. nissaddabhāvāya

page number: 213

ekapatalikupāhanāggahaṇaṁ. parissayavinodanatthaṁ kattaradaṇḍaggahaṇaṁ.
vakkhamānesu asappāyesu kenacideva asappāyena kāraṇabhūtena. nimittaṁ
ādāyāti yathājātaṁ uggahanimittaṁ gahetvā. samannāharitabbanti
āvajjitabbaṁ nimittanti adhippāyo. sammā vā anuanu āharitabbaṁ
kammaṭṭhānanti attho. takkāhataṁ vitakkāhatanti takkanato savisesaṁ
takkanato ca takko vitakkoti ca evaṁ laddhanāmena bhāvanācittasampayuttena
sammāsaṅkappena āhananapariyāhananakiccena aparāparaṁ
pavattamānena kammaṭṭhānaṁ āhataṁ pariyāhatañca kātabbaṁ.
balappattavitakko manasikāro bahulaṁ pavattetabboti attho.
evaṁ karontassāti evaṁ kammaṭṭhānaṁ takkāhataṁ vitakkāhataṁ
karontassa yathā bhāvanā pubbenāparaṁ visesaṁ āvahati evaṁ
anuyuñjantassa. anukkamenāti bhāvanānukkamena. yadā saddhādīni
indriyāni suvisadāni tikkhāni pavattanti tadā assaddhiyādīnaṁ
dūrībhāvena sātisayathāmappattehi sattahi balehi laddhupatthambhāni
vitakkādīni kāmāvacarāneva jhānaṅgāni bahūni hutvā pātubhavanti.
tatoeva tesaṁ ujuvipaccanīkabhūtā kāmacchandādayo saddhiṁ tadekaṭṭhehi
pāpadhammehi vidūrībhavanti. paṭibhāganimittuppattiyā saddhiṁ taṁ ārabbha
upacārajjhānaṅgaṁ uppajjati. tena vuttaṁ nīvaraṇāni vikkhambhantītiādi.
tattha sannisīdantīti sammadeva sīdanti upasamantīti attho.
[150] imassāti paṭibhāganimittassa. aṅgulipadapāṇipadānikasikadoso 1-.

page number: 214

ādāsamaṇḍalupamādīhi uggahanimittato paṭibhāganimittassa
suparisuddhataṁ saṇhasukhumatañca dasseti. tañca kho paṭibhāganimittaṁ neva
vaṇṇavantaṁ na saṇṭhānavantaṁ aparamatthasabhāvattā. edisanti
vaṇṇasaṇṭhānavantaṁ. tilakkhaṇabbhāhatanti uppādādilakkhaṇattayānupaviṭṭhaṁ
aniccatādilakkhaṇattayaṅkitaṁ vā. yadi na panetaṁ tādisaṁ na
vaṇṇādivantaṁ kathaṁ jhānassa ārammaṇabhāvoti āha kevalaṁ hītiādi.
saññajanti bhāvanāsaññājanitaṁ bhāvanāsaññāya sañjātamattaṁ.
na hi asabhāvassa kutopi samuṭṭhānaṁ atthi. tenāha upaṭṭhānākāramattanti.
vikkhambhitāneva sannisinnāva. na pana tadatthaṁ ussāho
kātabboti adhippāyo.
upacārasamādhināti vutte itaropi samādhi atthīti atthato
āpannanti tampi dassetuṁ duvidho hi samādhītiādi āraddhaṁ.
dvīhākārehīti jhānadhammānaṁ paṭipakkhadūrībhāvo thirabhāvappatti cāti imehi
dvīhi kāraṇehi. idāni tāni kāraṇāni avatthāmukhena dassetuṁ
upacārabhūmiyaṁ vātiādi vuttaṁ. upacārabhūmiyanti upacārāvatthāyaṁ.
yadipi tadā jhānaṅgāni paṭutarāni mahaggatabhāvappattāni na uppajjanti
tesaṁ pana paṭipakkhadhammānaṁ vikkhambhanena cittaṁ samādhiyati. tenāha
nīvaraṇappahānena cittaṁ samāhitaṁ hotīti. paṭilābhabhūmiyanti jhānassa
adhigamāvatthāyaṁ. tadā hi appanāppattānaṁ jhānadhammānaṁ uppattiyā
cittaṁ samādhiyati. tenāha aṅgapātubhāvenāti. cittaṁ samāhitaṁ

footnote: 1. aṅgulipadapāṇipadādikasiṇadosoti bhaveyya.

page number: 215

hotīti sambandho. na thāmajātānīti na jātathāmāni na bhāvanābalaṁ
pattānīti attho. cittanti jhānacittaṁ. kevalampi rattiṁ kevalampi
divasaṁ tiṭṭhatīti samāpattivelaṁ sandhāyāha.
[151] upacārabhūmiyaṁ nimittavaḍḍhanaṁ yuttanti katvā vuttaṁ
nimittaṁ vaḍḍhetvāti. laddhaparihānīti laddhaupacārajhānaparihāni.
nimitte avinassante tadārammaṇajjhānampi aparihīnameva hoti.
nimitte pana ārakkhābhāvena vinaṭṭhe laddhaṁ laddhaṁ jhānampi vinassati
tadāyattavuttito. tenāha ārakkhamhītiādi.
thāvarañca hotīti katvā yathā thāvaraṁ hoti taṁ dassetuṁ sati
upaṭṭhāti cittaṁ samādhiyatīti vuttaṁ. yathāladdhaṁ hi nimittaṁ tattha
satisupaṭṭhitaṁ katvā ekaggataṁ vindantassa thiraṁ nāma hoti surakkhitañca.
satiggahaṇena cettha sampajaññaṁ samādhiggahaṇena viriyañca
saṅgahitaṁ hoti nāntariyabhāvato. tatthāti tesu āvāsesu. tīṇi
tīṇīti ekekasmiṁ āvāse avutthāvutthaṭṭhāne vasananiyāmena tayo
tayo divase vasitvā.
[152] uttarena vā dakkhiṇena vāti vuttaṁ gamanāgamane
suriyābhimukhabhāvanivāraṇatthanti. sahassadhanuppamāṇaṁ diyaḍḍhakosaṁ.
dvattiṁsatiracchānakathāti rājakathādikā sandhāyāha. tā hi
pāliyaṁ saruppato 1- anāgatāpi. araññapabbatanadīdīpakathā
itisaddena saṅgahetvā saggamokkhānaṁ tiracchānabhāvato

footnote: 1. sarūpatoti maññe.

page number: 216

dvattiṁsatiracchānakathāti vuttā. dasakathāvatthunissitanti appicchatā santuṭṭhī
paviveko asaṁsaggo viriyārambho sīlasamādhipaññāvimuttivimuttiñāṇadassananti
imāni appicchakathādīnaṁ vatthu. tannissitaṁ bhassaṁ sappāyaṁ.
atiracchānakathikoti natiracchānakathiko. tiracchānakathāvidhuraṁ
dhammikakammaṭṭhānapaṭisaṁyuttameva kathaṁ kathetīti adhippāyo.
sīlādiguṇasampannoti sīlasamādhiādiguṇasampanno. yo hi samādhikammaṭṭhāniko
samādhikammaṭṭhānassa vā pāraṁ patto so imassa yogino
sappāyo. tenāha yannissāyātiādi. kāyadaḷhībahuloti
kāyassa santappanaposanappasuto yaṁ sandhāya vuttaṁ yāvadatthaṁ
udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto
viharatīti.
bhojanaṁ yebhuyyena madhurambilarasavasena sattānaṁ upayogaṁ gacchati
dadhiādīsu tathā dassanato. kaṭukādirasā pana kevalaṁ abhikaṅkhārakāevāti 1-
āha kassaci madhuraṁ kassaci ambilaṁ sappāyaṁ hotīti.
yasmiṁ iriyāpathe ādhārabhūte vattamāne vā yasmiṁ vā iriyāpathe
pavattamānassa. nimittāsevanabahulassāti nimitte āsevanābahulassa
paṭibhāganimitte visayabhūte bhāvanāmanasikāraṁ bahulaṁ āsevantassa
nimittassa vā gocarāsevanavasena āsevanabahulassa. yena hi bhāventassa
bhāvanāsevanā tena gocarāsevanāpi icchitabbāti. na hoti
appanā. yena vidhinā appanāyaṁ kusalo hoti so dasavidho vidhi

footnote: 1. abhisaṅkhārakāeva.

page number: 217

appanākosallaṁ taṁnimittaṁ vā ñāṇaṁ.
[153] vatthuvisadakiriyatoti vatthūnaṁ visadabhāvakaraṇato.
appanākosallaṁ icchitabbanti sambandho. evaṁ sesesupi.
cittacetasikānañhi pavattiṭṭhānabhāvato sarīraṁ tappaṭibaddhāni
cīvarādīni ca idha vatthūnīti adhippetāni. tāni yathā ca tassa
sukhāvahāni honti tathā karaṇaṁ tesaṁ visadabhāvakaraṇaṁ. tena
vuttaṁ ajjhattikabāhirānantiādi. sarīraṁ vāti vāsaddo
aṭṭhānappayutto. sarīraṁ sedamalaggahitaṁ vā aññena vā avassaṁ kiccena
vibādhitanti adhippāyo. senāsanaṁ vāti vāsaddena pattādīnampi
saṅgaho daṭṭhabbo. nanu cāyaṁ nayo khuddakapalibodhupacchedena
saṅgahito puna kasmā vuttoti. saccaṁ saṅgahito. so ca kho
bhāvanāya ārambhakāle. idha pana āraddhakammaṭṭhānassa upacārajjhāne
ṭhatvā appanāparivāsaṁ vasantassa kālantare jāte tathā paṭipatti
appanākosallāya vuttā. avisade sati visayabhūte vā kathaṁ
bhāvanamanuyuñjantassa tāni visayo. antarantarā
pavattanakacittuppādavaseneva vuttaṁ. te hi cittuppādā cittekaggatāya
aparisuddhabhāvāya saṁvattanti. cittacetasikesu nissayādipaccayabhūtesu.
Ñāṇampīti pisaddo sampiṇḍane. tena na kevalaṁ taṁ vatthuyeva
athakho tasmiṁ aparisuddhe ñāṇampi aparisuddhaṁ hotīti dassitaṁ.
taṁsampayuttānaṁ pana aparisuddhatā avuttasiddhā. Ñāṇassa ca visuṁ

page number: 218

gahaṇaṁ appanāya bahupakārattā. tathā hi jhānaṁ dandhābhiññaṁ
khippābhiññanti ñāṇamukhena niddiṭṭhaṁ. nissayanissayopi nissayopi
nissayotveva vuccatīti āha dīpakapallikavaṭṭitelāni nissāyāti. Ñāṇe
avisade vipassanābhāvanā viya samādhibhāvanāpi paridubbalā hotīti
dassetuṁ aparisuddhena ñāṇenātiādi vuttaṁ. tattha kammaṭṭhānanti
samathakammaṭṭhānamāha. vuḍḍhi aṅgapātubhāvena. viruḷhi paguṇabhāvena.
vepullaṁ sabbaso vasībhāvappattiyā veditabbaṁ. visade panāti
sukkapakkhe tassa vuttapariyāyena attho veditabbo.
[154] samabhāvakaraṇanti kiccato anūnānadhikabhāvakaraṇaṁ.
yathāpaccayaṁ saddheyyavatthusmiṁ adhimokkhakiccassa paṭutarabhāvena paññāya
avisadatāya viriyādīnaṁ ca sithilatādinā saddhindriyaṁ balavaṁ hoti.
tenāha itarāni mandānīti. tatoti tasmā saddhindriyassa
balavabhāvato itaresañca mandattā. kosajjapakkhe patituṁ adatvā
sampayuttadhammānaṁ paggaṇhanaṁ anubalappadānaṁ paggaho paggahova
kicacaṁ paggahakiccaṁ. kātuṁ na sakkotīti sambandhitabbaṁ. ārammaṇaṁ
upagantvā ṭhānaṁ anissajjanaṁ vā upaṭṭhānaṁ. vikkhepapaṭipakkho
yena vā sampayuttā avikkhittā honti so avikkhepo. rūpagataṁ
viya cakkhunā yena yāthāvato visayabhāvaṁ passati taṁ dassanakiccaṁ kātuṁ
na sakkoti balavatā saddhindriyena abhibhūtattā. sahajātadhammesu
hi indaṭṭhaṁ kārentānaṁ sahapavattamānānaṁ dhammānaṁ ekarasatāvaseneva

page number: 219

atthasiddhi na aññathā. tasmāti vuttamevatthaṁ kāraṇabhāvena
paccāmasati. tanti saddhindriyaṁ. dhammasabhāvapaccavekkhaṇenāti
yassa saddheyyavatthuno uḷāratādiguṇe adhimuccanassa sātisayappavattiyā
saddhindriyaṁ balavaṁ jātaṁ tassa paccayapaccayuppannādivibhāgato
yāthāvato vīmaṁsanena. evañhi evaṁ dhammatānaye
sabhāvarasato pariggayhamāne savipphāro adhimokkho na hoti ayaṁ
imesaṁ dhammānaṁ sabhāvoti parijānanavasena paññābyāpārassa
sātisayattā. dhuriyadhammesu hi yathā saddhāya balavabhāve paññāya
mandabhāvo hoti evaṁ paññāya balavabhāve saddhāya mandabhāvo
hotīti. tena vuttaṁ taṁ dhammasabhāvapaccavekkhaṇena hāpetabbanti.
tathā amanasikārenāti yenākārena bhāvanamanuyuñjantassa saddhindriyaṁ
balavaṁ hoti tenākārena bhāvanāya ananuyuñjanatoti vuttaṁ hoti. idha
duvidhena saddhindriyassa balavabhāvo attano vā paccayavisesato
kiccuttariyena viriyena viriyādīnaṁ vā mandakiccatāya. tattha
paṭhamavikappe hāpanavidhi dassito.
dutiyavikappe pana yathā manasikaroto viriyādīnaṁ mandakiccatāya
saddhindriyaṁ balavaṁ jātaṁ tathā amanasikārena viriyādīnaṁ paṭukiccabhāvāvahena
manasikārena saddhindriyaṁ tehi samarasaṁ karontena hāpetabbaṁ.
iminā nayena sesindriyesupi hāpanavidhi veditabbo.
vakkalittheravatthūti so hi āyasmā saddhādhimuttāya 1- katādhikāro

footnote: 1. saddhāvimuttāyāti maññe.

page number: 220

satthu rūpākāyadassanappasutoeva hutvā viharanto satthārā kinte
vakkali iminā pūtikāyena diṭṭhena yo kho vakkali dhammaṁ passati
so maṁ passatītiādinā ovaditvā kammaṭṭhāne niyojitopi taṁ
ananuyuñjanto paṇāmito attānaṁ vinipātetuṁ pātaṭṭhānaṁ abhirūhi.
atha naṁ satthā yathānisinnova obhāsaṁ visajjento attānaṁ dassetvā
pāmojjabahulo bhikkhu pasanno buddhasāsane
adhigacche padaṁ santaṁ saṅkhārupasamaṁ sukhanti 1-
gāthaṁ vatvā ehi vakkalīti āha. so tena amateneva abhisitto
haṭṭhatuṭṭho hutvā vipassanaṁ paṭṭhapesi. saddhāya balavabhāvato
vipassanāvīthiṁ na otari. taṁ ñatvā bhagavā indriyasamataṁ paṭipādento
kammaṭṭhānaṁ sodhetvā adāsi. so satthārā dinnanayena vipassanaṁ
ussukkāpetvā maggapaṭipāṭiyā arahattaṁ pāpuṇi. tena vuttaṁ
vakkalittheravatthu cettha nidassananti.
itarakiccabhedanti upaṭṭhānādikiccavisesaṁ. passaddhādīti
ādisaddena samādhiupekkhāsambojjhaṅgānaṁ saṅgaho daṭṭhabbo.
hāpetabbanti yathā saddhindriyassa balavabhāvo dhammasabhāvapaccavekkhaṇena
hāyati evaṁ viriyindriyassa adhimattatā passaddhiādibhāvanāya hāyati
samādhipakkhiyattā tassā. tathāhi sā samādhindriyassa adhimattataṁ
kosajjapātato rakkhantī viriyādibhāvanā viya viriyindriyassa adhimattataṁ

footnote: 1. khu. dha. 25/66.

page number: 221

uddhaccapātato rakkhantī ekaṁsato hāpeti. tena vuttaṁ
passaddhiādibhāvanāya hāpetabbanti.
soṇattheravatthūti sukhumālassa soṇattherassa vatthu. so hi
āyasmā satthu santike kammaṭṭhānaṁ gahetvā sītavane viharanto mama
sarīraṁ sukhumālaṁ na ca sakkā sukheneva sukhaṁ adhigantuṁ kāyaṁ kilametvāpi
samaṇadhammo kātabboti ṭhānacaṅkamameva adhiṭṭhāya padhānamanuyuñjanto
pādatalesu phoṭesu uṭṭhitesupi vedanaṁ ajjhupekkhitvā daḷhaṁ viriyaṁ
karonto accāraddhaviriyatāya visesaṁ nibbattetuṁ nāsakkhi. satthā
tattha gantvā vīṇovādena ovaditvā viriyasamatāyojanavidhiṁ dassento
kammaṭṭhānaṁ sodhetvā gijjhakūṭaṁ gato. theropi satthārā dinnanayena
viriyasamataṁ yojento vipassanaṁ ussukkāpetvā arahatte patiṭṭhāsi.
tena vuttaṁ soṇattheravatthu dassetabbanti.
sesesupīti satisamādhi paññindriyesupi. ekassāti ekekassa
sāmaññaniddesovāyaṁ daṭṭhabbo.
evaṁ pañcannaṁ indriyānaṁ paccekaṁ adhimattatāya hāpanavasena
samataṁ dassetvā idāni tattha yesaṁ visesato asādhāraṇato
sādhāraṇato ca samatā icchitabbā taṁ dassetuṁ visesato
panātiādi vuttaṁ. etthāti etesu pañcasu indriyesu. samatanti
saddhāpaññānaṁ aññamaññaṁ anūnānadhikabhāvaṁ. tathā samādhiviriyānaṁ.
yathā hi saddhāpaññānaṁ visuṁ visuṁ dhuriyadhammabhūtānaṁ kiccato

page number: 222

aññamaññānativattanaṁ visesato icchitabbameva yato nesaṁ samadhuratāya
appanā sampajjati evaṁ samādhiviriyānaṁ kosajjuddhaccapakkhikānaṁ
samarasatāya sati aññamaññupatthambhanato sampayuttadhammānaṁ
antadvayapātābhāvena sammadeva appanā ijjhati. balavasaddhotiādi
nidassanavasena vuttaṁ. tassattho yo balavatiyā saddhāya samannāgato
avisadañāṇo so muddhappasanno hoti na aveccappasanno.
tathā hi so avatthusmiṁ pasīdati seyyathāpi titthiyasāvakā.
kerāṭikapakkhanti sātheyyapakkhaṁ bhajati saddhāhīnāya paññāya atidhāvanto
deyyavatthupariccāgena vinā cittuppādamattenapi dānamayaṁ puññaṁ
hotītiādīni parikappeti hetupaṭirūpakehi vañcito. evaṁbhūto
pana sukkhatakkaviluttacitto paṇḍitānaṁ vacanaṁ nādiyati saññattiṁ na
gacchati. tenāha bhesajjasamuṭṭhito viya rogo atekiccho hotīti.
yathā cettha saddhāpaññānaṁ aññamaññaviraho nātthāvaho anatthāvaho
ca evamidhāpi samādhiviriyānaṁ aññamaññaviraho na avikkhepāvaho
vikkhepāvaho cāti veditabbaṁ. kosajjaṁ abhibhavati tena appanaṁ
na pāpuṇātīti adhippāyo. uddhaccaṁ abhibhavatīti etthāpi eseva
nayo. tadubhayanti taṁ saddhāpaññādvayaṁ samādhiviriyadvayañca. samaṁ
kātabbanti samarasaṁ kātabbaṁ.
[155] samādhikammikassāti samathakammaṭṭhānikassa. evanti
evaṁ sante saddhāya tesaṁ balavabhāve satīti attho. saddahantoti

page number: 223

paṭhavī paṭhavīti manasikaraṇamattena kathaṁ jhānuppattīti acintetvā
addhā sammāsambuddhena vuttavidhi ijjhissatīti saddahanto saddhaṁ
janento. okappentoti ārammaṇaṁ anupavisitvā viya adhimuccanavasena
okappento pakkhandanto. ekaggatā balavatī vaṭṭati
samādhippadhānattā jhānassa. ubhinnanti samādhipaññānaṁ.
samādhikammikassasamādhinoadhimattatāpiicchitabbāti āha samatāpīti.
samabhāvenāpīti attho. appanāti idhādhippetāppanā. tathāhi
hotiyevāti sāsaṅkaṁ vadati. lokuttarappanā pana tesaṁ samabhāveneva
icchitā. yathāha. samathavipassanaṁ yuganaddhaṁ bhāvetīti 1-. yadi visesato
saddhāpaññānaṁ samādhiviriyānañca samatā icchitā kathaṁ satīti āha
sati pana sabbattha balavatī vaṭṭatīti. sabbatthāti līnuddhaccapakkhesu.
pañcasu indriyesu uddhaccapakkhiyekadese gaṇhanto saddhāviriyapaññānanti
āha. aññathā pīti ca gahetabbā siyā. tathāhi kosajjapakkhena
samādhinā icceva vuttaṁ na passaddhisamādhiupekkhāhīti. sā
sati. sabbesu rājakammesu niyutto sabbakammiko. tena kāraṇena
sabbattha icchitabbaṭṭhena. āha aṭṭhakathāyaṁ. sabbattha niyuttā
sabbatthikā sabbena vā līnuddhaccapakkhiyena bojjhaṅgaggahaṇena
atthetabbā sabbatthiyā. sabbatthiyāva sabbatthikā. cittanti
kusalacittaṁ. tassa hi sati paṭisaraṇaṁ parāyanaṁ appattassa pattiyā
anadhigatassa adhigamāya. tenāha ārakkhapaccupaṭṭhānātiādi.

footnote: 1. aṅ. catukka. 21/212.

page number: 224

cittekaggatānimittassāti cittekaggatāya nimittassa
cittekaggatāsaṅkhātassa ca nimittassa. cittassa hi samāhitākāraṁ
sallakkhetvā samathanimittaṁ rakkhantoyeva kasiṇanimittaṁ rakkhati. tasmā
paṭhavīkasiṇādikassāti ādisaddena na kevalaṁ paṭibhāganimittasseva
athakho samathanimittassāpi gahaṇaṁ daṭṭhabbaṁ. tanti rakkhaṇākosallaṁ
idha appanākosallakathāyaṁ nimittakosallanti adhippetaṁ.
karaṇabhāvanākosallānaṁ pageva siddhattāti adhippāyo.
[156] atisithilaviriyatādīhīti ādisaddena pamodanasaṁvedanavipariyāye
saṅgaṇhāti. līnanti saṅkucitaṁ kosajjapakkhapatitaṁ.
cittanti bhāvanācittaṁ. dhammavicayasambojjhaṅgādayo bhāvetīti ettha
tayoti padaṁ ānetvā sambandhitabbaṁ. yathā pana te bhāvetabbā
taṁ sayameva vakkhati.
parittanti appakaṁ. ujjāletukāmoti padīpetukāmo.
udakavātaṁ dadeyyāti udakamissaṁ vātaṁ upaneyya. akāloti nakālo
ayuttakālo vā. satiādidhammasāmaggīsaṅkhātāya bodhiyā bujjhati
etāyāti katvā taṁsamaṅgino vā bujjhantīti bodhino yogino aṅganti
bojjhaṅgo. pasaṭṭho sundaro vā bojjhaṅgo sambojjhaṅgo.
kāyacittadarathavūpasamalakkhaṇā passaddhiyeva sambojjhaṅgo
passaddhisambojjhaṅgo tassa passaddhisambojjhaṅgassa.
samādhisambojjhaṅgādīsupi eseva nayo.

page number: 225

ayaṁ pana viseso samādhissa. tāva padatthalakkhaṇāni heṭṭhā
āgatāneva. upapattitova ikkhatīti upekkhā. sā panāyaṁ atthato
tatramajjhattupekkhāva idha bojjhaṅgupekkhāti veditabbā.
dussamuṭṭhāpayanti samuṭṭhāpetuṁ uppādetuṁ asakkuṇeyyaṁ. dhammānaṁ
dhammesu vā vicayo dhammavicayo paññāti attho. vīrassa bhāvo
kammaṁ vā vidhinā vā īretabbaṁ pavattetabbanti viriyaṁ ussāho.
pīneti kāyaṁ cittañca santappetīti pīti.
[157] yaṁyaṁ sakaṁ yathāsakaṁ attano attanoti attho.
āhāravasenāti paccayavasena. bhāvanāti uppādanā vaḍḍhanā ca.
kusalākusalāti kosallasambhūtaṭṭhena kusalā tappaṭipakkhato akusalā.
ye akusalā te sāvajjā. ye kusalā te anavajjā.
akusalā hīnā. itare paṇītā. kusalāpi vā hīnehi chandādīhi
āraddhā hīnā. itare paṇītā. kaṇhāti kāḷakā cittassa
apabhassarabhāvakaraṇā. sukkāti odātā cittassa pabhassarabhāvakaraṇā.
kaṇhābhijātihetuto vā kaṇhā. sukkābhijātihetuto
sukkā. teeva sappaṭibhāgā. kaṇhā vā ujuvipaccanīkatāya
sukkehi sappaṭibhāgā. tathā sukkāpi itarehi. athavā. kaṇhā
ca sukkā ca sappaṭibhāgā ca kaṇhasukkasappaṭibhāgā. sukhā hi
vedanā dukkhāya vedanāya sappaṭibhāgā dukkhā ca vedanā sukhāya
sappaṭibhāgāti. anuppannassāti anibbattassa. uppādāyāti

page number: 226

uppādanatthāya. uppannassāti nibbattassa. bhiyyobhāvāyāti
punappunaṁ bhāvāya. vepullāyāti vipabhāvāya 1-. bhāvanāyāti
vaḍḍhiyā. pāripūriyāti paripūraṇatthāya. tatthāti atthi
bhikkhavetiādinā dassitapāṭhe.
sabhāvasāmaññalakkhaṇapaṭivedhavasenāti ekajjhaṁ katvā gahaṇe
anavajjasukhavipākādikassa visuṁ visuṁ pana phussanādikassa sabhāvalakkhaṇassa
aniccādikassa sāmaññalakkhaṇassa ca paṭivijjhanavasena.
pavattamanasikāroti kusalādīnaṁ taṁtaṁsabhāvalakkhaṇādikassa yāthāvato
avabujjhanavasena uppannajavanacittuppādo. so hi aviparītamanasikāratāya
yonisomanasikāroti vutto. tadā bhogatāya āvajjanāpi
taggatikāva. ruppanalakkhaṇādikampi idha sāmaññalakkhaṇeneva saṅgahitanti
daṭṭhabbaṁ. kusalakiriyāya ādiārambhavasena pavattaviriyadhitisabhāvatāya
dhātūti vuttanti āha ārambhadhātūti paṭhamaviriyaṁ vuccatīti. laddhāsevanaṁ
viriyaṁ balappattaṁ hutvā paṭipakkhaṁ vidhamatīti āha kosajjato
nikkhantattā tato balavataranti. adhimattādhimattatarānaṁ
paṭipakkhadhammānaṁ vidhamanasamatthaṁ paṭupaṭutarādibhāvappattaṁ hotīti vuttaṁ paraṁ
paraṁ ṭhānaṁ akkamanato tatopi balavataranti. tiṭṭhati pavattati
etthāti ṭhāniyā. pīti sambojjhaṅgassa ṭhāniyā pītisambojjhaṅgaṭṭhāniyā
ṭhātabbo vā ṭhāniyo pītisambojjhaṅgo ṭhāniyo
etesūti pītisambojjhaṅgaṭṭhāniyā. aparāparaṁ pavattamānā

footnote: 1. vipulabhāvāyāti maññe.

page number: 227

pītisambojjhaṅgasampayuttā dhammā. yasmā pana tesu pītiyeva
pītisambojjhaṅgassa visesakāraṇaṁ tasmā vuttaṁ pītiyāevetaṁ nāmanti.
uppādakamanasikāroti yathā manasikaroto anuppanno pītisambojjhaṅgo
uppajjati uppanno ca pavaḍḍhati tathā pavattamanasikāro.
[158] paripucchakatāti pariyogāhetvā pucchakabhāvo. pañcapi
hi nikāye uggahetvā ācariye payirupāsitvā tassa tassa atthaṁ
paripucchantassa te vā saha aṭṭhakathāya pariyogāhetvā yaṁ yaṁ tattha
gaṇṭhiṭṭhānaṁ taṁ taṁ idaṁ bhante kathaṁ imassa ko atthoti
pucchantassa dhammavicayasambojjhaṅgo uppajjatīti. vatthuvisadakiriyā
indriyasamattapaṭipādanā saṅkhepato vitthārato ca pakāsitāeva.
tattha pana samādhisaṁvattaniyabhāvena āgatā idha paññāsaṁvattaniyabhāvena.
yadaggena hi samādhisaṁvattanikā tadaggena paññāsaṁvattanikā.
samādhissa ñāṇapaccupaṭṭhānato samāhito yathābhūtaṁ
pajānātīti 1- hi vuttaṁ. duppaññapuggalaparivajjanā nāma duppaññānaṁ
mandabuddhīnaṁ bhattanikkhittakākamaṁsanikkhittasunakhasadisānaṁ momūhapuggalānaṁ
dūrato pariccajanā. paññavantapuggalasevanā nāma paññāya
katādhikārānaṁ saccapaṭiccasamuppādādīsu kusalānaṁ ariyānaṁ
vipassanākammikānaṁ vā mahāpaññānaṁ kālena kālaṁ upasaṅkamanaṁ.
gambhīrañāṇacariyapaccavekkhaṇāti gambhīrañāṇehi caritabbānaṁ

footnote: 1. saṁ. saḷāyatana. 18/99-100.

page number: 228

khandhāyatanadhātādīnaṁ saccapaccayākārādidīpanānaṁ vā suññatāpaṭisaṁyuttānaṁ
suttantānaṁ paccavekkhaṇā. tadadhimuttatāti paññādhimuttatā paññāya
ninnapoṇapabbhāratāti attho.
apāyādīti ādisaddena jātiādi atīte vaṭṭamūlakaṁ dukkhaṁ
anāgate vaṭṭamūlakaṁ dukkhaṁ paccuppanne āhārapariyeṭṭhimūlakañca dukkhaṁ
saṅgaṇhāti. viriyāyattassa lokiyalokuttaravisesassa adhigamoeva
ānisaṁso tassa dassanasīlatā viriyāyatta- .pe. dassitā
sapubbabhāgo nibbānagāmimaggo gamanavīthi gantabbā paṭipajjitabbā
paṭipadāti katvā. dāyakānaṁ mahapphalabhāvakaraṇena piṇḍāpacāyanatāti
paccayadāyakānaṁ attani kārassa attano sammāpaṭipattiyā
mahapphalakārabhāvassa karaṇena piṇḍassa bhikkhāya paṭipūjanā. itarathāti
āmisapūjāya. kusītapuggalaparivajjanatāti alasānaṁ bhāvanāya
nāmamattampi ajānantānaṁ kāyadaḷhībahulānaṁ yāvadatthaṁ bhuñjitvā
seyyasukhādianuyuñjanakānaṁ tiracchānakathikānaṁ puggalānaṁ dūrato parivajjanā.
āraddhaviriyapuggalasevanatāti divasaṁ caṅkamena nisajjāyātiādinā 1-
bhāvanārambhavasena āraddhaviriyānaṁ daḷhaparakkamānaṁ puggalānaṁ kālena
kālaṁ upasaṅkamanā. sammappadhānapaccavekkhaṇāti
catubbidhasammappadhānānubhāvassa paccavekkhaṇā. tadadhimuttatāti tasmiṁ
viriyasambojjhaṅge adhimutti sabbiriyāpathesu ninnapoṇapabbhāratā. ettha

footnote: 1. aṅ. tika. 20/143.

page number: 229

ca thīnamiddhavinodanakusītapuggalaparivajjanāaraddhaviriyapuggalasevanatadadhimuttatā
paṭipakkhavidhamanapaccayupasaṁhāravasena apāyādibhayapaccavekkhaṇādayo
samuttejanavasena viriyasambojjhaṅgassa appādakā daṭṭhabbā.
buddhādīsu pasādasinehābhāvena dhūsadharahadayā 1- lūkhapuggalā tabbipariyāyena
siniddhapuggalā veditabbā. buddhādīnaṁ guṇaparidīpanā sampasādanīyasuttādayo
pasādanīyasuttantā.
[159] imehi ākārehīti yathāvuttehi kusalādīnaṁ
sabhāvasāmaññalakkhaṇapaṭivijjhanādiākārehi ceva paripucchakatādiākārehi
ca. ete dhammeti ete kusalādīsu yonisomanasikārādike ceva
dhammatthaññutādike ca.
accāraddhaviriyatādīhīti ativiya paggahitaviriyatādīhi. ādisaddena
saṁvedanasammodanāni saṅgaṇhāti. uddhaṭanti samādhiādīnaṁ
mandatāya avūpasantaṁ. duvūpasamayanti vūpasametuṁ samādhātuṁ asakkuṇeyyaṁ.
[160] taṁ ākāraṁ sallakkhetvāti yenākārena assa yogino
passaddhi samādhi upekkhāti ime passaddhiādayo dhammā pubbe
yathārahaṁ tasmiṁ tasmiṁ kāle uppannapubbā taṁ cittataṁ sampayuttadhammānaṁ
passaddhākāraṁ samāhitākāraṁ ajjhupekkhitākārañca upalakkhetvā
upadhāretvā.
tīsupi padesūti atthi bhikkhave kāyapassaddhītiādinā 2- āgatesu

footnote: 1. dhūsarahadayāti maññe. vīmaṁsitabbaṁ. 2. saṁ. mahāvāra. 19/149.

page number: 230

tīsupi vākyesu tehi vā pakāsitesu tīsu dhammakoṭṭhāsesu.
yathāsamāhitākāraṁ sallakkhetvā gayhamāno samathoeva samathanimittanti
āha samathanimittanti samathassevetaṁ adhivacananti. nānārammaṇe
paribbhamanena vividhaṁ aggaṁ etassāti byaggo vikkhepo. tathāhi
so anavaṭṭhānaraso bhantatāpaccupaṭṭhāno ca vutto. ekaggatābhāvato
byaggapaṭipakkhoti abyaggo samādhi. soeva nimittanti
pubbe viya vattabbaṁ. tenāha avikkhepaṭṭhena tasseva
abyagganimittanti adhivacananti.
[161] sarīrāvattaṁ ñatvā mattaso paribhutto paṇītāhāro
kāyalahutādīnaṁ samuṭṭhāpanena passaddhiyā paccayo hoti tathā
utusappāyaṁ iriyāpathasappāyañca sevitaṁ payogo ca kāyiko
pavattitoti āha paṇītabhojanasevanatātiādi. payogasamatādīnaṁ
abhāvena sadarathakāyacittā puggalā sāraddhapuggalā. vuttavipariyāyena
passaddhakāyā puggalā veditabbā.
nirassādassāti bhāvanassādarahitassa. bhāvanā hi vīthipaṭipannā
pubbenāparaṁ visesavatī pavattamānā cittassa assādaṁ upasamasukhaṁ
āvahati. tadabhāvato nirassādaṁ cittaṁ hoti. saddhāsaṁvegavasenāti
saddhāvasena saṁvegavasena ca. sampahaṁsanatāti sammadeva pahaṁsanatā
saṁvejanapubbakapasāduppādanena bhāvanācittassa tosanā.
sammāpavattassāti līnuddhaccavirahena samathavīthipaṭipattiyā ca samaṁ savisesañca

page number: 231

pavattiyā sammadeva pavattassa bhāvanācittassa. ajjhupekkhanatāti
paggahaniggahasampahaṁsanesu abyāvaṭatā. jhānavimokkhapaccavekkhatāti
paṭhamādīni jhānāni paccanīkadhammehi suṭṭhu vimuttatādinā teyeva
vimokkhā tesaṁ evaṁ bhāvanā evaṁ samāpajjanā evaṁ adhiṭṭhānaṁ
evaṁ vuṭṭhānaṁ evaṁ saṅkileso evaṁ vodānanti paṭipaṭiavekkhaṇā.
paccanīkadhammehi suṭṭhu vimuttatādinā teyeva paccavekkhaṇā.
sattamajjhattatāti sattesu piyaṭṭhānīyesupi gahaṭṭhapabbajitesu
majjhattākāro ajjhupekkhanā. saṅkhāramajjhattatā ajjhattikesu
cakkhādīsu bāhiresu pattacīvarādīsu majjhattākāro ajjhupekkhanā.
sattasaṅkhārānaṁ mamāyanaṁ sattasaṅkhārakelāyanaṁ.
imehi ākārehiṁti imehi yathāvuttehi kāyacittānaṁ
passaddhākārasallakkhaṇādiākārehi ceva sappāyāhārasevanādiākārehi
ca. ete dhammeti ete passaddhiādidhamme.
paññāpayogamandatāyāti paññābyāpārassa appabhāvena.
yathā hi dānasīlāni alobhādosappadhānāni evaṁ bhāvanā.
amohappadhānā visesato appanāvahā. tattha yadā paññā na
balavatī hoti tadā bhāvanā cittassa anabhisaṅkhato viya āhāro
purisassa abhiruciṁ na janeti. tena taṁ nirassādaṁ hoti. yadā
ca bhāvanā pubbenāparaṁ visesāvahā na hoti sammadeva
avīthipaṭipattiyā tadā upasamasukhassa alābhena cittaṁ nirassādaṁ hoti.

page number: 232

tadubhayaṁ sandhāyāha paññāpayogamandatāyātiādi. nanti cittaṁ.
jātijarābyādhimaraṇāni yathārahaṁ sugatiyaṁ duggatiyañca hontīti
tadaññameva pañcavidhabandhanādikhuppipāsādiaññamaññavibādhanādihetukaṁ
apāyadukkhaṁ daṭṭhabbaṁ. tayidaṁ sabbaṁ tesaṁ tesaṁ sattānaṁ
paccuppannabhavanissitaṁ gahitanti atīte anāgate ca kāle
vaṭṭamūlakadukkhāni visuṁ gahitāni. ye pana sattā āhārupajīvino
tattha ca uṭṭhānaphalupajīvino tesaṁ aññehi asādhāraṇaṁ jīvikādukkhaṁ
aṭṭhamaṁ saṁvegavatthu vuttanti daṭṭhabbaṁ.
[162] assāti cittassa. alīnantiādīsu. kosajjapakkhiyānaṁ
dhammānaṁ anadhimattatāya alīnaṁ. uddhaccapakkhikānaṁ dhammānaṁ
anadhimattatāya anuddhaṭaṁ. paññāpayogasampattiyā upasamasukhādhigamena ca
anirassādaṁ pubbenāparaṁ savisesaṁ tatoeva ārammaṇe samappavattaṁ
samathavīthipaṭipannañca. tattha alīnatāya paggahe anuddhaṭatāya niggahe
anirassādatāya sampahaṁsane na byāpāraṁ āpajjati. alīnānuddhaṭatāhi
ārammaṇe samappavattaṁ anirassādatāya samathavīthipaṭipannaṁ
samappavattiyā vā alīnaṁ anuddhaṭaṁ. samathavīthipaṭipattiyā anirassādanta
daṭṭhabbaṁ.
nekkhammapaṭipadanti jhānapaṭipattiṁ. samādhiadhimuttatāti samādhinibbattane
jhānādhigame yuttappayuttā. sā pana yasmā samādhiṁ
garuṁ katvā tattha ninnapoṇapabbhārabhāvena pavattiyā hoti tasmā

page number: 233

samādhigarūtiādi vuttaṁ.
paṭiladdhe nimittasmiṁ evaṁ hi sampādayato appanākosallaṁ
imaṁ appanā sampavattatīti sambandho. sāti appanā. hitvā
hīti hisaddo hetuaṭṭho. yasmā ṭhānametaṁ na vijjati tasmā
cittasampavattiākāraṁ bhāvanācittassa līnuddhaṭādivasena pavattiākāraṁ
sallakkhayaṁ upadhārento samataṁ viriyasseva viriyassa samādhinā
samarasataṁyeva yojayetha. kathaṁ pana yojayethāti āha īsakampītiādi.
tattha layanti līnabhāvaṁ saṅkocanti attho. yantanti
gacchantaṁ. paggaṇhatheva samabhāvāyāti adhippāyo. tenāha
accāraddhaṁ nisedhetvā samameva pavattayeti. kathaṁ pana samameva
pavattayeti āha reṇumhītiādi. yathā hi reṇuādīsu yathā
madhukarādīnaṁ pavatti upamābhāvena aṭṭhakathāyaṁ sampavaṇṇitā evaṁ
līnuddhaṭabhāvehi mocayitvāna viriyasamatāyojanena nimittābhimukhaṁ mānasaṁ
paṭipādaye paṭibhāganimittābhimukhaṁ bhāvanācittaṁ sampādeyyāti attho.
[163] tatrāti tasmiṁ reṇumhītiādinā vuttagāthādvaye.
atthadīpanā upamupameyyatthavibhāvanā. acchekoti akusalo.
pakkhantoti 1- dhāvituṁ āraddho. vikasanakkhaṇeyeva sarāgaṁ kusumaṁ sarasaṁ
hoti pacchā vātādīhi paripaṭati virasaṁ vā hoti tasmā nivattane
reṇu khīyatīti āha khīṇe reṇumhi sampāpuṇātīti. puppharāsinti
rukkhasākhāsu nissitaṁ pupphasañcayaṁ. sallakattāntevāsikesūti

footnote: 1. visuddhimaggepi pakkhantoti dissati. pakkhannoti mañṇe.

page number: 234

sallakattāacariyassa antevāsikesu. udakathālagateti udakathāliyaṁ
ṭhapite. satthakammanti sirāvedhanādisatthakammaṁ. phusitumpi
uppalapattanti sambandho. samenāti purimakā viya garuṁ mandañca payogaṁ
akatvā samappamāṇena payogena. tatthāti uppalapatte.
pariyodātasippoti suvisuddhasippo nipphannasippo.
[164] makkaṭakasuttanti lūtāsuttaṁ. niyyāmako nāvāsārathī.
lakāranti kiḷañjādimayaṁ nāvākaṭasārakaṁ. telena achaḍḍento
nāḷiṁ pūretīti sarāvādigatena telena achaḍḍento sukhumacchiddakaṁ
telanāḷiṁ pūreti. evamevāti yathā te ādito
vuttamadhukarasallakattāntevāsisuttākaḍḍhakaniyyāmakatelapūrakā vegena payogaṁ
karonti evameva yo bhikkhu sīghaṁ appanaṁ pāpuṇissāmīti gāḷhaṁ
viriyaṁ karoti yo majjhe vuttamadhukarādayo viya viriyaṁ na karoti
ime dvepi viriyasamatābhāvena appanaṁ pāpuṇituṁ na sakkonti.
yo pana avasāne madhukarādayo viya samappayogo ayaṁ appanaṁ
pāpuṇituṁ sakkoti viriyasamatāyogatoti upamāsaṁsandanaṁ veditabbaṁ.
tena vuttaṁ eko bhikkhūtiādi. līnaṁ bhāvanācittanti adhippāyo.
[165] evanti vuttappakārena viriyasamatāyojanavasena
vīthipaṭipannaṁ bhāvanāmānasaṁ paṭibhāganimitteyeva ṭhapanavasena nimittābhimukhaṁ
paṭipādayato assa yogino. ijjhissatīti samijjhissati uppajjissatīti
attho. anuyogavasenāti bhāvanāvasena. sesānīti

page number: 235

sesāni tīṇi cattāri vā. pakaticittehīti pākatikehi kāmāvacaracittehi.
balava .pe. cittekaggatāni bhāvanābalena paṭutarasabhāvappavattiyā.
parikammattāti paṭisaṅkhārakattā. yadi āsannattā
upacāratā gotrabhunoeva upacārasamaññā siyāti āha
samīpacārittā vāti. anaccāsannopi hīnātidūrappavattisamīpacārī nāma
hoti. appanaṁ upecca carantīti upacārāni. ito pubbe
parikammānanti nānāvajjanavīthiyaṁ parikammānaṁ.
etthāti etesu parikammupacārānulomasaññitesu. sabbantimanti
tatiyaṁ catutthaṁ vā. parittagottābhibhavanatoti parittassa gottassa
abhibhavanato. gaṁ tāyatīti gottaṁ. parittanti pavattamānaṁ abhidhānaṁ
buddhiñca ekaṁsikavisayatāya rakkhatīti parittagottaṁ. yathā hi buddhi
ārammaṇabhūtena atthena vinā na vattati evaṁ abhidhānaṁ
abhidheyyabhūtena. tasmā so tāni tāyati rakkhatīti vuccati. taṁ
pana mahaggatānuttaravidhuraṁ kāmataṇhāya gocarabhūtaṁ kāmāvacaradhammānaṁ
āveṇikarūpaṁ daṭṭhabbaṁ. mahaggatagottepi iminā nayena attho
veditabbo. bhāvanatoti uppādanato.
avisesena sabbesaṁ sabbā samaññāti paṭhamanayo gahitaggahaṇaṁ
hotīti āha aggahitaggahaṇenātiādi. nānāvajjanaparikammameva
parikammanti adhippāyena paṭhamaṁ vā upacārantiādi vuttaṁ. catutthaṁ
appanācittaṁ pañcamaṁ vā appanācittaṁ pubbe vuttanayena sace catutthaṁ

page number: 236

gotrabhū hotīti attho. pañcamaṁ vāti vāsaddo aniyame. svāyaṁ
aniyamo iminā kāraṇenāti dassetuṁ tañca kho
khippābhiññādandhābhiññāvasenāti vuttaṁ. tattha khippābhiññassa catutthaṁ appeti
dandhābhiññassa pañcamaṁ. kasmā pana catutthaṁ pañcamaṁ vā appeti
na tato parānīti āha tato paraṁ javanaṁ patatīti. tato pañcamato
paraṁ chaṭṭhaṁ sattamañca javanaṁ patantaṁ viya hoti parikkhīṇajavattāti
adhippāyo.
[166] yathā aladdhāsevanaṁ paṭhamajavanaṁ dubbalattā gotrabhuṁ na
uppādeti laddhāsevanaṁ pana balavabhāvato dutiyaṁ tatiyaṁ gotrabhuṁ
uppādeti evaṁ laddhāsevanatāya balavabhāvato chaṭṭhaṁ sattamampi
appetīti therassa adhippāyo. tenāha tasmā chaṭṭhepi sattamepi
appanā hotīti. tanti therassa vacanaṁ. suttasuttānulomāacariyavādehi
anupatthambhitattā vuttaṁ attano matimattanti.
purimā purimā kusalā dhammāti pana suttapadamakāraṇaṁ
āsevanapaccayalābhassa balavabhāve anekantikattā. tathāhi aladdhāsevanāpi
paṭhamacetanā diṭṭhadhammavedanīyā hoti. laddhāsevanā dutiyacetanā
yāva chaṭṭhacetanā aparāpariyavedanīyā. catutthapañcamesuyevātiādi
vuttassevatthassa yuttidassanamukhena nigamanatthaṁ vuttaṁ. tattha yadi
chaṭṭhasattamaṁ javanaṁ patitaṁ nāma hoti parikkhīṇajavattā. kathaṁ
sattamajavanacetanā upapajjavedanīyā ānantariyā ca hotīti. nāyaṁ

page number: 237

viseso āsevanapaccayalābhena balappattiyā. kiñcarahi kiriyāvatthā
visesato. kiriyāvatthā hi ārambhamajjhapariyosānavasena tividhā.
tattha pariyosānāvatthāya sanniṭṭhāpakacetanābhāvena upapajjavedanīyāditā
hoti. na balavabhāvenāti daṭṭhabbaṁ. paṭisandhiyā anantarapaccayabhāvino
vipākasantānassa anantarapaccayabhāvena tathā abhisaṅkhatattāti
ca vadanti. tasmā chaṭṭhasattamānaṁ papātābhimukhatāya
parikkhīṇajavatā na sakkā nivāretuṁ. tathāhi yathā hi purisotiādi
vuttaṁ.
sā ca pana appanā. addhānaparicchedoti kālaparicchedo.
so panettha sattasu ṭhānesu katthaci aparimāṇacittakkhaṇatāya katthaci
atiittarakhaṇatāya natthīti vutto. na hettha sampuṇṇajavanavīthi
addhā labbhati. tenevāha ettha maggānantaraṁ phalantiādi.
sesaṭṭhānesūti paṭhamappanā lokiyābhiññā maggakkhaṇo nirodhā
vuṭṭhahantassa phalakkhaṇoti etesu catūsu ṭhānesu.
[167] ettāvatāti ettakena bhāvanākkamena esa yogāvacaro
paṭhamaṁ jhānaṁ upasampajja viharati. evaṁ viharatā ca anena tadeva paṭhamaṁ
jhānaṁ adhigataṁ hoti paṭhavīkasiṇanti sambandho.
tatthāti tasmiṁ jhānapāṭhe. viviccitvāti visuṁ hutvā.
tenāha vinā hutvā apakkamitvāti. pajahanavasena apasakkitvāti
attho. vivicceva kāmehīti ettha viviccāti iminā vivecanaṁ

page number: 238

jhānakkhaṇe kāmānaṁ abhāvamattaṁ vuttaṁ. viviccevāti pana iminā
ekaṁsato kāmānaṁ vivecetabbatādīpanena tappaṭipakkhatā jhānassa
kāmavivekassa ca jhānādhigamupāyatā dassitā hotīti imamatthaṁ
dassetuṁ paṭhamaṁ jhānantiādiṁ vatvā tamevatthaṁ pākaṭataraṁ kātuṁ
kathantiādi vuttaṁ. andhakāre sati padīpobhāso viyāti etena
yathā padīpobhāsābhāvena rattiyaṁ andhakārābhibhavo evaṁ jhānābhāvena
sattasantatiyaṁ kāmābhibhavoti dasseti.
etanti pubbapadeyeva avadhāraṇavacanaṁ. na kho pana evaṁ daṭṭhabbaṁ
kāmehievāti avadhāraṇassa akatattā. nissaranti nigacchanti etena
ettha vāti nissaraṇaṁ ke nigacchanti kāmā tesaṁ kāmānaṁ
nissaraṇaṁ pahānaṁ tannissaraṇaṁ tato. kathaṁ pana samāne vikkhambhane
kāmānamevetaṁ nissaraṇaṁ na byāpādādīnanti codanaṁ yuttito āgamato
ca sodhetuṁ kāmadhātūtiādi vuttaṁ.
tattha kāmadhātusamatikkamanatoti sakalassapi kāmabhavassa
samatikkamapaṭipadābhāvato. tena imassa jhānassa kāmapariññābhāvamāha.
kāmarāgapaṭipakkhatoti vakkhamānavibhāgassa kilesakāmassa
paccatthikabhāvato. tena yathā mettā byāpādassa karuṇā
vihiṁsāya evamidaṁ jhānaṁ kāmarāgassa ujuvipaccanīkabhūtanti dasseti.
evamattano pavattiyā vipākappavattiyā ca kāmarāgato kāmadhātuto
ca vinivattasabhāvattā idaṁ jhānaṁ visesato kāmānameva nissaraṇaṁ.

page number: 239

svāyamattho pāṭhagatoevāti āha yathāhātiādi. kāmañce
tamatthaṁ dīpetuṁ purimapadeyeva avadhāraṇaṁ gahitaṁ uttarapadepi pana taṁ
gahetabbameva. tathā atthasambhavatoti dassetuṁ uttarapadepītiādi
vuttaṁ. itoti kāmacchandato. esa niyamo. sādhāraṇavacanenāti
avisesavacanena. tadaṅgavikkhambhanasamucchedapaṭippassaddhinissaraṇavivekā
tadaṅgavivekādayo. cittakāyaupadhivivekā cittavivekādayo. tayoeva
idha jhānakathāyaṁ daṭṭhabbā samucchedavivekādīnaṁ asambhavato.
[168] niddeseti mahāniddese. tattha hi uddānato dve
kāmā vatthukāmā kilesakāmā cāti uddisitvā tattha katame
vatthukāmā manāpiyā rūpā .pe. manāpiyā phoṭṭhabbātiādinā 1-
vatthukāmā niddiṭṭhā. te pana kāmiyantīti kāmāti veditabbā.
tatthevāti niddeseeva. vibhaṅgeti jhānavibhaṅge. paṭṭhanākārena
pavatto dubbalo lobho chandanaṭṭhena chando. tato balavā
rañjanaṭṭhena rāgo. tatopi balavataro bahalarāgo chandarāgo.
nimittānubyañjanāni saṅkappeti etenāti saṅkappo tathāpavatto
lobho. tato balavā rañjanaṭṭhena rāgo. saṅkappanavaseneva
pavatto tatopi balavataro saṅkapparāgoti. svāyaṁ pabhedo ekasseva
lobhassa pavattiākāravasena avatthābhedavasena ca veditabbo. yathā
vaccho damo balibaddhoti. ime kilesakāmā. kāmentīti kāmā
kāmenti etehīti vā.

footnote: 1. khu. mahā. 29/1.

page number: 240

evaṁ hi satīti evaṁ ubhayesampi kāmānaṁ saṅgahe sati.
vatthukāmehipīti vatthukāmehi viviccevāpīti atko. yujjatīti evaṁ
yujjamānatthantarasamuccayaṭṭho pisaddo na kilesakāmasamuccayaṭṭho.
kasmā. imasmiṁ atthe kilesakāmehi vivekassa dutiyapadeneva
vuttattā. tenāti vatthukāmavivekena. kāyaviveko vutto hoti
puttadārādipariggahavivekadīpanato. purimenāti kāyavivekena. etthāti
vivicceva kāmehi vivicca akusalehi dhammehīti etasmiṁ padadvaye.
ito vā niddhārite vivekadvaye. akusalasaddena yadipi kilesakāmā
sabbākusalāpi vā gahitā sabbathā pana kilesakāmehi viveko
vuttoti āha dutiyena kilesakāmehi vivekavacanatoti. dutiyenāti
ca cittavivekenāti attho. etesanti yathāvuttānaṁ dvinnaṁ padānaṁ
niddhāraṇe cetaṁ sāmivacanaṁ. taṇhādisaṅkilesānaṁ vatthuno pahānaṁ
saṅkilesavatthuppahānaṁ. lolabhāvo nāma tattha tattha taṇhuppādo.
tassa hetu vatthukāmāeva veditabbā. bālabhāvo avijjā
ducintitacintitādi vā tassa ayonisomanasikāro sabbepi vā akusalā
dhammā hetu. kāmaguṇādhigamahetu pāṇātipātādiasuddhappayogo
hotīti tabbivekena payogasuddhi vibhāvitā. taṇhāsaṅkilesasodhanena
vivaṭṭupanissayasaṁvaḍḍhanena ca ajjhāsayavisodhanaṁ āsayaposanaṁ. kāmesūti
niddhāraṇe bhummaṁ.
[169] anekabhedoti kāmāsavakāmarāgasaṁyojanādivasena rūpataṇhādivasena

page number: 241

ca anekappabhedo. kāmacchandoyevāti kāmasabhāvoyeva
chando. na kattukamyatāchando nāpi kusalacchandoti adhippāyo.
jhānapaṭipakkhatoti jhānassa paṭipakkhabhāvato taṁhetu taṁnimittaṁ visuṁ
vutto akusalabhāvasāmaññena aggahetvā visuṁ saruppena 1- gahito.
yadi kilesakāmova purimapade vutto kathaṁ bahuvacananti āha
anekabhedatotiādi.
aññesampi diṭṭhimānāhirikānottappādīnaṁ taṁsahitaphassādīnañca.
upari vuccamānāni jhānaṅgāni uparijhānaṅgāni tesaṁ attano
paccanīkānaṁ paṭipakkhabhāvadassanato tappaccanīkanīvaraṇavacanaṁ. nīvaraṇāni
hi jhānaṅgapaccanīkāni tesaṁ pavattinivāraṇato. samādhi kāmacchandassa
paṭipakkho rāgappaṇidhiyā ujuvipaccanīkabhāvato nānārammaṇehi
palobhitassa paribbhamantassa cittassa samādānato 2-. pīti byāpādassa
paṭipakkho pāmojjena samānayogakkhemattā. vitakko thīnamiddhassa
paṭipakkho yoniso saṅkappanavasena savipphārappavattito. sukhaṁ
avūpasamānutāpasabhāvassa uddhaccakukkuccassa paṭipakkhaṁ vūpasantasītalasabhāvattā.
vicāro vicikicchāya paṭipakkho ārammaṇe anumajjanavasena
paññāpaṭirūpasabhāvattā. mahākaccānattherena desitapiṭakānaṁ
saṁvaṇṇanā peṭakaṁ tasmiṁ peṭake.
[170] pañcakāmaguṇabhedavisayassāti rūpādipañcakāmaguṇavisesavisayassa.
āghātavatthubhedādivisayānanti byāpādavivekavacanena anatthaṁ

footnote: 1. sarūpenāti mañuñe. 2. samādhānatoti maññe.

page number: 242

me acarītiādiāghātavatthubhedavisayassa dosassa mohādikehi thīnamiddhādīhi
vivekavacanena paṭicchādanavasena dukkhādipubbantādibhedavisayassa mohassa
vikkhambhanaviveko vutto. kāmarāgabyāpādatadekaṭṭhathīnamiddhādivikkhambhakañcetaṁ
sabbākusalapaṭipakkhasabhāvattā. sabbakusalānaṁ tena
sabhāvena sabbākusalappahāyakaṁ hoti. hontampi
kāmarāgādivikkhambhanasabhāvameva hoti taṁsabhāvattāti avisesetvā
nīvaraṇākusalamūlādīnaṁ vikkhambhanaviveko vutto hotīti āha.
yathāpaccayaṁ pavattamānānaṁ sabhāvadhammānaṁ natthi kāci vasavattitāti
vasavattibhāvanivāraṇatthaṁ vitakkanaṁ vitakkoti vuttaṁ. tayidaṁ
vitakkanaṁ īdisamidanti ārammaṇassa parikappananti āha ohananti
vuttaṁ hotīti. yasmā cittaṁ vitakkabalenārammaṇaṁ abhiniruḷhaṁ viya
hoti tasmā so ārammaṇābhiniropanalakkhaṇo vutto. yathā
hi koci rājavallabhaṁ sambandhinaṁ mittaṁ vā nissāya rājagehaṁ
ārohati anupavisati evaṁ vitakkaṁ nissāya cittaṁ ārammaṇaṁ
ārohati. yadi evaṁ kathaṁ avitakkaṁ cittaṁ ārammaṇaṁ ārohatīti.
vitakkabaleneva. yathā hi so puriso paricayena tena vināpi nirāsaṅko
rājagehaṁ pavisati evaṁ paricayena vitakkena vināpi avitakkaṁ cittaṁ
ārammaṇaṁ ārohati. paricayenāti ca santāne pavattavitakkabhāvanāsaṅkhātena
paricayena. vitakkassa hi santāne abhiṇhaṁ pavattassa
vasena cittassa ārammaṇābhirūhanaṁ ciraparicitaṁ tena taṁ kadāci vitakkena

page number: 243

vināpi tattha pavattateva yathā taṁ ñāṇasahitaṁ hutvā sammasanavasena
ciraparicitaṁ kadāci ñāṇarahitampi sammasanavasena pavattati yathā vā
kilesasahitaṁ hutvā pavattaṁ sabbaso kilesarahitampi paricayena
kilesavāsanāvasena pavattati evaṁ sampadamidaṁ daṭṭhabbaṁ. ādito abhimukhaṁ
vā hananaṁ āhananaṁ. parito parivattetvā āhananaṁ pariyāhananaṁ.
rūpaṁ rūpaṁ paṭhavī paṭhavīti ākoṭentassa viya pavatti āhananaṁ
pariyāhananti ca veditabbaṁ. ānayanaṁ citte ārammaṇassa upanayanaṁ
ākaḍḍhanaṁ vā.
anusañcaraṇaṁ anuparigamanaṁ. svāyaṁ viseso santānamhi
labbhamānoeva santāne pākaṭo hotīti daṭṭhabbo. sesesupi
eseva nayo. anumajjanaṁ ārammaṇe cittassa anumasanaṁ
parimajjananti attho. tathāhi vicāro parimajjanahattho viya
sañcaraṇahattho viyāti ca vutto. tatthāti ārammaṇe. sahajātānaṁ
anuyojanaṁ ārammaṇe anuvicāraṇasaṅkhātānumajjanavaseneva veditabbaṁ.
anuppabandhanaṁ ārammaṇe cittassa avicchinnassa viya pavatti.
tathā hi so anusandānatāti 1- niddiṭṭho. teneva ca ghaṇḍānuravo
viya paribbhamanaṁ viyāti ca vutto. katthacīti paṭhamajjhāne
parittacittuppādesu ca. vicārato oḷārikaṭṭhena vicārasseva ca
pubbaṅgamaṭṭhena anuravato oḷāriko tassa ca pubbaṅgamo ghaṇḍābhighāto
viya vitakko. yathā hi ghaṇḍābhighāto paṭhamābhinipāto

footnote: 1. anusandhanatāti bhaveyya dhammasaṅgaṇiyaṁ...cittassa
footnote: anusandhanatā...vicāro hotīti vuttattā.

page number: 244

hoti evaṁ ārammaṇābhimukhaniropanaṭṭhena vitakko cetaso
paṭhamābhinipāto hoti. abhighātaggahaṇena cettha abhighātajo saddo
gahitoti veditabbo.
[171] vipphāravāti vicaraṇayutto saparipphanno 1-. paribbhamanaṁ
viya parissayābhāvavīmaṁsanatthaṁ. anuppabandhena pavattiyanti upacāre
vā appanāya vā santānena pavattiyaṁ. tattha hi vitakko
niccalo hutvā ārammaṇaṁ anupavisitvā viya pavattati na
paṭhamābhinipāte. pākaṭo hotīti vitakkassa viseso abhiniropanākāro
oḷārikattā paṭhamajjhāne pākaṭo hoti. tadabhāvato pañcakanaye
dutiyajjhāne vicārassa viseso anumajjanākāro pākaṭo
hoti. vālaṇḍupakaṁ eḷakalomādīhi katacumbaṭakaṁ. uppīḷanahatthoti
piṇḍassa uppīḷanahattho tasseva itocitoca saṁsaraṇahattho.
maṇḍalanti kaṁsabhājanādīsu kiñci maṇḍalaṁ vaṭṭalekhaṁ karontassa.
yathā pupphaphalasākhādiavayavavinimutto avijjamānopi rukkho sapuppho
saphaloti vohariyati evaṁ vitakkādiaṅgavinimuttaṁ avijjamānampi jhānaṁ
savitakkaṁ savicāranti vohariyatīti dassetuṁ rukkho viyātiādi
vuttaṁ. jhānabhāvanāya puggalavasena desetabbattā idha bhikkhave
bhikkhu vivicceva kāmehītiādinā 2- puggalādhiṭṭhānena jhānāni
uddiṭṭhānīti. yadipi vibhaṅge puggalādhiṭṭhānākatā desanā

footnote: 1. saparipphandanoti bhaveyya visuddhimagge paripphandanabhūtoti vuttattā.
footnote: 2. saṁ. mahāvāra. 19/392.

page number: 245

attho pana tatrāpi vibhaṅgepi yathā idha iminā ca
vitakkenātiādinā 1- dhammavasena vutto evameva daṭṭhabbo paramatthato
puggalasseva abhāvatoti adhippāyo. attho .pe. daṭṭhabbo
jhānasamaṅgino vitakkavicārasamaṅgitādassanena jhānasseva
savitakkasavicāratāya vuttattāti evaṁ vā ettha attho daṭṭhabbo.
[172] vivekāti vivekā hetubhūtāti vivekasaddassa bhāvasādhanataṁ
sandhāyāha. viveketi kattusādhanataṁ kammasādhanataṁ vā. vivittoti
hi iminā nīvaraṇehi vinābhūto tehi vivecitoti ca sādhanadvayampi
saṅgahitamevāti.
pīnayatīti tappeti vaḍḍheti vā. sampiyāyanalakkhaṇāti
paritussanalakkhaṇā. pīnanarasāti paribrūhanarasā. pharaṇarasāti paṇītarūpehi
kāyassa byāpanarasā. udaggabhāvo odagyaṁ. khuddakā lahuṁ
lomahaṁsanamattaṁ katvā bhinnā na puna uppajjati. khaṇikā bahulaṁ
uppajjati. ubbegato pharaṇā niccalattā ciraṭṭhitikattā ca
paṇītatarā.
cetiyaṅgaṇaṁ gantvāti punnavallikavihāre cetiyaṅgaṇaṁ gantvā.
pakatiyā diṭṭhārammaṇavasenāti pubbe mahācetiye gahitārammaṇavasena.
citrageṇḍuko vicittākārena katageṇḍuko. upanissayeti samīpe
tassa vā vihārassa nissayabhūte gocaraṭṭhānabhūteti attho.

footnote: 1. abhi. vi. 35/347.

page number: 246

[173] gharājireti gehaṅgaṇe. pabbatasikhare katacetiyaṁ
ākāsacetiyanti vuttaṁ. gahitanimittenevāti cetiyavandanaṁ dhammassavanañca
uddissa dhaññā vatimetiādinā gahitakusalanimitteneva kāraṇabhūtena.
gahitaṁ vā nimittaṁ etenāti gahitanimittaṁ vuttākārena
pavattacittaṁ. tena gahitanimitteneva cittena saha.
[174] pakkhandaṁ 1- anupaviṭṭhaṁ. anuparipphuṭanti anuanusamantato
phuṭaṁ sabbaso anuvisaṭanti attho. passaddhiyā nimittabhāvena gabbhaṁ
gaṇhantī paripācanavasena paripākaṁ gacchantī. appanāsampayuttāva
pīti appanāsamādhipūrikā. khaṇikasamādhipūrikā ca upacārasamādhipūrikā
ca appanāsamādhissa vidūratarāti tadubhayaṁ anāmasanto tāsu yā
appanāsamādhissātiādimāha. samādhisampayogaṁ gatāti pubbe
upacārasamādhinā sampayuttā hutvā anukkamena vaḍḍhitvā
appanāsamādhinā sampayogaṁ gatā.
sukhayatīti sukhaṁ attanā sampayuttadhamme laddhassāde karotīti
attho. svāyaṁ kattuniddeso pariyāyaladdho dhammato aññassa
kattunivattanaṭṭho. nippariyāyena pana bhāvasādhanameva labbhatīti
sukhanaṁ sukhanti vuttaṁ. iṭṭhasabhāvattā taṁsamaṅgipuggalaṁ sampayuttadhamme
vā attani sādayatīti sātaṁ dakārassa takāraṁ katvā.
sātaṁ madhuranti vadanti. sātaṁ lakkhaṇaṁ etassāti sātalakkhaṇaṁ.
upabrūhanaṁ sampayuttadhammānaṁ saṁvaḍḍhanaṁ. dukkhaṁ viya avisajjetvā

footnote: 1. visuddhimagge pana pakkhanta...iti dissati.

page number: 247

adukkhamasukhā viya anajjhupekkhitvā anuanuggaṇhanaṁ upakāritā vā
anuggaho. katthaci paṭhamajjhānādike. paṭilābhatuṭṭhīti paṭilābhavasena
uppajjanakatuṭṭhī. paṭiladdharasānubhavananti paṭiladdhassa ārammaṇarasassa
anubhavananti. sabhāvato pītisukhāni vibhajitvā dasseti. yattha pīti
tattha sukhanti vitakkassa viya vicārena pītiyā sukhena accantasaṁyogamāha.
yattha sukhaṁ tattha naniyamato pītīti vicārassa viya vitakkena sukhassa
pītiyā anaccantasaṁyogaṁ. tena accantānaccantasaṁyogitāya pītisukhānaṁ
visesaṁ dasseti. kaṁ tārenti etthāti kantāraṁ nirudakamaruṭṭhānaṁ.
vanameva vanantaṁ. tasmiṁ tasmiṁ samayeti iṭṭhārammaṇassa
paṭilābhasamaye paṭiladdhassa rasānubhavanasamaye vanacchāyādīnaṁ savanadassanasamaye
pavesaparibhogasamaye ca. pākaṭabhāvatoti yathākkamaṁ pītisukhānaṁ
vibhūtabhāvato. vivekajaṁ pītisukhanti ettha purimasmiṁ atthe vivekajanti
jhānaṁ vuttaṁ. pītisukhasaddato ca atthiatthavisesato assa jhānassa
asmiṁ vā jhāneti ettha akāro daṭṭhabbo. dutiye pītisukhameva
vivekajaṁ vivekajampītisukhanti ca aññapadatthasamāso paccattaniddesassa
ca alopo kato lope vā sati vivekajapītisukhanti pāṭhoti ayaṁ
viseso.
[175] upasampajjāti ettha upasaṁsaddā upalabbhati
sambhañjatītiādīsu viya niratthakāti dassetuṁ upagantvātiādiṁ vatvā puna
tesaṁ sātthakabhāvaṁ dassetuṁ upasampādayitvātiādi vuttaṁ. tasmā

page number: 248

patvā sādhetvāti vā attho. iriyanti kiriyaṁ. vuttiādīni
tasseva vevacanāni. pālanāti hi ekairiyāpathabādhanaṁ
iriyāpathantarehi rakkhanā.
pañca aṅgāni vikkhambhanavasena pahīnāni etassāti
pañcaṅgavippahīnaṁ. agyāhitoti ettha āhitasaddassa viya
vippahīnasaddassettha paravacanaṁ daṭṭhabbaṁ. pañcahi aṅgehi vippahīnanti
vā pañcaṅgavippahīnaṁ.
[176] nanu aññepi akusalā dhammā iminā jhānena pahīyanti
atha kasmā pañcaṅgavippahīnatāva vuccatīti āha kiñcāpītiādi.
jhānalābhinopi ajhānasamaṅgikāle ajhānapaṭipakkhalobhacittādīnaṁ pavattisabhāvato
jhānakkhaṇeti vuttaṁ. pahīyantīti vigacchanti nappavattantīti attho.
ekattārammaṇeti paṭhavīkasiṇādivasena ekasabhāve ekaggatāsaṅkhāte
ekattāvahe vā ārammaṇe. tanti taṁ nānāvisayappalobhitaṁ
cittaṁ. kāmadhātuppahānāyāti nānāvisayasamupabyuḷhāya kāmadhātuyā
pahānāya samatikkamāya paṭipadaṁ jhānaṁ nappaṭipajjati. nirantaranti
vikkhepena anantaritaṁ sahitanti attho. akammaññanti akammaniyaṁ
bhāvanākammassa ayogyanti attho. uddhaccakukkuccaparetanti
uddhaccakukkuccena abhibhūtaṁ paribbhamati anavaṭṭhānato avaṭṭhānassa samādhānassa
abhāvatoti attho. vicikicchāya upahatanti sātisayassa vicārassa
abhāvato sammāsambuddho nukho bhagavā nukhoti paṭhavītiādinā

page number: 249

manasikārena jhānaṁ siyā nukho na nukhotiādinā ca pavattāya
vicikicchāya upahataṁ. nārohati appaṭipattinimittattā. visesena
jhānantarāyakarattāti samādhiādīnaṁ ujuvipaccanīkabhāvena jhānādhigamassa
antarāyakaraṇato.
tehīti jhānādhigamassa paccayabhūtehi vitakkavicārehi. avikkhepāya
sampāditappayogassāti tatoeva samādhānāya nipphāditabhāvanāpayogassa.
cetaso payogasampattisambhavāti yathāvuttabhāvanāpayogasampattisamuṭṭhānā.
pīti pīnanaṁ bhāvanāvasena tappanaṁ upabrūhanaṁ
bhāvanāvasena paribuddhiṁ cetaso karotīti sambandho. nanti
cittaṁ sasesasampayuttadhammaṁ avasiṭṭhaphassādidhammasahitaṁ. samaṁ sammā
ca ādhiyatīti sambandho. indriyasamatāvasena samaṁ paṭipakkhadhammānaṁ
dūrībhāvena līnuddhaccābhāvena sammā paṭṭhapetīti attho. ekaggatā
hi samādānakiccena 1- cittaṁ sampayuttadhamme ca attānaṁ anuvattāpentī
jhānakkhaṇe sātisayaṁ samāhite karotīti. uppattivasenāti yathāpaccayaṁ
uppajjanavasena. etesu vitakkādīsu jhānaṁ uppannaṁ nāma hoti
tattheva jhānavohārato. tenāha tasmātiādi. yathā
panātiādināpi upamāvasena tamevatthaṁ pākaṭataraṁ karoti.
[177] pakaticittatoti pākatikakāmāvacaracittato. suvisadenāti
suṭṭhu visadena paṭutarenāti attho. sabbāvantanti sabbāvayavavantaṁ
anavasesanti attho. apphuṭanti asamphuṭṭhaṁ. ārammaṇesu phusitāti

footnote: 1. samādhānakiccenāti maññe.

page number: 250

appanāvasena pavattamānā cittekaggatā samantato ārammaṇaṁ pharantī
viya hotīti katvā vuttaṁ. kasmā panettha jhānapāṭhe aggahitā
cittekaggatā gahitāti anuyogaṁ sandhāya tattha cittekaggatātiādi
vuttaṁ. tatthāti tesu jhānaṅgesu. na niddiṭṭhāti saruppato 1-
na niddiṭṭhā. sāmaññato pana jhānaggahaṇena gahitā.
evaṁ vuttattāti saruppeneva 2- vuttattā. aṅgameva cittekaggatāti
sambandho. yena adhippāyenāti yena vitakkādīhi saha vattantaṁ
dhammaṁ dīpetuṁ tassa pakāsanādhippāyena. savitakkaṁ savicārantiādinā
uddeso kato soeva adhippāyo tena bhagavatā vibhaṅge
cittekaggatāti niddisantena pakāsito. tasmā sā jhānapāṭhe
aggahitāti na cintetabbaṁ.
ādimajjhapariyosānavasenāti jhānassa ādimajjhapariyosānavasena.
lakkhaṇavasenāti tesaṁyeva appanāyaṁ lakkhitabbabhāvavasena.
tatrāti tasmiṁ kalyāṇatālakkhaṇānaṁ vibhāvane. paṭipadāvisuddhīti
paṭipajjati jhānaṁ etāyāti paṭipadā gotrabhūpariyosāno pubbabhāgiyo
bhāvanānayo paripanthato visujjhanaṁ visuddhi paṭipadāya visuddhi
paṭipadāvisuddhi. sā panāyaṁ yasmā jhānassa uppādakkhaṇe labbhati
tasmā vuttaṁ paṭipadāvisuddhi ādīti. upekkhānubrūhanāti
visodhetabbatādīnaṁ abhāvato jhānapariyāpannāya tatramajjhattupekkhāya
kiccanipphattiyā anubrūhanā. sā panāyaṁ visesato jhānassa

footnote: 1. 2. sarūpato sarūpenevāti bhaveyya.

page number: 251

ßēhitikkhaṇe labbhati. tena vuttaṁ upekkhānubrūhanā majjheti.
sampahaṁsanāti tattha dhammānaṁ anativattanādisādhakassa ñāṇassa
kiccanipphattivasena pariyodapanā. sā pana yasmā jhānassa osānakkhaṇe
pākaṭā hoti tasmā vuttaṁ sampahaṁsanā pariyosānanti.
[178] imāni tīṇi lakkhaṇānīti paripanthato cittassa
visujjhanākāro majjhimassa samathanimittassa paṭipajjanākāro tattha
pakkhandanākāroti imāni tīṇi jhānassa ādito uppādakkhaṇe
appanāppattilakkhaṇāni tehi ākārehi vinā appanāppattiyā
abhāvato asati ca appanāya tadabhāvato. ādikalyāṇañceva
visuddhipattipadattā. yathāvutteti lakkhaṇehi samannāgatattā
sampannalakkhaṇattā ca tilakkhaṇasampannañca. iminā nayena
majjhapariyosānalakkhaṇānañca yojanā veditabbā.
[179] sambhariyati jhānaṁ etenāti sambhāro nānāvajjanaparikammaṁ.
saha sambhārenāti sasambhāro. soeva sasambhāriko.
upacāroti ekāvajjanupacāramāha. paggahādikiccassa pubbabhāge
bhāvanāyaeva sādhitattā yā tattha ekāvajjanupacāre siddhā
ajjhupekkhanā sā jhānakkhaṇe paribrūhitā nāma hotīti vuttaṁ
upekkhānubrūhanā nāma appanāti. yathādhigataṁ jhānaṁ nissāya yo
pahaṭṭhākāro cittassa paritoso taṁ paccavekkhaṇāvasena pavattaṁ
sandhāyāha sampahaṁsanā nāma paccavekkhaṇāti. eketi

page number: 252

abhayagirivāsino. te hi evaṁ paṭipadāvisuddhiādike vaṇṇayanti.
tadayuttaṁ. tathā hi sati ajhānadhammehi jhānassa guṇasaṁkittanaṁ nāma kataṁ
hoti na hi bhummantaraṁ bhummantarapariyāpannaṁ hoti. pāliyā cetaṁ
viruddhanti dassetuṁ yasmā panātiādi vuttaṁ. tattha ekattagataṁ
cittanti indriyānaṁ ekarasabhāvena ekaggatāya ca sikkhāppattiyā
tadanuguṇaṁ. ekattagatanti ekattagataṁ sampayuttaṁ appanāppattacittaṁ.
tasseva paṭipadāvisuddhipakkhandatādi anantarameva vuccati.
tasmāti yasmā ekasmiṁyeva appanācittakkhaṇe paṭipadāvisuddhiādi
pāliyaṁ vuttaṁ tasmā. āgamanavasenāti parikammāgamanavasena.
anativattanādīti ādisaddena indriyekarasatātadupagaviriyavāhanāsevanāni
saṅgaṇhati. pariyodapakassāti parisodhakassa pabhassarabhāvakarassa.
anativattanādibhāvasādhanameva cettha ñāṇassa kiccanipphatti
veditabbā.
tasminti tasmiṁ vāre catupañcacittaparimāṇāya appanāvīthiyanti
attho. tato pariyantato cittaṁ visujjhatīti yadipi
āgamanaṁ gahetuṁ avisesena viya vuttaṁ parikammavisuddhito pana
appanāvisuddhi sātisayāva. tenāha visuddhattātiādi. āvaraṇavirahitaṁ
hutvāti yenāvaraṇena āvaṭattā cittaṁ tato pubbe majjhimaṁ
samathanimittaṁ paṭipajjituṁ na sakkoti tena vivittaṁ hutvā taṁ
vikkhambhitvāti attho. līnuddhaccasaṅkhātānaṁ ubhinnaṁ antānaṁ

page number: 253

anupagamanena majjhimo. savisesaṁ paccanīkadhammānaṁ vūpasamanato samatho.
yogino sukhavisesānaṁ kāraṇabhāvato nimittañcāti majjhimasamathanimittaṁ.
tenāha samappavatto appanāsamādhiyevāti. tadanantaraṁ
purimacittanti tassa appanācittassa anantarapaccayabhūtaṁ purimaṁ cittaṁ
gotrabhūcittanti attho. ekasantatipariṇāmanayenāti yathā tadeva
khīraṁ dadhisampannanti evaṁ satipi parittamahaggatabhāvabhede
paccayapaccayuppannabhāvabhede ca ekissāeva santatiyā pariṇāmupagamananayena
ekattanayavasena. tathattanti tathabhāvaṁ appanāsamādhivasena samāhitabhāvaṁ.
evaṁ paṭipannattāti vuttākārena paṭipajjamānattā. yasmiṁ hi
khaṇe tathattaṁ majjhimaṁ samathanimittaṁ paṭipajjati tasmiṁyeva khaṇe tathattupagamanena
appanāsamādhinā samāhitabhāvupagamanena tattha pakkhandati
nāma. purimacitteti appanācittassa purimasmiṁ citte gotrabhūcitte.
vijjamānākāranipphādikāti tasmiṁ citte vijjamānānaṁ
paripanthavisuddhimajjhimasamathapaṭipattipakkhandanākārānaṁ nipphādikā tenākārena
nippajpamānāti attho. teyeva hi ākārā paccayavisesato
jhānakkhaṇe nippajjamānā paṭipadāvisuddhīti laddhasāmaññājhānassa
taṁ visesaṁ nipphādentā viya vuttā.. uppādakkhaṇeyevāti
attalābhavelāyameva. yadi evaṁ kathaṁ te ākārā nippajjantīti āha
āgamanavasenāti. tassāti cittassa. visuddhaṁ cittaṁ ajjhupekkhatīti
pāliyaṁ puggalādhiṭṭhānena āgatāti byāpāraṁ akarontoti

page number: 254

āha. samathapaṭipatti tathattupagamanañca idha samathabhāvāpattiyevāti
āha samathabhāvupagamanenāti. kilesasaṁsaggaṁ pahāya ekattena
upaṭṭhitassāti pubbe kathannukho kilesasaṁsaggaṁ pajaheyyanti paṭipannassa
idāni samathapaṭipattiyā tassa pahīnattā kilesasaṅgaṇikābhāvena ekattena
upaṭṭhitassa jhānacittassa. paripanthavisuddhimajjhimasamathapaṭipattipakkhandanehi
buddhippattiyā anubrūhite jhānacitte laddhokāsā
tatramajjhattupekkhā sampayuttesu samavāhitabhāvena pavattamānā
te anubrūhantī viya hotīti āha tatramajjhattupekkhāya kiccavasena
upekkhānubrūhanā veditabbāti.
[180] ye panete yuganaddhadhammāti sambandho. tatthāti tasmiṁ
jhānacitte. aññamaññānativattanavasena kiccakaraṇato yuge naddhā
baddhā viya yuganaddhā. vimuttirasenāti vimuccanakiccena
vimuccanasampattiyā vā. esa yogī. vāhayatīti pavatteti. assāti
jhānacittassa. tasmiṁ khaṇeti bhaṅgakkhaṇe. uppādakkhaṇe atīte hi
ṭhitikkhaṇato paṭṭhāya āsevanā pavattati nāma. te ākārāti
aññamaññānativattanādayo tattha dhammānaṁ pavattiākārā. āsevanāpi
hi āsevanapaccayabhāgīnaṁ dhammānaṁ pavattiākāroyeva.
saṅkilesavodānesūti samādhipaññānaṁ samarasatāya akaraṇaṁ bhāvanāya saṅkileso
karaṇaṁ vodānaṁ. tathā sesesupi. evametesu saṅkilesavodānesu
taṁ taṁ ādīnavaṁ dosaṁ ānisaṁsaṁ guṇaṁ puretaraṁ pāṭihāriyañāṇena

page number: 255

disvā yathā aññamaññānativattanādayo honti tathā bhāvanāya
sampahaṁsitattā teneva ñāṇena visodhitattā. visodhanañhettha
sampahaṁsanaṁ. te ākārā yasmā nipphannā tasmā dhammānaṁ
.pe. veditabbāti vuttanti lakkhaṇasaṁvaṇṇanāya ādimhi vuttaṁ
nigamanavasena dasseti. yasmā upekkhāvasena ñāṇaṁ pākaṭaṁ
hotīti ko sambandho kasmā sampahaṁsanāva pariyosānanti vuttā
na upekkhānubrūhanāti codanaṁ sandhāya tattha yasmā upekkhāvasena
ñāṇaṁ pākaṭaṁ hotīti vuttaṁ. tatthāti tasmiṁ bhāvanācitte.
upekkhāvasena ñāṇaṁ pākaṭaṁ hotīti appanākāle bhāvanāsamappavattiyā
paṭipakkhassa ca pahānato paggahādīsu byāpārassa akātabbato
ajjhupekkhanāva hoti yaṁ sandhāya vuttaṁ samaye cittassa ajjhupekkhanā
visuddhaṁ cittaṁ ajjhupekkhatīti ca ādi. sā panāyaṁ ajjhupekkhanā
ñāṇassa kiccasiddhiyā hoti visesato ñāṇasādhanattā appanābyāpārassāti
phalena kāraṇānumānaññāyena. yasmā upekkhāvasena
ñāṇaṁ pākaṭaṁ hoti tasmā ñāṇakiccabhūtā sampahaṁsanā pariyosānanti
vuttāti sambandho. idāni yathāvuttamatthaṁ pāliyā samatthetuṁ
yathāhātiādi vuttaṁ. tathā paggahitaṁ cittanti yathā bhāvanācittaṁ
kosajjapakkhe na patati tathā viriyasambojjhaṅgaṭṭhānīyānaṁ dhammānaṁ
bahulīkāravasena paggahitaṁ. sādhukaṁ ajjhupekkhatīti paggaṇhantenāpi
samādhissa viriyasamatāyojanavaseneva paggahitattā sakkaccaṁ

page number: 256

ajjhupekkhati. tatramajjhattupekkhā okāsaṁ labhati. taṁ pana ajjhupekkhanaṁ
upekkhāvasena pubbe pavattapārihāriyapaññāvasena appanāpaññāya
kiccādhikatāti āha paññāvasena paññindriyaṁ adhimattaṁ hotīti.
tassa adhimattattāeva ajjhupekkhantasseva nānāsabhāvehi nīvaraṇappamukhehi
kilesehi appanācittaṁ vimuccati. vimokkhavasena vimuccanavasena.
paññāvasenāti pubbe pavattapārihāriyapaññāvasena.
vimuttattāti nānākilesehi vimuttattāeva. te dhammā saddhādayo
visesato saddhāpaññāviriyasamādhayo ca ekarasā samānakiccā honti
evamayaṁ indriyānaṁ ekarasaṭṭhena bhāvanā nippajjamānā
ñāṇabyāpāroti āha ñāṇakiccabhūtā sampahaṁsanā pariyosānanti. evaṁ
tividhāya paṭipadāvisuddhiyā laddhavisesāya tividhāya upekkhānubrūhanāya
sātisayaṁ paññindriyassa adhimattabhāvena catubbidhāpi sampahaṁsanā
sijjhatīti āgamanupekkhāñāṇakiccavasena dasapi ākārā jhāneeva
veditabbā.
gaṇanānupubbatāti gaṇanānupubbatāya gaṇanānupubbatāmattaṁ
vā paṭhamanti idanti attho. tena desanākkamaṁ ulliṅgeti.
paṭhamaṁ uppannanti paṭhamanti iminā paṭipattikkamaṁ. uppannanti hi
adhigatanti attho. paṭhamaṁ samāpajjitabbanti paṭhamanti idaṁ pana
na ekantalakkhaṇanti aṭṭhakathāyaṁ paṭisiddhattā idha na gahitaṁ.
ārammaṇupanijjhānaṁ lakkhaṇupanijjhānanti duvidhe jhāne

page number: 257

idhādhippetajjhānameva dassetuṁ ārammaṇupanijjhānatoti vuttaṁ.
paṭhavīkasiṇasaṅkhātassa attano attano ārammaṇassa rūpaṁ viya cakkhunā
upanijjhāyanato. paccanīkajjhāpanatoti nīvaraṇādīnaṁ paccanīkadhammānaṁ
dahanato vikkhambhanavasena pajahanato. sakalaṭṭhenāti heṭṭhā vuttanayena
kate vā akate vā paricchijja gahite paṭhavībhāge paṭhavīmaṇḍale
sakalārammaṇakaraṇaṭṭhena. na hi tassa ekadesamārammaṇaṁ kariyati.
paṭhavīkasiṇasannissayatāya nimittaṁ paṭhavīkasiṇaṁ yathā mañcā ukkuṭṭhiṁ
karontīti. taṁsahacaraṇato jhānaṁ paṭhavīkasiṇaṁ yathā kuntā pacarantīti.
[181] lakkhaṭṭhāne ṭhitaṁ sarena vālaṁ vijjhatīti vālavedhī.
idha pana anekadhā bhinnassa vālassa aṁsuṁ vijjhanto vālavedhīti
adhippeto. tena vālavedhinā. sūdenāti bhattakārena. ākārā
pariggahetabbāti saṅkhepato vuttamatthaṁ vivarituṁ yathā hītiādi vuttaṁ. tattha
sukusaloti suṭṭhu cheko. dhanuggahoti issāso. kammanti yogyaṁ.
akkantapadānanti vijjhanakāle akkamanavasena pavattapadānaṁ.
ākāranti dhanujiyāsarānaṁ gahitākāraṁ. pariggaṇheyyāti upadhāreyya.
bhojanasappāyādayoti ādisaddo avuttākārānampi saṅgāhako
daṭṭhabbo. tena utubhojananimittādīnampi pariggaṇhanaṁ vuttaṁ hoti.
tasminti tasmiṁ taruṇasamādhimhi. bhattārantisāmikaṁbhattavettanādīhi
posakanti attho. parivisantoti bhojento. tassa rucitvā
bhuñjanākāraṁ sallakkhetvā tassa upanāmentoti yojanā. ayampi

page number: 258

yogī adhigatakkhaṇe bhojanādayo. ākāreti pubbe jhānassa
adhigatkkhaṇe kiccasādhake bhojanādhigate ākāre. gahetvāti
pariggahetvā sallakkhetvā. naṭṭhe naṭṭhe samādhimhi punappunaṁ
appanāya pahānassa vijjāparicayena paṇḍito.
[182] tattha visadañāṇatāya viyatto. Ñānuppattikakosallayogena
kusalo. nānācayehīti nānācayehi nānāsabhāvehi
nānārasehīti attho. tenāha ambilaggehītiādi. sūpehīti
byañjanehi. ambilaggehīti ambilakoṭṭhāsehiyeva ambilarasā
hutvā aggabhūtā. tehi caturambilādimissehi. eseva nayo
tittakaggādīsupi. khārikehīti vā tiṅgaṇakaḷīrādimissehi. nimittanti
ākāraṁ ruccanavasena bhuñjanākāraṁ. uggaṇhātīti uparupari gaṇhati
upadhāreti. imassa vā sūpeyyassa atthāya hatthaṁ abhiharati.
abhihārānanti abhimukhena haritabbānaṁ paṇṇākārānaṁ pūjābhihārānaṁ
vā. nimittaṁ uggaṇhatīti evaṁ me cittaṁ samāhitaṁ ahosīti
nimittaṁ gaṇhati sallakkheti.
[183] samādhiparipanthānanti samādhissa paripanthabhūtānaṁ. dhammānanti
kāmacchandādinīvaraṇadhammānaṁ. suvisodhitattāti suṭṭhu visodhitattā
vikkhambhanavasena sammadeva pahīnattāti attho. kāmādīnavapaccavekkhaṇādīhīti
ādisaddena asubhamanasikāranekkhammānisaṁsapaccavekkhaṇādīni
saṅgaṇhāti. nekkhammaguṇadassanenāpi hi tassa vibandhabhūte

page number: 259

kāmacchande ādīnavo visesato pākaṭo hotīti. kāyaduṭṭhullanti
kāyadarathaṁ sāraddhakāyataṁ. tena kāyacittānaṁ sārambhanimittassa
byāpādanīvaraṇassa na visodhanamāha. ārambhadhātumanasikārādīti
ādisaddena viriyasambojjhaṅganimittānaṁ ālokasaññādīnañca saṅgaho
daṭṭhabbo. samathanimittamanasikārādīti ādisaddena
samādhisambojjhaṅgaṭṭhānīyānaṁ dhammānaṁ saṅgaho daṭṭhabbo. aññepi
samādhiparipantheti vicikicchaṭṭhānīye madamānādike ca sandhāyāha. āsayanti
vasanakasusiraṁ. suparisuddhanti āsaṅkanīyattābhāvena suṭṭhu parisuddhaṁ.
etthāha nanu cāyaṁ pageva kāmādīnavaṁ paccavekkhitvā samathapaṭipadaṁ
paṭipanno upacārakkhaṇeyeva jhānena nīvaraṇāni vikkhambhitāni atha
kasmā puna kāmādīnavapaccavekkhaṇādi gahitanti. saccametaṁ. taṁ
pana pahānamattanti jhānassa ciraṭṭhitiyā atisayappahānatthaṁ puna gahitaṁ.
uddhaccamiddhanti kukkuccaṁ thīnañca tadekaṭṭhatāya gahitamevāti katvā
vuttaṁ. suddhantagatoti suparisudadhapariyantaṁ sabbaso visodhitakoṇapariyantaṁ
uyyānaṁ gato. tahiṁ rameti tasmiṁ jhāne rameyya divasabhāgampi
jhānasamaṅgīeva bhaveyya. cittabhāvanāvepullatthanti samādhibhāvanāya
vipulabhāvāya. yathā hi bhāvanāvasena nimittassa uppatti evamassa
bhāvanāvaseneva vaḍḍhanampi tasmā ekaṅgulādivasena nimittaṁ vaḍḍhentassa
punappunaṁ bahulīkārena jhānabhāvanāpi vuḍḍhiṁ viruḷhiṁ vepullaṁ
āpajjati. tena vuttaṁ cittabhāvanāvepullatthaṁ yathāladdhaṁ

page number: 260

paṭibhāganimittaṁ vaḍḍhetabbanti. tassāti paṭibhāganimittassa.
[184] tatrāti sāmiatthe bhummavacanaṁ tassāti attho.
avaḍḍhetvāti yathā kumbhakāro mattikāya pattaṁ karonto paṭhamaṁ
aparicchinditvāva pattaṁ vaḍḍheti evaṁ pattavaḍḍhanayogena
pattavaḍḍhanayuttiyā avaḍḍhetvā. pūvikassa pūvavaḍḍhanaṁ bhattassa upari
bhattapakkhipanaṁ bhattavaḍḍhanaṁ vatthassa tintassa añjanādi 1-
dussavaḍḍhanaṁ. paccekaṁ yogasaddo yojetabbo. aparicchinditvā na
vaḍḍhetabbaṁ saparicchedeeva bhāvanāppavattito. tathāhi vuttaṁ
sāntake no anantaketi. haṁsapotakāti javanahaṁsapotakā. ukkūlaṁ
unnataṭṭhānaṁ vikkūlaṁ ninnaṭṭhānaṁ nadīsotena kataṁ viduggaṁ nadīviduggaṁ
visamākārena ṭhito pabbatappadeso pabbatavisamo.
[185] thūlāni hutvā upaṭṭhahanti paccavekkhaṇābāhullena
vibhūtabhāvato dubbalāni hutvā upaṭṭhahanti paguṇabalavabhāvassa
anāpāditattā. upari ussukkanāyāti bhāvanāya upari ārohanāya
dutiyajjhānādhigamāyāti attho. pabbateyyāti pabbate bahulacārinī.
akkhettaññūti agocaraññū. samādhiparipanthānaṁ visodhanānabhiññātāya
bālo. jhānassa paguṇabhāvāpādanaveyyattiyassa abhāvena abyatto.
upari jhānassa padaṭṭhānabhāvānavabodhena akkhettaññū. sabbathāpi
samāpattikosallābhāvena akusalo. samādhinimittassa vā anāsevanāya
bālo abhāvanāya abyatto abahulīkārena akkhettaññū

footnote: 1. añchanādīti maññe.

page number: 261

sammadeva anadhiṭṭhānato akusaloti yojetabbaṁ. ubhato bhaṭṭhoti
ubhayato jhānato bhaṭṭho. so hi appaguṇatāya na supatiṭṭhitatāya
saussāhopi vināsato asāmatthiyato ca jhānadvayato parihīno.
ciṇṇavasināti āsevitavasinā.
[186] vasanaṁ vasīti dhātuniddesatāya kiriyāniddesoti
adhippāyenāha vasiyoti. yathārucippavattiyoti attho. āvajjanāya
vasī āvajjanāvasena vā vasī āvajjanavasī. jhānaṁ āvajjituṁ yattha
yattha padese icchā yadicchakaṁ yadā yadā yasmiṁ yasmiṁ vā
jhānaṅge icchā yadicchakaṁ. yāva yāva icchā yāvadicchakaṁ.
dakāro padasandhikaro. yāvāti ca idaṁ bahunnaṁ javanavārānaṁ
nirantaraṁ viya tathāpavattanaṁ sandhāya vuttaṁ na ekameva. so hi
paricchinnacittakkhaṇoti. āvajjanāya dandhāyitattaṁ natthīti vuttanayena
yattha katthaci ṭhāne yadā tadā yaṅkiñci ñānaṅgaṁ āvajjantassa
yathicchitaṁ kālaṁ āvajjanāya āvajjanappavattiyā dandhāyitattaṁ
vitthāyitattaṁ cirāyitattaṁ vā natthi evaṁ āvajjanavasī siddhā nāma
hotīti attho. sesāti adhiṭṭhānavuṭṭhānapaccavekkhaṇavasiyo.
aṅgasamudāyabhāvato jhānassa jhāne āvajjanavasiṁ nipphādetukāmena
paṭipāṭiyā jhānaṅgāni āvajjitabbānīti āha paṭhamaṁ
vitakkaṁ āvajjayatoti. yadipi āvajjanamevettha icchitaṁ āvajjanavasiyā
adhippetattā. āvajjanāya pana uppannāya javanehi bhavitabbaṁ.

page number: 262

tāni ca kho āvajjanatapparatāya cittābhinīhārassa yathāvajjitajhānaṅgārammaṇāni
katipayāneva honti na paripuṇṇānīti vuttaṁ vitakkārammaṇāneva
cattāri pañca vā javanāni javantīti. cattāri
tikkhindriyassa pañca nātikkhindriyassāti daṭṭhabbaṁ. nirantaranti
visabhāgehi nirantaraṁ. ayampanāti bhavaṅgadvayantaritā catujavanacittā
yathāvuttā āvajjanavasī. aññesaṁ vā dhammasenāpatiādīnaṁ.
evarūpe kāleti uṭṭhāya samuṭṭhāya lahutaraṁ āvajjanavasīnibbattanakāle.
sā ca kho itarā parittakālā na satthu yamakamahāpāṭihāriye
viya ciratarapabandhavatī. tathāhi taṁ sāvakehi asādhāraṇaṁ
vuttaṁ. adhigamena samaṁ sasampayuttassa jhānassa sammā āpajjanaṁ
paṭipajjanaṁ samāpajjanaṁ ñānasamaṅgitā.
[187] sīghanti ettha. samāpajjitukāmatānantaraṁ dvīsu
bhavaṅgesu uppannesu bhavaṅgaṁ upacchinditvā uppannāvajjanānantaraṁ
samāpajjanaṁ sīghaṁ samāpajjanasamatthatā. ayañca matthakappattā
samāpajjanavasī satthu dhammadesanāya labbhati. yaṁ sandhāya vuttaṁ
so kho ahaṁ aggivessana tassāeva gāthāya pariyosāne tasmiṁyeva
purimasmiṁ samādhinimitte ajjhattameva cittaṁ saṇṭhapemi sannisīdāmi
samādahāmi ekodiṁ karomi yena sudaṁ niccakappaṁ viharāmīti 1-.
ito sīghatarā hi samāpajjanavasī nāma natthi. juṇhāya rattiyā

footnote: 1. ma. mū. 12/461.

page number: 263

navoropitehi kesehi kapotakandarāyaṁ viharantassa āyasmato
sārīputtassa yakkhena mahantampi pabbatakūṭaṁ padāletuṁ samatthe pahāre
sīse dinne samāpajjanamettha nidassetabbaṁ. tathāhi vakkhati tadā
thero tassa paharaṇasamaye samāpattiṁ appesīti. pāliyaṁ pana
aññataraṁ samādhiṁ samāpajjitvā nisinnoti vuttaṁ. ime pana therā
samāpattito vuṭṭhānasamakālaṁ tena pahāro dinnoti vadanti.
accharāmattanti aṅguliphoṭamattaṁ khaṇaṁ. ßēhapetunti setu viya
sīghasotāya nadiyā oghaṁ vegena pavattituṁ adatvā yathāvuttakkhaṇaṁ
jhānaṁ ṭhapetuṁ samatthatā. abhibhuyyaṭṭhapanaṁ adhiṭṭhānaṁ viyāti vā
adhiṭṭhānaṁ. tattha vasī adhiṭṭhānavasī.
tatheva lahuṁ vuṭṭhātunti accharāmattaṁ dasaccharāmattaṁ lahuṁ khaṇaṁ
jhānasamaṅgī hutvā jhānato vuṭṭhātuṁ samatthatā. bhavaṅgacittuppattiyeva
hettha jhānato vuṭṭhānaṁ nāma. ettha ca yathā ettakameva
khaṇaṁ jhānaṁ ṭhapessāmīti pubbaparikammavasena adhiṭṭhānasamatthatā
adhiṭṭhānavasī evaṁ ettakameva khaṇaṁ jhānasamaṅgī hutvā jhānato
vuṭṭhahissāmīti pubbaparikammavasena vuṭṭhānasamatthatā vuṭṭhānavasī
veditabbā yā samāpattivuṭṭhānakusalatāti vuccati. tadubhayadassanatthanti
adhiṭṭhānavuṭṭhānavasīdassanatthaṁ.
tatthāti tasmiṁ nimmitapabbate tassa vivare. kiñcāpi ekaṁyeva
taṁ abhiññācittaṁ yena pabbataṁ nimmineyya abhiññāpādakassa pana

page number: 264

jhānassa lahutaraṁ ṭhapanaṁ vuṭṭhānañca idha nidassitanti daṭṭhabbaṁ.
ettakā iddhimantā ekaṁ upaṭṭhākaṁ garuḷato rakkhituṁ nāsakkhiṁsūti
gārayhā assāma.
āvajjanānantarānīti āvajjanavasībhāvāya yathākkamaṁ vitakkādīnaṁ
jhānaṅgānaṁ āvajjanāya parato yāni javanāni pavattāni tāni
tesaṁ paccavekkhaṇāni. yadaggena āvajjanavasīsiddhi tadaggena
paccavekkhaṇavasīsiddhi veditabbā.
nīvaraṇappahānassa tappaṭhamatāya āsannanīvaraṇappaccatthikā.
thūlaṁ nāma vipulampi pheggu viya sukhabhañjanīyanti āha oḷārikattā
aṅgadubbalāti. santato manasikaritvāti paṭhamajjhānaṁ viya
anoḷārikaṅgattā santadhammasamaṅgitāya ca santaṁ dhammanti manasikatvā. ye
hi dhammā dutiyajjhāne pītisukhādayo kāmante paṭhamajjhānepi santi
tehi pana te santatarā ceva paṇītatarā ca hontīti. nikantinti
kāmanaṁ apekkhanti attho. pariyādāyāti khepetvā. cattāri
pañcāti vāsaddo luttaniddiṭṭho. dutiyajjhānaṁ etassa atthīti
dutiyajjhānikaṁ. vuttappakārānevāti paṭhamajjhāne vuttappakārāniyeva
parikammādināmakādīnīti attho.
[188] vūpasamāti vūpasamahetu. vūpasamoti cettha pahānaṁ
adhippetaṁ. tañca vitakkavicārānaṁ atikkamo atthato dutiyajjhānakkhaṇe
anuppādoti āha samatikkamātiādi. katamesaṁ panettha

page number: 265

vitakkavicārānaṁ vūpasamo adhippeto kiṁ paṭhamajjhānikānaṁ udāhu
dutiyajjhānikānanti. kiñcettha yadi paṭhamajjhānikānaṁ natthi tesaṁ
vūsamo na hi kadāci paṭhamajjhānaṁ vitakkavicārarahitaṁ atthi atha
dutiyajjhānikānaṁ evampi nattheva vūpasamo sabbena sabbaṁ tesaṁ
tattha abhāvatoti. vuccate. yehi vitakkavicārehi paṭhamajjhānassa
oḷārikatā tesaṁ samatikkamā dutiyajjhānassa samadhigamo na sabhāvato
anoḷārikānaṁ phassādīnaṁ samatikkamāti ayamattho vitakkavicārānaṁ
vūpasamāti etena dīpito. tasmā kiṁ paṭhamajjhānikānaṁ vitakkavicārānaṁ
vūpasamo idhādhippeto udāhu dutiyajjhānikānanti edisī
codanā anokāsāva. yasmā diṭṭhādīnavassa tantaṁ jhānakkhaṇe
anuppattidhammatāpādanaṁ vūpasamanaṁ adhippetaṁ vitakkādayoeva
jhānaṅgabhūtā tathā kariyanti na taṁsampayuttā phassādayo tasmā
vitakkādīnaṁyeva vūpasamādivacanaṁ ñāyāgataṁ. yasmā pana vitakkādīnaṁ
viya taṁsampayuttadhammānampi etena etaṁ oḷārikanti ādīnavadassanaṁ
sutte āgataṁ tasmā avisesena vitakkādīnaṁ taṁsahagatānañca
vūpasamādike vattabbe vitakkādīnaṁyeva vūpasamo vuccamāno adhivacanaṁ
aññamatthaṁ bodhetīti katvā kiñci visesaṁ dīpetīti dassetuṁ
aṭṭhakathāyaṁ oḷārikassa panātiādi gahitanti idha yehi
vitakkavicārehītiādi vuttanti daṭṭhabbaṁ. pītiyā ca virāgātiādīsupi
eseva nayo. tasmā vitakkavicārapītisukhasamatikkamavacanāni

page number: 266

oḷārikoḷārikaṅgasamatikkamā dutiyādiadhigamadīpakānīti tesaṁ ekadesabhataṁ
vitakkavicārasamatikkamavacanaṁ tandīpakaṁ vuttaṁ. visuṁ visuṁ ṭhitepīti
vitakkavicārasamatikkamavacanādike paheyyaṅganiddesatāsāmaññena cittena
samūhato gahite vitakkavicāravūpasamavacanassa tadekadesatā daṭṭhabbā. ayañca
attho avayavena samudāyopalakkhaṇanayena vutto. athavā.
vitakkavicāravūpasamavacaneneva taṁsamatikkamā dutiyādhigamadīpakena
pītivirāgādivacanānaṁ pītiādisamatikkamātatiyādiadhigamadīpakatā dīpitā hotīti
tassa tandīpakatā vuttā.
[189] niyakajjhattaṁ adhippetaṁ na ajjhattajjhattādi. tattha
kāraṇamāha vibhaṅge panātiādi.
nīlavaṇṇayogato nīlavatthaṁ viyāti nīlayogato vatthaṁ nīlaṁ viyāti
adhippāyo. yena sampasādanena yogā jhānaṁ sampasādanaṁ tasmiṁ
dassite sampasādanaṁ jhānanti samānādhikaraṇaniddeseneva taṁyogā jhāne
taṁsaddappavatti dassitāti avirodho yutto. ekodibhāve kathanti
ekodimhi dassite ekodibhāvaṁ jhānanti samānādhikaraṇaniddeseneva
jhānassa ekodivaḍḍhanatā vuttā hotīti ce. ekodibhāvanti
padaṁ uddharitvā ekodissa niddeso na kattabbo siyāti
ekodibhāvasaddoeva samādhimhi pavatto sampasādanasaddo viya jhāne
pavattatīti yuttaṁ. imasmiñca atthavikappeti ceto sampasādayatīti
etasmiṁ pakkhe. cetasoti ca upayogatthe sāmivacanaṁ. purimasminti

page number: 267

sampasādanayogato jhānaṁ sampasādananti vuttapakkhe. cetasoti sambandhe
sāmivacanaṁ. seṭṭhopi loke ekoti vuccati yāva pare ekāhaṁ
te karomītiādīsu 1-. eko adutiyo ekākibhikhuddakehi
jitantiādīsu 2- asahāyaṭṭhopi ekasaddo diṭṭhoti āha eko asahāyo
hutvāti. saddhādayopi kāmaṁ sampayuttadhammānaṁ sādhāraṇato
asādhāraṇato ca paccayā hontiyeva samādhi pana jhānakkhaṇe
sampayuttadhammānaṁ avikkhepalakkhaṇe indaṭṭhakaraṇena sātisayaṁ paccayo
hotīti dassento sampayuttadhamme .pe. adhivacananti āha.
sampasādanaṁ cetaso ekodibhāvanti visesanadvayaṁ jhānassa
atisayavacanicchāvasena gahitaṁ. svāyamatisayo yathā imasmiṁ jhāne labbhati
na tathā paṭhamajjhāneti imaṁ visesaṁ dassetuṁ nanu cātiādi
vuttaṁ. ārammaṇe āhananapariyāhananavasena anumajjanānuyojanavasena
ca pavattamānā dhammā satipi nīvaraṇappahānena kilesakālussiyāpagame
sampayuttānaṁ kiñci khobhaṁ karontā viya tehi ca tena sannisinnā
hontīti vuttaṁ vitakkavicārakkhobhena na suppasannanti. khuddakā
ummiyo vīciyo mahatiyo taraṅgā. satipi indriyasamatte
viriyasamatāya ca teneva khobhena sampasādābhāvena ca samādhipi na suṭṭhu
pākaṭo bahale viya jale maccho. yathāvuttakkhobhoeva palibodho.
evaṁ vuttenāti yassā saddhāya vasena sampasādanaṁ yassā ca
cittekaggatāya vasena ekodibhāvanti ca jhānaṁ vuttaṁ tāsaṁeva

footnote: 1.2. aññattha pana yāva na pare ekaggate
footnote: karomi...ekakīhi khuddakehi jitanti anukkamena dissati.

page number: 268

saddahanātiādinā pavattiākārassa visesavibhāvanāvasena vuttena
tena vibhaṅgapāṭhena. sampasādanayogato sampasādanato vā sampasādanaṁ
ekodiṁ bhāvetīti ekodibhāvanti jhānaṁ vuttanti evaṁ pavattā
ayaṁ atthavaṇṇanā na virujjhati. yathā pana avirodho so
vuttoeva.
[190] santāti samaṁ nirodhaṁ gatā. samitāti bhāvanāya
samaṁ gamitā nirodhitā. vūpasantāti tatoeva suṭṭhu upasantā.
atthaṅgatāti atthaṁ vināsaṁ gatā. abbhatthaṅgatāti upasaggena
padaṁ vaḍḍhetvā vuttaṁ. appitāti vināsaṁ gamitā. sositāti
pavattisaṅkhātassa santānassa abhāvena sosaṁsukhabhāvaṁ 1- itā. byantīkatāti
vigatantakatā. ayamatthoti bhāvanāya pahīnattā vitakkavicārānaṁ abhāvo.
codakena vuttamatthaṁ sampaṭicchitvā pariharituṁ evametaṁ siddhovāyamatthoti
vatvā na panetantiādi vuttaṁ. tattha etanti vitakkavicārānaṁ
vūpasamāti etaṁ vacanaṁ. tadatthadīpakanti tassa vitakkavicārābhāvamattasaṅkhātassa
atthassa dīpakaṁ. ayaṁ hettha attho dutiyajjhānādiadhigamupāyadīpakena
ajjhattasampasādanatāya cetaso ekodibhāvatāya ca
hetudīpakena avitakkāvicārabhāvahetudīpakena ca vitakkavicāravūpasamavacaneneva
vitakkavicārābhāvo dīpitoti. kiṁ puna avitakkāvicāravacanena
katenāti. na adīpitattā. na hi vitakkavicāravūpasamavacanena
vitakkavicārānaṁ appavatti vuttā hoti vitakkavicāresu

footnote: 1. sosaṁ sukkhabhāvanti bhaveyya.

page number: 269

hi taṇhāpahānaṁ etesaṁ vūpasamanaṁ ye ca saṅkhāresu taṇhāpahānaṁ
karonti tesu maggesu pahīnataṇhesu ca phalesu saṅkhārappavatti hotieva
evamidhāpi vikkhambhitavitakkavicārataṇhassa dutiyajjhānassa
vitakkavicārasampayogo purimena na nivārito siyāti taṁ nivāraṇatthaṁ
āvajjitukāmatādiatikkamova tesaṁ vūpasamoti dassanatthaṁ ca avitakkaṁ avicāranti
vuttaṁ. paṭhamampīti paṭhamajjhānampi. dutiyaṁ uppannantipi dutiyanti
vattuṁ vaṭṭatiyeva.
[191] na tathā imassa vitakkavicārāti yathā paṭhamajjhānassa
upacārakkhaṇe nīvaraṇāni pahīyanti tathā imassa dutiyajjhānassa
upacārakkhaṇe vitakkavicārā na pahīyanti asaṅkiliṭṭhasabhāvattā
upacārabhāvanāya ca te pahātuṁ asamatthabhāvato. yadipi tāya
tesu taṇhā pahīyati na pana savisesaṁ savisesañhi tattha taṇhāpahānaṁ
appanāyaeva hoti. tena vuttaṁ appanākkhaṇeyevātiādi.
pahānaṁ gatāpi atisayappahānavaseneva veditabbā. yathā nīvaraṇāni
paṭhamajjhānassa. tasmāti yasmā tivaṅgamevetaṁ jhānaṁ tasmā.
tanti vibhaṅge vacanaṁ. rathassa paṇḍukambalaṁ viya sampasādo jhānassa
parikkhāro [1]- jhānaṅganti āha saparikkhāraṁ jhānaṁ dassetunti.
ubbilāvitanti kāmañcāyaṁ pariggahesu aparicattapemassa
anādīnavadassino taṇhāsahagatāya pītiyā pavattiākāro idha pana
dutiyajjhānapīti adhippetā. tathāpi sabbaso pīti yaṁ avirattaṁ

footnote: 1. etthantare pana nasaddo naṭṭho bhaveyya.

page number: 270

sāpi anubandheyyāti vuttaṁ. ubbilāvitaṁ viyāti vā ubbilāvitaṁ.
ādīnavaṁ hi tattha pākaṭataraṁ katvā dassetuṁ evaṁ vuttanti daṭṭhabbaṁ.
[192] virajjanaṁ virāgo taṁ pana virajjanaṁ nibbindanamukhena
hīḷanaṁ vā tappaṭibaddharāgappahānaṁ vāti tadubhayaṁ dassetuṁ
vuttappakārāya pītiyā jigucchanaṁ vā samatikkamo vāti āha.
vuttappakārāyāti yadeva tattha pītītiādinā vuttappakārāya. sampiṇḍanaṁ
samuccayo. maggoti upāyo. tadadhigamāyāti tatiyamaggādhigamāya.
[193] upapattitoti samavāhitabhāvena paṭirūpato. jhānupekkhāpi
samavāhitameva antonītaṁ katvā pavattatīti āha samaṁ passatīti.
visadāyāti paribyattāya saṅkilesavigamena. vipulāyāti mahatiyā
sātisayaṁ mahaggatabhāvappattiyā. thāmagatāyāti pītivigamena
thirabhāvappattāya. parisuddhapakati khīṇāsavapakati nikkilesatā. sattesu
kammassakatādassanahetuko samabhāvadassanākāro. majjhattākāro
brahmavihārupekkhā. sahajātadhammānanti niddhāraṇe sāmivacanaṁ.
samappavattiyā bhāvanāya vīthipaṭipannāya alīnānuddhatānirassādatāya
paggahaniggahasampahaṁsanesu byāpārābhāvato sampayuttadhammesu
majjhattākārabhūtā bojjhaṅgupekkhā. upekkhānimittanti ettha
līnuddhaccapakkhapātarahitaṁ majjhattaṁ viriyaṁ upekkhā. tadeva taṁ ākāraṁ gahetvā
pavattetabbassa tādisassa viriyassa nimittabhāvato upekkhānimittabhāvanāya
samappavattikāle upekkhiyatīti upekkhā. viriyameva

page number: 271

upekkhā viriyupekkhā. paṭhamajjhānaṁ paṭilābhatthāya nīvaraṇe .pe.
nevasaññānāsaññāyatanasamāpattipaṭilābhatthāya ākiñcaññāyatanasaññā
paṭisaṅkhā santiṭṭhanā paññā saṅkhārupekkhāsu ñāṇanti 1-
evamāgatā imā aṭṭhasamādhivasena uppajjanti. sotāpattimaggaṁ
paṭilābhatthāya uppādaṁ pavattaṁ nimittaṁ āyūhanaṁ paṭisandhiṁ gatiṁ
nibbattiṁ upapattiṁ jātiṁ jaraṁ bayādhiṁ maraṇaṁ sokaṁ paridevaṁ upāyāsaṁ
sotāpattiphalasamāpattatthāya uppādaṁ pavattaṁ .pe. arahattamaggaṁ
paṭilābhatthāya uppādaṁ .pe. upāyāsaṁ arahattaphalasamāpattatthāya
suññatavihārasamāpattatthāya animittavihārasamāpattatthāya uppādaṁ
pavattaṁ nimittaṁ āyūhanaṁ paṭisandhiṁ gatiṁ nibbattiṁ upapattiṁ jātiṁ
jaraṁ bayādhiṁ maraṇaṁ sokaṁ paridevaṁ upāyāsaṁ paṭisaṅkhā santiṭṭhanā
paññā saṅkhārupekkhāsu ñāṇanti 2- evamāgatā imā
dasavipassanāvasena uppajjanti. ettha ca paṭhamajjhānādīhi vikkhambhitāni
nīvaraṇavitakkavicārādīni paṭisaṅkhāya sabhāvato upaparikkhitvā sanniṭṭhānavasena
tiṭṭhamānā nīvaraṇādipaṭisaṅkhā santiṭṭhanā diṭṭhādīnavattā tesaṁ
gahaṇe uppādane ajjhupekkhantī vipassanāpaññā gahaṇe
majjhattabhūtā upekkhā.
[194] tattha uppādanti purimakammapaccayā khandhānaṁ idha
uppattimāha. pavattanti tathā uppannassa pavattiṁ. nimittanti

footnote: 1. khu. paṭisambhidā. 31/93. 2. khu. paṭisambhidā. 31/93-94.

page number: 272

sabbampi tebhūmikasaṅkhāragataṁ nimittabhāvena upaṭṭhānato. āyūhananti
āyatiṁ paṭisandhihetubhūtaṁ kammaṁ. paṭisandhinti āyatiṁ uppattiṁ.
gatinti yāya gatiyā sā paṭisandhi hoti. nibbattinti khandhānaṁ
nibbattanaṁ. upapattinti samāpannassa vā upapannassa vāti
ettha upapannassāti vuttavipākappavattiṁ. jātinti jarādīnaṁ
paccayabhūtaṁ bhavapaccayā jātiṁ. jarābayādhimaraṇādayo pākaṭāeva.
ettha ca uppādādayo pañceva saṅkhārupekkhā ñāṇassa visayavasena
vuttā sesā tesaṁ vevacanavasena. nibbattiṁ jātinti idañhi
dvayaṁ uppādassa ceva paṭisandhiyā ca vevacanaṁ. gatiṁ upapattiñcāti
idaṁ dvayaṁ pavattassa. jarādayo nimittassāti veditabbaṁ.
appaṇihitavimokkhavasena magguppattihetubhūtā catasso tathā
phalasamāpattiyā catasso suññatavihārānimittavihāravasena dveti dasa
saṅkhārupekkhā. yāti vipassanāpaññā. yadatthīti yaṁ
aniccādilakkhaṇattayaṁ upalabbhati. yaṁ bhūtanti yaṁ paccayanibbattattā bhūtaṁ
khandhapañcakaṁ. taṁ pajahatīti aniccānupassanādīhi niccasaññādayo
pajahanto sammadeva diṭṭhādinavattā tappaṭibandhacchandarāgappahānena
pajahati. yathā āyatiṁ ādānaṁ na hoti tathā paṭipattiyā
pajahati. tathābhūto ca tattha upekkhaṁ paṭilabhati. vicinaneti
aniccādivasena sammasanepi. sampayuttadhammānaṁ samappavattihetutāya
samavāhitabhūtā. nīvaraṇavitakkavicārādisabbapaccanīkehi vimuttattā

page number: 273

sabbapaccanīkaparisuddhā. tesaṁ vūpasantattā paccanīkavūpasamanepi
abyāpārabhūtā abyāpārabhāvena pavattā abyāpārataṁ vā pattā.
[195] yadi atthato ekā kathaṁ ayaṁ bhedoti āha tena
tenātiādi. tasmāti yasmā satipi sabhāvato abhede yehi
pana paccayavisesehi svāyamimāsaṁ avatthābhedo tesaṁ ekajjhaṁ
appavattito na tāsaṁ abhedo ekajjhaṁ vā pavatti tasmā. tenāha
yattha chaḷaṅgupekkhātiādi. ekībhāvoti ekatā. satipi
majjhattabhāvasāmaññe visayabhedena panassā bhedo. yamatthaṁ sandhāya
kiccavasena dvidhā bhinnāti vuttaṁ taṁ vitthārato dassento yathā
hītiādimāha. ayaṁ vipassanūpekkhā yampi sandhāya vuttaṁ pāliyaṁ
yadatthi yaṁ bhūtaṁ taṁ pajahati upekkhaṁ paṭilabhatīti. tattha yadatthi
yaṁ bhūtanti khandhapañcakaṁ taṁ muñcitukāmyatāñāṇena pajahati.
diṭṭhasovatthikattayassa sappalakkhaṇavicinane viya diṭṭhalakkhaṇattayassa
bhūtassa saṅkhāralakkhaṇavicinane upekkhaṁ paṭilabhati. saṅkhārānaṁ
aniccādilakkhaṇassa sudiṭṭhattā tesaṁ vicinane majjhattabhūtāya
vipassanūpekkhāya siddhāya tathā diṭṭhādīnavānaṁ tesaṁ gahaṇepi ajjhupekkhanā
siddhāva hoti sabbaso visaṅkhāraninnattā ajjhāsayassa.
[196] anābhogarasāti paṇītasukhepi tasmiṁ avanatipaṭipakkhakiccāti
attho. abyāpārapaccupaṭṭhānāti satipi sukhapāramippattiyaṁ
tasmiṁ sukhe abyāvaṭā hutvā paccupatiṭṭhati sampayuttānaṁ vā

page number: 274

tattha abyāpāraṁ paccupaṭṭhapetīti attho. sampayuttadhammānaṁ khobhaṁ
uppilaṁ 1- ca āvahantehi vitakkādīhi abhibhūtattā aparibyattaṁ tattha
tatramajjhattatāya kiccaṁ tadabhāvato idha paribyattaṁ.
saratīti satoti padassa kattusādhanamāha. sammā pajānātīti
sammadeva pajānāti. saraṇaṁ cintanaṁ upaṭṭhānaṁ lakkhaṇametissāti
saraṇalakkhaṇā. pammussanapaṭipakkho apammussanaṁ kiccaṁ etissāti
apammussanarasā. kilesehi ārakkhā hutvā paccupatiṭṭhati tato
vā ārakkhaṁ paccupaṭṭhapetīti ārakkhapaccupaṭṭhānā. asammuyhanaṁ
sammadeva pajānanaṁ sammohapaṭipakkho vā asammoho. tīraṇaṁ
kiccassa pāragamanaṁ. pavicayo vīmaṁsā. kāmaṁ upacārajjhānādīni
upādāya paṭhamadutiyajjhānānipi sukhumāneva imaṁ pana uparijjhānaṁ
upādāya oḷārikattāti vuttaṁ. sā ca oḷārikatā vitakkādithūlaṅgatāya
veditabbā. keci bahucetasikatāyātipi vadanti. gati sukhā
hoti tattha jhānesūti adhippāyo. abyattaṁ tattha satisampajaññakiccaṁ
idaṁ nāma dukkaraṁ kariyatīti vattabbassa abhāvato oḷārikaṅgappahānena
sukhumattāti ayamattho kāmaṁ dutiyajjhānepi sambhavati tathāpi
yebhuyyena avippayogibhāvena vattamānesu pītisukhesu pītisaṅkhātassa
oḷārikaṅgassa pahānena sukhumatāya idha sātisayo satisampajaññābyāpāroti
vuttaṁ purisassātiādi. punadeva pītiṁ upagaccheyyāti
hānabhāgiyaṁ jhānaṁ siyā dutiyajjhānameva sampajjeyyāti attho.

footnote: 1. ubbillantipi dissati.

page number: 275

tenāha pītisampayuttameva siyāti. idañca atimadhuraṁ sukhanti
tatiyajjhāne sukhaṁ sandhāyāha. atimadhuratā cassa pahāsodagyasabhāvāya
pītiyā abhāveneva veditabbā. idanti sato sampajānoti
padadvayaṁ.
[197] tasmā etamatthaṁ dassentoti yasmā tassa
jhānasamaṅgino yaṁ nāmakāyena sampayuttaṁ sukhaṁ taṁ so paṭisaṁvedeyya.
yaṁ vā tanti athavā yantaṁ yathāvuttaṁ nāmakāyasampayuttaṁ sukhaṁ
taṁsamuṭṭhānena tato samuṭṭhitena atipaṇītena rūpena assa jhānasamaṅgino
rūpakāyo yasmā phuṭṭho yassa rūpakāyassa phuṭṭhattā jhānā
vuṭṭhitopi jhānasamaṅgī kāyikaṁ sukhaṁ paṭisaṁvedeyya tasmā etaṁ
cetasikakāyikasukhapaṭisaṁvedanasaṅkhātaṁ atthaṁ dassento sukhañca kāyena
paṭisaṁvedetīti āhāti yojanā. ayaṁ hettha saṅkhepattho
nāmakāyena cetasikasukhaṁ kāyikasukhaheturūpasamuṭṭhāpanena kāyikasukhañca
jhānasamaṅgī paṭisaṁvedetīti vuccatīti. phuṭṭhattāti byāpitattāti attho.
yathā hi udakena phuṭṭhasarīrassa tādisenāti 1- paccanīke 1-
vātādiphoṭṭhabbe phuṭṭhe sukhaṁ uppajjati evaṁ etehi phuṭṭhasarīrassāti.
aparo nayo. sukhañca kāyena paṭisaṁvedetīti ettha katamā bhogena 2-
vinā sukhapaṭisaṁvedanāti codanāyaṁ kiñcāpi .pe. evaṁ santepīti 3-
yasmā tassa nāmakāyena sampayuttaṁ sukhaṁ tasmā sukhañca kāyena
paṭisaṁvedetīti yojanā. idāni sahāpi ābhogena sukhapaṭisaṁvedanaṁ

footnote: 1-1 tādise nātipaccanīketi sāratthadīpanī.
footnote: 2. katamābhogenātipi dissati.
footnote: 3. itisaddo atireko maññe.

page number: 276

dassetuṁ yaṁ vā tantiādi vuttaṁ.
yanti hetuatthe nipāto yasmāti attho. tenāha yaṁ
jhānahetūti. ācikkhantītiādīni padāni kittanatthānīti adhippāyenāha
pasaṁsantīti adhippāyoti. kintīti pasaṁsanākārapucchā. Ōdisesu
ṭhānesūti gahaṇeneva sampajaññampi gahitaṁ hotīti idha pāliyaṁ satiyāeva
gahitattā evaṁ upaṭṭhitasatitāya satimā iccevaṁ vuttaṁ. sampajānoti
heṭṭhā vuttattā vā. jhānakkhaṇe cetasikasukhameva labhatīti sukhaṁ
nāmakāyena paṭisaṁvedetīti ca vuttaṁ. tatiyanti gaṇanānupubbatāti
ito paṭṭhāya dutiyatatiyajjhānakathāhi aviseso viseso ca vuttoti.
[198] idāna nibbattitavisesaṁ dassento ayaṁ pana visesoti
vatvā yasmātiādimāha. āsevanapaccayena paccayo na hoti
aniṭṭhe ṭhāne padantarasaṅgahitassa āsevanapaccayatābhāvato
adukkhamasukhavedanāya uppajjitabbaṁ sātisayaṁ sukhavirāgabhāvanābhāvato. tānīti
appanāvīthiyaṁ javanāni sandhāyāha.
[199] pubbevāti vuttattā kadā pana tesaṁ pahānaṁ hotīti
codanāyaṁ āha catunnaṁ jhānānaṁ upacārakkhaṇeti. evaṁ veditabbanti
sambandho. pahānakkamo nāma pahāyakadhammānaṁ uppatti paṭipāṭi.
tena pana vuccamāne dukkhaṁ domanassaṁ sukhaṁ somanassanti vattabbaṁ siyā.
kasmā ito aññathā vacananti āha indriyavibhaṅgetiādi.
atha kasmā jhānesveva nirodho vuttoti sambandho. kattha

page number: 277

cuppannaṁ dukkhindriyanti attano paccayehi uppannaṁ dukkhindriyaṁ
kattha ca aparisesaṁ nirujjhatīti nirodhaṭṭhānaṁ pucchati. tena katthāti
pucchāyaṁ etthāti visajjanepi hetumhi bhummavacanaṁ daṭṭhabbaṁ.
jhānānubhāvanimittamhi na uppajjantaṁ dukkhindriyaṁ aparisesaṁ nirujjhatīti
vuttaṁ. atisayanirodho suṭṭhu pahānaṁ ujupaṭipakkhena vūpasamo.
nānāvajjaneti yena āvajjanena appanāvīthi tato bhinnāvajjane
anekāvajjane vā. appanāvīthiyaṁ hi upacāro ekāvajjano itaro
anekāvajjano anekakkhattuṁ pavattanato. visamanisajjāya
uppannakilamatho visamānupatāpo. pītipharaṇenāti pitiyā pharaṇarasattā
pītisamuṭṭhānānaṁ vā paṇītarūpānaṁ kāyassa byāpanato vuttaṁ.
tenāha sabbo kāyo sukhokkanto hotīti. vitakkavicārapaccayepīti
pisaddo aṭṭhānappayutto. so pahīnassāti ettha ānetvā
sambandhitabbo pahīnassapi domanassindriyassāti. etaṁ domanassindriyaṁ
uppajjatīti sambandho. tassa mayhaṁ aticiraṁ vitakkayato vicārayato
kāyopi kilami cittampi uhaññīti vacanato kāyacittakhedānaṁ
vitakkavicārapaccayatā veditabbā. vitakkavicārabhāve uppajjati
domanassindriyanti ānetvā sambandhitabbaṁ. tatthassa siyā
uppattīti tattha dutiyajjhānupacāre assa domanassassa uppatti
bhaveyya. ettha ca yadeke tatthassa siyā uppattīti vadantena
jhānalābhīnampi domanassuppatti atthīti dassitaṁ hoti. tena ca

page number: 278

anīvaraṇasabhāvo lobho viya dosopi atthīti dīpeti. tena hi
dosena vinā domanassaṁ pavattati. na cettha paṭṭhānapāliyā
virodho cintetabbo. yasmā tattha parihīnaṁ jhānaṁ ārammaṇaṁ
katvā pavattamānaṁ domanassaṁ dassitaṁ. aparihīnajjhānamārammaṇaṁ
katvā uppajjamānassa domanassassa asambhavato jhānalābhīnaṁ sabbaso
domanassaṁ nuppajjatīti ca na sakkā vattuṁ aṭṭhasamāpattilābhino
api tassa uppannattā na heva kho so parihīnajjhāno ahosīti
vadanti. taṁ ayuttaṁ anīvaraṇasabhāvassa domanassassa abhāvato.
yadi siyā rūpāvacarasattānampi uppajjeyya na ca uppajjati.
tathā hi āruppe kāmacchandanīvaraṇaṁ paṭicca thīnamiddhanīvaraṇaṁ
uddhaccanīvaraṇaṁ avijjānīvaraṇtiādīsu byāpādakukkuccanīvaraṇāni
anuddhaṭāni. na cettha anīvaraṇatāparihāro 1- kāmacchandādīnampi
anīvaraṇānaṁyeva nīvaraṇasadisatāya nīvaraṇapariyāyassa vuttattā. yaṁ pana vuttaṁ
api tassa uppannattāti tampi akāraṇaṁ uppajjamānena ca domanassena
jhānato parihāyanato. lahukena pana paccayena parihīnaṁ tādisānaṁ
appakasireneva paṭipākatikaṁ karontīti daṭṭhabbaṁ. tatthassa siyā
uppattīti idampana parikappavacanaṁ upacārakkhaṇe domanassassa
appahīnabhāvadassanatthaṁ. tathāhi vuttaṁ na tveva antoappanāyanti.
yadi pana tadā domanassaṁ uppajjeyya paṭhamajjhānampissa
parihīnamevāti daṭṭhabbaṁ. pahīnampi somanassindriyaṁ pīti viya na

footnote: 1. anīvaraṇatāpariyāyotipi dissati.

page number: 279

dūreti katvā āsannattāti vuttaṁ. nānāvajjanupacāre pahīnampi
pahānaṅgaṁ paṭipakkhena avihatattā antarantarā uppajjeyya vāti
imamatthaṁ dassento appanāppattāyātiādimāha. tādisāya
āsevanāya icchitabbattā yathā maggavīthito pubbe dve tayo
javanavārā sadisānupassanāva pavattanti evamidhāpi appanāvārato
pubbe dve tayo javanavārā upekkhāsahagatāva pavattantīti vadanti.
[200] samāhaṭāti samānītā saṅgahetvā vuttāti attho.
sukhadukkhāni viya anoḷārikattā avibhūtatāya sukhumā. tatoeva
anuminitabbasabhāvattā duviññeyyā. duṭṭhassāti duṭṭhapayogassa
duddamassāti attho. sakkā hoti esā gāhayituṁ aññāpohanayenāti
adhippāyo. adukkhamasukhā cetovimuttīti idameva catutthajjhānaṁ
daṭṭhabbaṁ. paccayadassanatthanti adhigamassa upāyabhūtapaccayadassanatthaṁ.
tenāha dukkhappahānādayo hi tassā paccayāti. dukkhappahānādayoti
ca sopacārā paṭhamajjhānādayo cettha adhippetā. pahīnāti
vuttā pañcannaṁ orambhāgiyānaṁ saññojanānaṁ parikkhayāti. etāti
sukhādayo vedanā. somanassaṁ rāgassa paccayo. vuttaṁ hi
sukhāya kho āvuso visākha vedanāya rāgānusayo anusetīti 1-.
domanassaṁ dosassa paccayo. vuttampi cetaṁ dukkhāya kho āvuso
visākha vedanāya paṭighānusayo anusetīti 1-. sukhādighātenāti sukhādīnaṁ

footnote: 1-1 ma. mū. 12/553.

page number: 280

pahānena assa jhānassa.
[201] adukkhanti adukkhaṁ dukkhavidhuraṁ. yasmā tattha dukkhaṁ
natthi tasmā vuttaṁ dukkhābhāvenāti. asukhanti etthāpi eseva
nayo. etenāti dukkhasukhapaṭikkhepavacanena. paṭipakkhabhūtanti idaṁ
idha tatiyavedanāya dukkhādīnaṁ samatikkamavasena pavattabbattā 1- vuttaṁ na
kusalākusalānaṁ viya ujuvipaccanīkatāya. iṭṭhāniṭṭhaviparītassa
majjhattārammaṇassa iṭṭhāniṭṭhaviparītaṁ vā majjhattākārena anubhavanalakkhaṇā
iṭṭhāniṭṭhaviparītānubhavanalakkhaṇā. tatoeva majjhattarasā.
avibhūtapaccupaṭṭhānāti sukhadukkhāni viya na vibhūtākārā piṭṭhipāsāṇe
migagatamaggo viya tehi anumātabbā 2- vibhūtākāropaṭṭhānā 2-.
sukhanirodho nāma idha catutthajjhānupacāro so padaṭṭhānaṁ etissāti
sukhanirodhapadaṭṭhānā. upekkhāsatipārisuddhinti purimapade
uttarapadalopenetaṁ samāsapadanti āha upekkhāya janitasatipārisuddhinti.
sabbapaccanīkadhammaparisuddhāya paccanīkasamanepi abbayāvaṭāya
pārisuddhiupekkhāya vattamānāya catutthajjhāne satisampahaṁsanapaññā viya
suparisuddhā suvisadā ca hotīti āha yā ca tassā satiyā pārisuddhi
sā upekkhāya katā na aññenāti. yadi tatramajjhattatā idha
upekkhāti adhippetā kathaṁ satiyeva parisuddhāti vuttāti āha na
kevalantiādi. evampi kasmā idheva sati upekkhāsatipārisuddhīti
vuttāti anuyogaṁ sandhāya tattha kiñcāpītiādi vuttaṁ. tattha heṭṭhā

footnote: 1. pattabbattātipi dissati. 2.2. anumātabbāvibhūtākāropaṭṭhānātipi.

page number: 281

tīsu jhānesu vijjamānāyapi tatramajjhattatāya paccanīkābhibhavanato
sahāyapaccayavekallato ca apārisuddhi tathā taṁsampayuttānaṁ
tadabhāvato idha pārisuddhīti imamatthaṁ rūpakavasena dassetuṁ yathā
panātiādi vuttaṁ. suriyappabhābhibhavāti suriyappabhāya abhibhuyyamānattā.
atikkhatāya candalekhā viya rattipi somasabhāvā sabhāgāya ca rattiyameva
candalekhā samujjalatīti sā tassā sabhāgāti dassento somabhāvena
ca attano upakārakattena vā sabhāgāya rattiyāti āha.
[202] ekavīthiyanti idaṁ tattha somanassassa ekaṁsena abhāvato
vuttaṁ na tato purimataresu ekaṁsena bhāvato. yathā pana vitakkādayo
dutiyādijhānakkhaṇeyeva pahīyanti na tesaṁ ekavīthiyaṁ purimajavanesu na
evametanti dassetuṁ vuttaṁ. catukkajjhāneti catukkanayavasena
nibbattitajjhānacatukke.
[203] tatthāti paṭhamajjhāne. catukkanayassa dutiyajjhāne
viyāti catukkanayasambandhīni dutiyajjhāne viya. taṁ dvidhā bhinditvāti
catukkanaye dutiyaṁ avitakkaṁ vicāramattaṁ avitakkaṁ avicāranti ca evaṁ
dvidhā bhinditvā. pañcakanaye dutiyañceva tatiyañca hoti
abhidhammeti adhippāyo. suttantesu pana saruppato 1- pañcakanayo
na gahito. kasmā panettha nayadvayavibhāgo gahitoti. abhidhamme
nayadvayavasena jhānānaṁ desitattā. kasmā ca tattha tathā tāni
desitāni puggalajjhāsayato desanāvilāsato ca.

footnote: 1. sarūpato.

page number: 282

sannipatitadevaparisāya kira yesaṁ yathādesite paṭhamajjhāne
vitakkoeva oḷārikato upaṭṭhāsi na itare santato tesaṁ
ajjhāsayavasena caturaṅgikaṁ avitakkaṁ vicāramattaṁ jhānaṁ desitaṁ.
yesaṁ vicāro yesaṁ pīti yesaṁ sukhaṁ oḷārikato upaṭṭhāsi itare
santato tesaṁ tesaṁ ajjhāsayavasena tatiyādīni jhānāni desitāni.
ayantāva puggalajjhāsayo. yassā pana dhammadhātuyā suppaṭividdhattā
bhagavā yasmā desanāvilāsappatto tasmā ñāṇamahantatāya desanāya
sukusalo yaṁ yaṁ aṅgaṁ labbhati tassa tassa vasena yathārucidesanaṁ
niyāmento catukkanayavasena pañcakanayavasena ca. tattha ca pañcaṅgikaṁ
paṭhamaṁ caturaṅgikaṁ dutiyaṁ tivaṅgikaṁ tatiyaṁ duvaṅgikaṁ catutthaṁ duvaṅgikameva
pañcamaṁ jhānaṁ desesīti ayaṁ desanāvilāso.
ettha ca pañcakanaye dutiyajjhānaṁ catukkanaye dutiyajjhānapakkhikaṁ
katvā vibhattaṁ yasmiṁ samaye rūpupapattiyā maggaṁ bhāveti
avitakkaṁ vicāramattaṁ samādhijampītisukhaṁ dutiyaṁ jhānaṁ upasampajja
viharatīti 1-. kasmā ekattakāyanānattasaññī sattā vā saphalatāya
dutiyajjhānena samānaphalattā paṭhamajjhānasamādhito jātattā ca.
paṭhamajjhānameva hi kāmehi akusalehi ca vivittanti tadabhāvā na
idha vivicceva kāmehi vivicca akusalehīti 2- sakkā vattuṁ nāpi
vivekajanti. suttantadesanāsu ca pañcakanaye dutiyatatiyajjhānāni

footnote: 1. abhi. saṁ. 34/48. 2. abhi. saṁ. 34/44.

page number: 283

dutiyajjhānameva bhajanti vitakkavūpasamā vicāravūpasamā avitakkattā
avicārattā ca. evañca katvā suttantadesanāyapi pañcakanayo
labbhatevāti siddhaṁ hoti. nanu suttante cattāriyeva jhānāni
vibhattānīti pañcakanayo na labbhatīti. na savitakkasavicāro
samādhītiādinā samādhittayāpadesena pañcakanayassa labbhamānattā.
catukkanayanissito pana katvā pañcakanayo vibhattoti suttantadesanāyapi
pañcakanayo niddhāretabbo vitakkavicārānaṁ vūpasamāti vitakkassa
vicārassa vitakkavicārānañca vitakkavicārānanti sakkā vattuṁ tathā
avitakkaṁ avicāranti ca vinā saha ca vicārena vitakkappahānena
avitakkaṁ saha vinā ca vitakkavicārappahānena avicāranti avitakkaṁ
avicāraṁ avitakkañca avicārañcāti vā tividhampi sakkā saṅgahetuṁ.
dutiyanti ca vitakkarahite vitakkavicāradvayarahite ca ñāyāgatā
desenā dutiyaṁ adhigantabbattā vicāramattarahitepi
dvayappahānādhigatasamānadhammattā. evañca katvā pañcakanayaniddese dutiye
vūpasantopi vitakko sahāyabhūtavicārāvūpasamena na sammā vūpasantopi
vitakkavicāradvayarahite viya vicāravūpasameneva tadupasamaṁ sesadhammāsamānatañca
dassentena vitakkavicārānaṁ vūpasamā ajjhattaṁ sampasādanaṁ
cetaso ekodibhāvaṁ avitakkaṁ avicāraṁ samādhijampītisukhaṁ tatiyaṁ jhānaṁ
upasampajja viharatīti 1- tatiyaṁ catukkanayena dutiyena nibbisesaṁ vibhattaṁ.

footnote: 1. abhi. saṁ. 34/50.

page number: 284

duvidhassāpi sahāyavirahena aññathā ca vitakkappahānena avitakkattaṁ
samādhijaṁ pītisukhattañca samānanti samānadhammattāpi dutiyanti niddeso
vicāramattampi hi vitakkavicāradvayarahitaṁ viya yasmiṁ samaye
rūpupapattiyā maggaṁ bhāveti avitakkaṁ vicāramattaṁ samādhijaṁ pītisukhaṁ
dutiyaṁ jhānaṁ upasampajja viharatīti 1- avitakkaṁ samādhijaṁ pītisukhanti
vibhattaṁ. paṭhamajjhāne vā sahacārīsu vitakkavicāresu ekaṁ atikkamitvā
dutiyampi tatraṭṭhameva dosato disvā ubhayampi sahātikkamantassa
pañcakanaye tatiyaṁ vuttaṁ tatiyaṁ adhigantabbattā. paṭhamato anantarabhāvena
panassa dutiyabhāvo ca uppajjatīti. kasmā panevaṁ saruppato 2-
pañcakanayo na vibhattoti. vinayajjhāsayato. yathānulomadesanā hi
suttantadesanāti.
paṭhavīkasiṇaniddesavaṇṇanā niṭṭhitā.
----------------
sesakasiṇaniddesavaṇṇanā
[204] yathāvitthāritassa atthassa atidesopi vitthāraṭṭhāneyeva
tiṭṭhatīti āha vitthārakathā hotīti. āpokasiṇanti āpokasiṇajjhānaṁ
āpokasiṇakammaṭṭhānaṁ vā. sabbaṁ vitthāretabbanti
paṭhavīkasiṇakammaṭṭhāne vuttanayena vitthāretabbaṁ. ettakampīti kate

footnote: 1. abhi. saṁ. 34/48. 2. sarūpato.

page number: 285

vā akate vāti sabbaṁ vitthāretabbanti ettakampi avatvā.
sāmuddikena loṇudakena bharito jalāsayo loṇī.
nīlādivaṇṇasaṅkarapariharaṇatthaṁ suddhavatthena gahitanti vuttaṁ. aññanti
bhūmisampattaṁ. tathārūpanti yādisaṁ ākāsajaṁ udakaṁ tādisaṁ. tenāha
vippasannamanāvilanti. yaṁ pana udakanti sambandho. na vaṇṇo
paccavekkhitabbotiādīsu yaṁ vattabbaṁ taṁ paṭhavīkasiṇakathāyaṁ
vuttameva. lakkhaṇaṁ pana idha paggharaṇalakkhaṇaṁ veditabbaṁ.
vuttanayenevāti paṭhavīkasiṇabhāvanāyaṁ vuttanayeneva.
taraṅguṭṭhānādipheṇamissatādi ca idha kasiṇadoso. soti yogāvacaro.
tassāti paṭibhāganimittassa.
[205] siniddhā 1- sinehavantasāradārūni 1- na pheggudārūni.
jālāya ciraṭṭhitatthaṁ siniddhasāradāruggahaṇaṁ. ghaṭikaṁ ghaṭikaṁ karitvā khaṇḍaso
karitvā. ālimpetvāti jālitvā. ghanajālāyanti aviraḷavasena
pavattāggijālāyaṁ. patanasadisanti patamānasadisaṁ. akate gaṇhantassāti
vuttanayena yathā kasiṇamaṇḍalaṁ paññāyati evaṁ anabhisaṅkhate
kevale tejasmiṁ nimittaṁ gaṇhantassa.
[206] vuttañhetanti ettha hisaddo hetuattho yasmāti
attho. tassa tasmāti iminā sambandho. ucchugganti ucchukhette
yathāṭhitānaṁ aggaṁ. eritanti vātena calitaṁ. sameritanti sabbaso
calitaṁ. tasmāti yasmā vāyokasiṇaṁ .pe. upalakkhetīti evaṁ

footnote: 1-1 siniddhāni sinehavantāni sāradārūnīti bhaveyya.

page number: 286

vuttaṁ aṭṭhakathāyaṁ tasmā. samasīsaṭṭhitanti uparipattānaṁ vasena
samasīsaṁ hutvā ṭhitaṁ. veḷuṁ vā rukkhaṁ vāti etthāpi samasīsaṁ
ṭhitaṁ ghanapattaveḷuṁ vā ghanapattarukkhaṁ vāti ānetvā yojetabbaṁ.
ekaṅgulādippamāṇesu kesesu rassabhāvato dīghataresu olambanato
viraḷesu anuppavesato vā tappahāro na paññāyatīti
caturaṅgulappamāṇaggahaṇaṁ ghanaggahaṇañca kataṁ. etasmiṁ ṭhāne paharatīti
satiṁ ṭhapetvāti ucchuggādīnaṁ pacalanākāraggahaṇamukhena tesaṁ paharake
vātasaṅghāte satiṁ upaṭṭhapetvā. tattha satiṁ ṭhapetvāti tasmiṁ
kāyappadesassa saṅghaṭṭanavasena pavatte vāyupiṇḍe
saṅghaṭanākāraggahaṇamukhena satiṁ upaṭṭhapetvā. usumavaṭṭisadisanti etena
purimakasiṇassa viya imassāpi nimittassa saviggahataṁ dasseti.
niccalanti iminā niccalabhāvoyeva uggahanimittato imassa visesoti
paṭibhāganimittassāpi usumavaṭṭisadisatāva vibhāvitā hoti.
[207] añjanarājavaṭṭādivaṇṇadhātuyā vā. tathārūpaṁ
mālāvacchanti aviraḷavikasitanīlavaṇṇapupphasañchannaṁ pupphagacchaṁ. itarenāti
akatādhikārena. girikaṇṇikaggahaṇena nīlagirikaṇṇikamāha.
karaṇḍakapaṭalaṁ samuggapidhānaṁ. pattehiyevāti nīluppalādīnaṁ kesaravaṇṭāni
apanetvā kevalehi pattehiyeva. pūretabbanti nīlavaṇṇaṁ vatthaṁ
gahetvā bhaṇḍikaṁ viya bandhitvā yathā nīlamaṇḍalaṁ hutvā paññāyati
tathā caṅkoṭakaṁ karaṇḍakapaṭalaṁ vā pūretabbaṁ. mukhavaṭṭiyaṁ vāssāti

page number: 287

assa caṅkoṭakassa karaṇḍakapaṭalassa vā mukhavaṭṭiyaṁ bandhitabbaṁ.
maṇitālavaṇṭaṁ indanīlamaṇimayaṁ tālavaṇṭaṁ.
[208] pītakasiṇe. mālāvacchanti ikkaṭādimālāvacchaṁ.
haritālamanosilā vā dhātu. pattaṅgapupphehīti pattaṅganāmikā
pītavaṇṇapupphā ekā gacchajāti tassa pupphehi. āsanapūjanti
cetiyaṅgaṇe kataṁ āsanapūjaṁ. kaṇṇikārapupphādīhīti ādisaddena
ākulikirātapupphādīnaṁ saṅgaho daṭṭhabbo.
lohitamaṇi lohitaṅgamaṇiādi. lohitadhātu gerukajātihiṅgulikādi.
[209] odātakasiṇe. mālāvacchanti nandiyāvaṭaṭādimālāvacchaṁ.
dhātu kakkhatimuttasetiādi 1-.
[210] tathā asakkontenāti yathā suriyālokādivasena
obhāsanimittuppādanaṁ vuttaṁ tassa obhāsamaṇḍalassa naciraṭṭhititāya tathā
nimittuppādanaṁ kātuṁ asakkontena. ghaṭamukhena niggacchanakaobhāsassa
mahantabhāvato ghaṭamukhaṁ pidahitvāti vuttaṁ. bhittimukhanti bhittiabhimukhaṁ.
uṭṭhitamaṇḍalasadisanti bhittiādīsu uṭṭhitapākatikāalokamaṇḍalasadisaṁ.
ghanavippasannāalokapuñjasadisanti bhagavato byāmappabhā viya bahalo
vippasanno ca hutvā puñjabhūto āloko atthi ce taṁsadisoti 2- attho.
chiddasadisameva hotīti yehi bhittipariyantādīhi paricchannaṁ taṁsadisaṁ.

footnote: 1. imidaṁ. vīmaṁsitabbaṁ. 2. taṁsadisanti bhavitabbaṁ.

page number: 288

tenevākārena uggahanimittaṁ upaṭṭhātīti attho. vaḍḍhiyamānampi
na vaḍḍhatīti uggahanimittassa avaḍḍhaniyataṁ dassetuṁ vuttaṁ. sabbampi
hi uggahanimittaṁ vaḍḍhiyamānaṁ na vaḍḍhatiyeva. satipi ca vaḍḍhetukāmatāyaṁ
vaḍḍhanā na sambhavati bhāvanāya paridubbalattā. bhāvanāvasena
hi nimittavaḍḍhanā. paṭibhāganimittaṁ pana tasmiṁ uppanne
bhāvanā thirāti katvā vaḍḍhiyamānaṁ ca vaḍḍhatīti vuttaṁ. kiñcāpi
pāliyaṁ paṭhavīkasiṇādīni rūpajjhānārammaṇāni aṭṭheva kasiṇāni saruppato 1-
āgatāni odātakasiṇe pana ālokakasiṇaṁ ākāsakasiṇe ca
paricchinnākāsakasiṇaṁ antogadhaṁ katvā desanā katāti adhippāyenāha
iti kasiṇāni dasabalo dasa yāni avocāti.
pakiṇṇakakathāpi viññeyyāti pubbe viya asādhāraṇaṁ tasmiṁ
tasmiṁ kasiṇe paṭiniyakameva atthaṁ aggahetvā asādhāraṇato
sādhāraṇato ca tattha tattha pakiṇṇaṁ visaṭaṁ atthaṁ gahetvā
pakiṇṇakakathāpi vijānitabbā.
[211] ādibhāvoti ettha ādisaddena yassakassaci
paṭhavīpakkhiyassa vatthuno nimmānādiṁ saṅgaṇhāti. ßēhānanisajjādikappanaṁ
vāti etthāpi ākāse vā udake vāti ānetvā sambandhitabbaṁ.
parittāppamāṇanayenāti nīlādivaṇṇaṁ anāmasitvā parittāppamāṇanayeneva.
evamādīnīti ādisaddena sarīrato udakadhārānimmānādiṁ
saṅgaṇhāti. yadeva icchati tassa dahanasamatthatāti bahūsu

footnote: 1. sarūpato.

page number: 289

kappāsapicusāradāruādīsu ekajjhaṁ rāsibhūtesu yaṁyadeva icchati tassa
tasseva dahanasamatthatā. idha ādisaddena andhakāravidhamanādiṁ
saṅgaṇhāti. vāyugatiyā gamanaṁ vāyugatigamanaṁ atisīghagamanaṁ.
idha ādisaddena yadicchitadesantaraṁ sampāpuṇanādiṁ saṅgaṇhāti.
suvaṇṇanti adhimuccanā suvaṇṇabhāvādhiṭṭhānaṁ seyyathāpi āyasmā
pilindavaccho tiṇaṇḍupakapāsādādīnaṁ. vuttanayenāti
suvaṇṇadubbaṇṇanayena. vaṇṇakasiṇesu tattha tattha ādisaddena
nīlobhāsanimmānādīnaṁ saṅgaho daṭṭhabbo. paṭhavīpabbatādītiādisaddena
samuddādīnaṁ saṅgaho daṭṭhabbo. sabbāneva
dasapi kasiṇāni. imaṁ pabhedaṁ labhantīti imaṁ vaḍḍhanādivisesaṁ
pāpuṇanti.
[212] ekoti ekacco. sañjānātīti bhāvanāsaññāya
sañjānāti. ādisaddena āpokasiṇantiādipāliṁ saṅgaṇhāti.
upari gagaṇatalābhimukhaṁ paṭhavīkasiṇameko sañjānātīti pālipadāni
ānetvā sambandhitabbaṁ. tañca kho vaḍḍhanavasena. tenāha
ekacco hi uddhameva kasiṇaṁ vaḍḍhetīti. heṭṭhā
bhūmitalābhimukhantiādīsupi eseva nayo. pubbe vaḍḍhanakāle payojanaṁ
anapekkhitvā vaḍḍhentānaṁ vasena vuttattā idāni tena tena
vā kāraṇena evaṁ pasāretīti āha. kasiṇaṁ vaḍḍhetīti attho.
yathā kinti āha ālokamiva dibbacakkhunā rūpadassanakāmoti.

page number: 290

uddhaṁ ce rūpaṁ daṭṭhukāmo uddhaṁ ālokaṁ pasāreti adho
ce rūpaṁ daṭṭhukāmo adho ālokaṁ pasāreti samantato ce
rūpaṁ daṭṭhukāmo samantato ālokaṁ pasāreti evamayaṁ kasiṇanti
attho. ekassāti paṭhavīkasiṇādīsu ekekassa.
aññabhāvānupagamanatthanti aññakasiṇabhāvānupagamanadīpanatthaṁ. na aññaṁ
paṭhavīādi na hi udakena ṭhitaṭṭhāne sasambhārapaṭhavī atthi.
añño kasiṇasambhedoti āpokasiṇādinā saṅkaro. sabbatthāti
sabbesu āpokasiṇādīsu sesakasiṇesu. ekadese aṭhatvā
anavasesapharaṇappamāṇassa aggahaṇato pharaṇaṁ appamāṇaṁ. teneva hi nesaṁ
kasiṇasamaññā. yathā cāha tañhītiādi. tattha cetasā
pharantoti bhāvanācittena ārammaṇaṁ karonto. bhāvanācittaṁ hi
kasiṇaṁ parittaṁ vā vipulaṁ vā ekakkhaṇe sakalameva manasikaroti na
ekadesanti.
[213] ānantariyakammasamaṅginoti pañcasu anantariyakammesu
yenakenaci samannāgatā. niyatamicchādiṭṭhikāti ahetukadiṭṭhi
akiriyadiṭṭhi natthikadiṭṭhīti tīsu micchādiṭṭhīsu yāyakāyaci niyatāya
micchādiṭṭhiyā samannāgatā. ubhatobyañjanakapaṇḍakāti
ubhatobyañjanakā paṇḍakā ca. kāmañcete ahetukapaṭisandhikattā
vipākāvaraṇena samannāgatā honti tathāpi tibbakilesattā
kilesāvaraṇena samannāgatā vuttā. ahetukadvihetukapaṭisandhikāti

page number: 291

ahetukapaṭisandhikā dvihetukapaṭisandhikā ca. duhetukapaṭisandhikānampi hi
ariyamaggapaṭivedho jhānapaṭilābho ca natthi tasmā tepi vipākāvaraṇena
samannāgatāeva. apaccanīkapaṭipadāyanti maggassa anulomapaṭipadāya
saccānulomikāya vipassanāya. acchandikāti kattukamyatāchandarahitāti
sammohavinodaniyaṁ vuttaṁ. tampi nibbānādhigamatthameva
kattukamyatāchandaṁ sandhāya vuttanti daṭṭhabbaṁ. uttarakurukāpi
manussā mārādayo viya acchandikaṭṭhānaṁ paviṭṭhā
nibbutichandarahitattā. duppaññāti bhavaṅgapaññāya parihīnā. bhavaṅgapaññāya
paripuṇṇāyapi yassa bhavaṅgaṁ lokuttarassa pādakaṁ na hoti sopi
duppaññoyevāti sammohavinodaniyaṁ vuttaṁ. yasmiñhi bhavaṅge
vattamāne taṁsantatiyaṁ lokuttaraṁ nibbattati taṁ tassa pādakaṁ
nāma hoti. kusalesu dhammesūti anavajjadhammesu sukhavipākadhammesu
vā. okkamitunti adhigantuṁ. kasiṇeyevāti kasiṇakammaṭṭhāneyeva.
etesanti kammāvaraṇasamannāgatādīnaṁ.
tasmāti yasmā ete vipākantarāyādayo evaṁ atthajānikarā
anatthahetubhūtā ca tasmā. tiṇṇameva cettha antarāyānaṁ gahaṇaṁ
itarassa sappaṭikārattā kammantarāyapakkhikattā vāti daṭṭhabbaṁ.
sappurisupassayādīhītiādisaddenatajjaṁyonisomanasikārādiṁsaṅgaṇhāti.
saddhanti kammaphalasaddhaṁ ratanattayasaddhañca. chandanti bhāvanānuyoge
tibbakattukamyatāsaṅkhātaṁ kusalacchandaṁ. paññanti pārihāriyapaññaṁ.

page number: 292

vaḍḍhetvāti yathā bhāvanā ijjhati tathā paribrūhetvā. yaṁ
panettha atthato na vibhattaṁ taṁ suviññeyyattā heṭṭhā
vuttanayattā ca na vibhattaṁ.
sesakasiṇaniddesavaṇṇanā niṭṭhitā.
--------------
asubhakammaṭṭhānaniddesavaṇṇanā
[214] aviññāṇakāsubhesūti idaṁ uddhumātakādīnaṁ sabhāvadassanavasena
vuttaṁ. tasmā bhūtakathanamattaṁ daṭṭhabbaṁ na saviññāṇakāsubhassa
kammaṭṭhānabhāvato. tathā hi vakkhati na kevalaṁ matasarīrantiādi.
uddhaṁ jīvitapariyādānāti jīvitakkhayato upari maraṇato
paraṁ. samuggatenāti uṭṭhitena. uddhumātattāti uddhaṁ uddhaṁ
dhumātattā sūnattā. uddhumātameva uddhumātakanti kakārena
padavaḍḍhanamāha anatthantarato yathā pītakaṁ lohitakanti. paṭikūlattāti
jigucchanīyattā. kucchitaṁ uddhumātaṁ uddhumātakanti kucchanatthe vā
ayaṁ kakāroti dassetuṁ vuttaṁ yathā pāpako kittisaddo
abbhuggacchatīti. tathārūpassāti bhasmā viya vāyunātiādinā yathārūpaṁ
vuttaṁ tathārūpassa. setarattehi paribhinnaṁ vimissitaṁ nīlaṁ vinīlaṁ
purimavaṇṇavipariṇāmabhūtaṁ vā nīlaṁ vinīlaṁ. paribhinnaṭṭhānesu
kākakaṅkādīhi. vissandamānapubbanti vissavantapubbaṁ tahaṁ tahaṁ

page number: 293

paggharantapubbanti attho. apadhāritanti vivaṭaṁ ugghāṭitaṁ. khittanti
chaḍḍitaṁ soṇasiṅgālādīhi visuṁ katvā khādanena sarīrasaṅghāṭato
luñcitvā tahaṁ tahaṁ chaḍḍitaṁ. vividhaṁ khittanti vikkhittaṁ.
purimanayenāti vividhaṁ khittantiādinā pubbe vuttanayena.
satthena hanitvāti verīhi khaggakaravāḷādinā 1- satthena paharitvā.
vuttanayenāti aññena hatthantiādinā pubbe vuttanayena.
abbhantarato nikkhamantehi kimīhi paggharantakimikulaṁ puḷuvakanti āha
kimiparipuṇṇassāti. uddhumātakādīni āmakasusānādīsu chaḍḍitāsubhāni.
nissāyāti paṭicca tāni ārabbha. nimittānanti
uggahapaṭibhāganimittānaṁ. etāneva uddhumātakādīneva nāmāni.
[215] bhāvetukāmenāti uppādetukāmena. tenāti
ācariyena. assāti yogino. asubhanimittatthāyāti asubhanimittassa
uggaṇhanatthāya asubhe vā uggahanimittassa atthāya.
gamanavidhānanti gamanavidhi. yena vidhinā gantabbaṁ so vidhi.
uggahanimittassa uppannakālato paṭṭhāya paṭhavīkasiṇe vuttaṁ
paṭipajjanavidhiṁ sandhāyāha appanāvidhānapariyosānanti.
tāvadevāti sutakkhaṇeyeva. atitthena puṇṇanadīādi 2-.
pakkhandantena 2- viya anupavisantena viya. kedārakoṭiyāti
kedāramariyādāyaṁ. visabhāgarūpanti khettarakkhikādi visabhāgavatthurūpaṁ. sarīranti
uddhumātakakaḷevaraṁ. adhunāmatanti aciramataṁ uddhumātakabhāvaṁ appattaṁ.

footnote: 1. khaggakaravālādināti bhaveyya. karavālo hi satthaviseso hoti.
footnote: 2-2 puṇṇanadīādiṁ pakkhandantenāti maññe.

page number: 294

takkayatīti sambhāveti bhāriyaṁ katvā na maññati.
[216] rūpasaddādīti ettha amanussānaṁ rūpehi sīhabyagghādīnaṁ
saddādīhi amanussānampi vā rūpasaddādīhi tathā sīhabyagghādīnanti
yathārahaṁ yojetabbaṁ. aniṭṭhārammaṇābhibhūtassāti bheravādibhāvena
aniṭṭhehi ārammaṇehi abhibhūtassa ajjhotthaṭassa. na parisaṇṭhātīti
vidāhavasena āsaye na tiṭṭhati ucchaḍḍetabbaṁ hotīti attho.
aññoti amanussādīnaṁ vasena vā aññathā vā vuttappakārato
añño ābādho hoti. soti saṅghatthero abhiññātabhikkhu vā
yassānena ārocitaṁ so. katakammāti katatheyyakammā.
akatakammāti theyyakammaṁ kātukāmā. katakammā pana idhādhippetā
tasmā teti katakammā corā. saha oḍhenāti sahoḍhaṁ thenetvā
vahiyamānabhaṇḍena saddhinti attho.
yajamānoti yaññaṁ yajanto yaññasāmiko. addhā imāya
paṭipattiyā jarāmaraṇato muccissāmīti pītisomanassaṁ uppādetvā.
evaṁ gamanavidhānaṁ ekadesena vatvā idāni aṭṭhakathāsu āgatanayena
taṁ dassetuṁ aṭṭhakathāsu vuttena vidhinātiādimāha.
[217] tattha uggaṇhantoti uggaṇhanahetu. ekoti ayaṁ
ekasaddo asahāyaṭṭho na aññādiatthoti adutiyoti vuttaṁ. yathā
vaṇṇādito vavatthānaṁ ekaṁsato samuditameva icchitabbaṁ sabbatthakabhāvato
na tathā sandhiāditoti dassanatthaṁ vaṇṇatopītiādinā

page number: 295

chasu ṭhānesu sampiṇḍanaṭṭho pisaddo gahito. puna eko adutiyotiādi
gahitanimittassa yogino nivattitvā vasanaṭṭhānagamanaṁ sandhāya
vuttaṁ. tabbhāgiyamevāti tappakkhiyaṁyeva asubhanimittamanasikārasahitameva.
āsanaṁ paññāpetīti nisajjaṁ kappeti. yaṁ pana asubhanimittadisābhimukhe
bhūmippadeseti vakkhati tampi imevatthaṁ sandhāya vuttaṁ. na hi kevalena
disābhimukhabhāvena kiñci ijjhati. samantā nimittupalakkhaṇāti
uddhumātakassa samantā pāsāṇādinimittasallakkhaṇā. asammohatthāti
uggahanimitte upaṭṭhite uppajjanakasammohavigamatthā. ekādasavidhenāti
vaṇṇādivasena ekādasavidhena. upanibandhanatthoti asubhārammaṇe
cittaṁ upanetvā nibandhanattho. vīthisampaṭipādanatthāti
kammaṭṭhānavīthiyā sammadeva paṭipādanatthā. puññakiriyāvatthu adhigataṁ
hohīti sambandho.
[218] tasmāti yasmā asubhanimittassa uggaṇhanaṁ
ariyamaggapadaṭṭhānassa paṭhamajjhānassa adhigamupāyo yasmā vā asubhanimittaṁ
uggaṇhanto eko adutiyo gacchatīti vuttaṁ tasmā.
cittasaññattatthāyāti sarīrasabhāvasallakkhaṇena saṁvegajananena ca attano
cittassa saññattiatthaṁ saññāpanatthaṁ. cittasaññatatthāyāti vā
pāṭho. kilesavasena asaññatassa cittassa saṁyamanatthaṁ damanatthaṁ
kammaṭṭhānatthanti attho. kammaṭṭhānasīsenāti kammaṭṭhānena
sīsabhūtena taṁ uttamaṅgaṁ padhānaṁ kāraṇaṁ katvā. mūlakammaṭṭhānanti

page number: 296

pakatiyā attanā kālena kālaṁ parihariyamānaṁ buddhānussatiādisabbattha-
kammaṭṭhānaṁ. kammaṭṭhānasīsena gacchāmīti taṁ avisajjetvā.
tenāha taṁ manasikarontenevāti. supatiṭṭhitabhāvasampādanenāti
mūlakammaṭṭhāne suṭṭhūpaṭṭhitabhāvassa sampādanena. evaṁ hi sati
apammuṭṭhā nāma hoti. bahiddhā puthuttārammaṇe appavattitvā
kammaṭṭhāneyeva pavattamānaṁ mānasaṁ abahigataṁ nāma. tathābhūtena cānena
rūpindriyāni appavattakiccāni katāni hontīti āha manacchaṭṭhānaṁ
.pe. gantabbanti. dvāraṁ sallakkhetabbanti vihāre puratthimādīsu
disāsu asukadisāyaṁ idaṁ dvāraṁ tatoeva tāya disāya sallakkhitena
asukadvārena nikkhantomhīti dvāraṁ upadhāretabbaṁ. tatoti
dvārasallakkhaṇato pacchā. yena maggena gacchati sayaṁ. nimittaṭṭhānanti
asubhanimittassa gaṇhanaṭṭhānaṁ. āhāraṁ chaḍḍāpeyyāti vamanaṁ
kārāpeyya. kaṇḍakaṭṭhānanti 1- kaṇḍakavantaṭṭhānaṁ.
[219] disā vavaṭṭhapetabbāti saṅkhepato vuttamatthaṁ vivarituṁ
ekasmiṁ hītiādi vuttaṁ. khāyatīti upaṭṭhāti. kammanīyanti
bhāvanāya kammakkhamaṁ. ubbāḷhassāti bādhitassa. vidhāvatīti
nānārammaṇe visarati. okkammāti ujukaṁ anuvātato apakkamma.
matakaḷevaraṁ puthujjanassa yebhuyyena bhayato upaṭṭhātīti āha accāsanne
bhayaṁ uppajjatīti. anupādanti pādasamīpaṁ. yattha ṭhitassa sukhena
oloketuṁ sakkā taṁ olokentassa phāsukaṭṭhānaṁ. samantāti

footnote: 1. visuddhimaggepi iṁdisova pāṭho dissati. yebhuyyena pana kaṇṭakaṭṭhānanti
footnote: valañjiyati.

page number: 297

samantato. puna samantāti sāmantā samīpe.
[220] kacchakoti kāḷakacchako. milakkhūtipi vadanti.
kapiṭṭhanoti pipphalirukkho. sindīti khuddakakhajjuri. karamandādayo
pākaṭāeva. sāmāti sāmalatā. kāḷavallīti kāḷavaṇṇā
apattikā ekā latājāti. pūtilatāti jīvanavalli yā gaḷocīti
vuccati. taṁ nimittakaraṇādi idheva yathāvutte pāsāṇādinimittakaraṇeeva
antogadhaṁ pariyāpannaṁ.
sanimittaṁ karotīti sahanimittaṁ karoti asubhaṁ pāsāṇādinimittena
saha karoti vavaṭṭhapeti. athavā. asubhanimittaṁ pāsāṇādinimittaṁ
ca saha ekajjhaṁ karonto vavaṭṭhapento sanimittaṁ karotīti
vutto. samānakālatādīpakena hi sahasaddena ayaṁ samāso
yathā sacakkandehīti. tayidaṁ nimittakaraṇaṁ aparāparaṁ sallakkhaṇena
hoti na ekavāramevāti āha punappunaṁ vavaṭṭhapento sanimittaṁ
karotīti. dveti pāsāṇāsubhanimittāni samāsetvā saṅgahetvā
ekajjhaṁ katvā. sārammaṇanti asubhārammaṇena saddhiṁ pāsāṇādiṁ
samānārammaṇaṁ karoti saha vā ārammaṇaṁ karoti ekārammaṇaṁ
viya ubhayaṁ ārammaṇaṁ karoti ekajjhaṁ viya ca aparāparaṁ sallakkhento
pāsāṇādiṁ asubhanimittañcāti dvayaṁ ārammaṇaṁ karotīti attho.
attanīyoti sako. vaṇitanti sūnaṁ. sabhāvena sarasenāti
uddhumātakabhāvasaṅkhātena attano lakkhaṇena paresaṁ

page number: 298

jigucchuppādanasaṅkhātena attano kiccena ca. sabhāvoeva vā tathā
nippajjanato rasoti vutto.
[221] chabbidhena nimittaṁ gahetabbanti vaṇṇādinā chappakārena
tāva uddhumātakāsubhanimittaṁ gahetabbaṁ. keci kaḷevarassa
dīgharassādippamāṇena saddhiṁ sattavidhenāti vadanti. taṁ aṭṭhakathāyaṁ natthi.
liṅgatoti ettha liṅgaṁ nāma vayoliṅgaṁ na thanamassuādi
itthīpurisaliṅganti dassentena itthīliṅgaṁ vātiādi vuttaṁ. ßēhitassa
sattassa idaṁ sarīranti sambandho.
uddhumātakasaṇṭhānavaseneva na pākatikasaṇṭhānavasena. etena
yadi tattha koci anuddhumātakabhāvappatto padeso siyā so
na gahetabboti dasseti. oḷārikāvayavavasena idaṁ
saṇṭhānavavaṭṭhānaṁ na sukhumāvayavavasenāti sīsasaṇṭhānādikaṁ navavidhameva
saṇṭhānaṁ gahitaṁ.
imissā disāyāti imissā puratthimāya dakkhiṇapacchimauttarāya
disāya anudisāya vā ṭhitoti yojanā.
imasmiṁ nāma okāse hatthāti imasmiṁ nāma bhūmippadese imassa
kaḷevarassa hatthā ṭhitāti vavaṭṭhapetabbanti yojanā.
adho pādatalenātiādi nābhiyā heṭṭhā adho tato uddhaṁ
uparīti imassa vavaṭṭhānassa vasena vuttaṁ.
hatthaparicchedo heṭṭhā aṅguliaggena upari aṁsakūṭasandhinā

page number: 299

tiriyaṁ tacapariyantena gahetabbo. esa nayo pādaparicchedādīsupi.
yattakaṁ vā pana ṭhānaṁ gaṇhatīti sace sabbaṁ sarīraṁ paricchinditvā
gahetuṁ na sakkoti padeso tassa uddhumāto so yattakaṁ sarīrappadesaṁ
uddhumātakavasena ñāṇena pariggaṇhati tattakameva yathāpariggahitameva.
idaṁ īdisanti idaṁ hatthādikaṁ īdisaṁ evamākāraṁ uddhumātakanti
yathāsabhāvato paricchinditabbaṁ. visabhāge sarīre ārammaṇanti
kammaṭṭhānaṁ paṭikūlākāro na upaṭṭhāti na khāyati. subhato
upaṭṭhaheyya. tenāha vipphandanasseva paccayo hotīti.
kilesaparipphandanasseva nimittaṁ hotīti attho. ugghāṭitāpīti
uddhumātakabhāvappattāpi sabbaso kutitasarirāpīti 1- vā attho.
svāyamattho paṭhamapārājike vinītavatthūhi dīpetabbo.
[222] āsevitakammaṭṭhānoti asubhakammaṭṭhāne kataparicayo.
sosānikaṅgādīnaṁ vasena parihaṭadhutaṅgo catudhātuvavaṭṭhānavasena
parimadditamahābhūto salakkhaṇato ñāṇena pariggahitasaṅkhāro
paccayapariggahaṇavasena vavaṭṭhāpitanāmarūpo salakkhaṇārammaṇikavipassanāya
ukkaṁsanena suññatānupassanābalena ugghāṭitasattasañño vipassanāya
paṭipadāñāṇadassanavisuddhisampāpanena katasamaṇadhammo tatoeva
sabbaso kusalavāsanāya kusalabhāvanāya ca pūraṇena vāsitavāsano
vivaṭṭupanissayakusalabījena sabījo ñāṇassa paripakkabhāvenañāṇuttaro
yathāvuttāya paṭipattiyā kilesānaṁ tanukaraṇena appakileso.

footnote: 1. kuthitasarīrāpīti bhaveyya.

page number: 300

olokitolokitaṭṭhāneyevāti uddhumātakādiasubhassa yattha tattha
olokitolokitaṭṭhāneeva tādisassa kālaviseso asubhassa padesaviseso vā
apekkhitabbo natthīti attho. no ce evaṁ upaṭṭhātīti evaṁ
yathāvuttapurisavisesassa viya paṭibhāganimittaṁ no ce upaṭṭhāti.
evaṁ chabbidhenāti evaṁ vuttākārena vaṇṇādivasena chabbidhena.
punapīti pisaddo sampiṇḍanaṭṭho. tena nimittaggahaṇavidhiṁ sampiṇḍeti
na pañcavidhataṁ. chabbidhena hi pubbe nimittaggahaṇaṁ vihitaṁ.
asītisatasandhitoti sabbepi sandhayo tadāpi atthevāti
dassanatthaṁ vatvā uddhumātakabhāvena yebhuyyena na paññāyanti ye
pana paññāyanti te vavaṭṭhapetabbāti dassetuṁ uddhumātake
panātiādi vuttaṁ. tattha tayo dakkhiṇahatthasandhīti aṁsakappuramaṇibandhānaṁ
vasena tayo dakkhiṇahatthasandhayo tathā vāmahatthasandhayo.
kaṭijaṇṇugopphakānaṁ vasena tayo dakkhiṇapādasandhayo
tathā vāmapādasandhayo. eko paṭisandhīti kaṭiyā saddhiṁ
piṭṭhikaṇṭakasandhiṁ sandhāya vadati.
[223] hatthantaranti dakkhiṇahatthadakkhiṇapassānaṁ vāmahatthavāmapassānaṁ
ca antaraṁ. pādantaranti ubhinnaṁ pādānaṁ vemajjhaṁ.
udarantaranti nābhiṭṭhānasaññitaṁ kucchivemajjhaṁ udarassa vā abbhantaraṁ.
kaṇṇantaranti kaṇṇachiddaṁ. itisaddo ādiattho. tena
nāsacchiddādīnampi saṅgaho daṭṭhabbo. akkhīnaṁ mukhassa ca vasenāpi

page number: 301

vivaraṁ labbhatevāti dassetuṁ akkhīnampītiādi vuttaṁ.
samantatoti evaṁ sandhiādito uddhumātakaṁ vavaṭṭhapentassa ce
nimittaṁ upatiṭṭhati iccetaṁ kusalaṁ no ce samantato
vavaṭṭhapetabbanti vavaṭṭhāpanavidhiṁ dassetuṁ sakalasarīretiādi vuttaṁ.
tattha ñāṇaṁ cāretvāti sabbatthakameva sarīraṁ āvajjitvā tattha
paṭikūlākārasahitaṁ uddhumātakabhāvaṁ ārabbha nirantaraṁ bhāvanāñāṇaṁ
pavattetvā. yaṁ ṭhānanti evaṁ pana ñāṇaṁ cārentassa tasmiṁ
sarīre yo padeso vibhūto hutvā uddhumātakākārena vibhūtabhāvena
upaṭṭhāti. udarapariyosānaṁ uparimasarīraṁ.
vinicchayakathāti vinicchayasahitā atthavaṇṇanā.
yathāvuttanimittaggāhavasenāti vaṇṇādito sandhiādito ca
vuttappakārauddhumātakanimittaggahaṇavasena. suṭṭhu nimittaṁ gahetabbanti yathā
uggahanimittaṁ upaṭṭhahati evaṁ sammadeva asubhanimittaṁ gahetabbaṁ.
idāni tameva nimittassa suṭṭhugahaṇākāraṁ upadisanto satiṁ
supaṭṭhitaṁ katvātiādimāha. tattha evaṁ punappunaṁ karontenāti
yathā imāya paṭipadāya jarāmaraṇato muccissāmīti sañjātādarena
satisampajaññañca suṭṭhu upaṭṭhapetvā uddhumātakāsubhaṁ paṭhamaṁ
āvajjitaṁ evaṁ sammadeva tattha āvajjanaṁ karontena. sādhukaṁ
upadhāretabbañceva vavaṭṭhapetabbañcāti sakkaccaṁ satiyā sallakkhetabbañceva
paññāya nicchetabbañca. sati hi dhāraṇāti niddiṭṭhā.

page number: 302

dhāraṇañcettha sallakkhaṇaṁ. paññā pavicayoti niddiṭṭhā. pavicayo
cettha nicchayoti. athavā. upadhāretabbanti satipubbaṅgamāya
paññāya upalakkhetabbaṁ. na hi kadāci satirahitā paññā atthi.
vavaṭṭhapetabbanti paññāpubbaṅgamāya satiyā nicchitabbaṁ.
paññāsahitāeva hi sati idhādhippetā na tabbirahitā.
akkhiapāṅgādivasenāpi olokanaṁ atthīti ummīletvā oloketvāti
vuttaṁ. tena paribyattameva olokanaṁ dasseti.
[224] evaṁ punappunaṁ karontassāti vuttappakārena cakkhuṁ
ummīletvā olokanaṁ nimmīletvā āvajjanañca aparāparaṁ anekavāraṁ
karontassa. uggahanimittanti uddhumātake uggahanimittaṁ. suggahitanti
suṭṭhu gahitaṁ yathā na vinassati na pammuṭṭhaṁ hoti evaṁ gahitaṁ.
ekasadisanti samānasadisaṁ. samānaṭṭho hi ayaṁ ekasaddo yathā
ariyavinayeti vā sappurisavinayeti vā ekasese ekekaṭṭhe same
sabhāge tajjāte haññevāti. āgamanakāleti vihārato susānaṁ
uddissa āgamanakāle. vuttanayenevāti atidesavasena dīpitampi
atthaṁ ekakenātiādinā saruppato 1- dasseti. tattha tadeva
kammaṭṭhānanti uddhumātakakammaṭṭhānaṁ. mūlakammaṭṭhānanti eke.
tadayuttaṁ. upaṭṭhitanimittaṁ hi kammaṭṭhānaṁ visajjetvā
kammaṭṭhānantaramanasikāro rañño rajjaṁ chaḍḍetvā videsagamanaṁ viyāti.
āgatenāti attano vasanaṭṭhānaṁ āgatena.

footnote: 1. sarūpato.

page number: 303

[225] avelāyanti saññāvelādiayuttavelāyaṁ. vibhacchanti
virūpaṁ. bheravārammaṇanti vetālasadisaṁ 1- bhayānakaṁ visayaṁ.
vikkhittacittoti bhīrukapuriso viya pisācādiṁ disvā cittavikkhepaṁ patto.
ummattako viyāti yakkhummattako viya ekacco hoti.
jhānavibbhantakoti jhānato viccutako sīlavibbhantamantavibbhantakā viya.
santhambhitvāti uppannaparittāsavūpasamanena vigatagatakampatāya 2- niccalo
hutvā. satiṁ sūpaṭṭhitantiādi santhambhanassa upāyadassanatthaṁ.
matasarīraṁ uṭṭhahitvā anubandhakaṁ nāma natthi asati tādise mantappayoge
sopi uddhumātakādibhāvamappatte avinaṭṭhe rūpeeva ijjhatīti
tathā devatāviggaho na evarūpeti adhippāyo. saññajoti
bhāvanāparikammasaññāya jāto. tatoeva saññāsambhavo
saññāmattasamuṭṭhāno. tāsaṁ vinodetvāti nimittupaṭṭhānanimittaṁ
uppannacittasantāsaṁ vuttappakārena vinodetvā vūpasametvā. idāni tava
parissamo saphalo jātoti hāsaṁ pītiṁ pamodanaṁ uppādetvā. cittaṁ
sañcārāpetabbanti bhāvanācittaṁ pavattetabbaṁ manasikātabbaṁ.
[226] nimittaggāhanti nimittassa uggaṇhanaṁ uggahanimittaṁ.
sampādentoti sādhento nipphādento. kammaṭṭhānaṁ upanibandhatīti
bhāvanaṁ yathāvutte nimitte upanento nibandhati. yogakammaṁ hi yogino
sukhavisesānaṁ kāraṇabhāvato kammaṭṭhānanti adhippetaṁ yogakammassa
vā pavattiṭṭhānatāya yathāupaṭṭhitanimittaṁ kammaṭṭhānaṁ taṁ

footnote: 1. vetālo panetatha bhataviseso hoti.
footnote: 2. vigatathamapatāyāti bhaveyaya.

page number: 304

bhāvanācitte upanibandhati taṁ panassa upanibandhanaṁ sandhāya cittaṁ
sañcarāpetabbaṁ evaṁ visesamadhigacchatīti vuttanti dassento tassa
hītiādimāha. tattha tassāti yogino tassa vā uddhumātakāsubhassa.
mānasaṁ cārentassāti bhāvanācittaṁ aparāparaṁ pavattentassa
uggahanimittaṁ punappunaṁ manasikarontassāti attho.
vīthisampaṭipādanatthāti padassa kammaṭṭhānavīthiyā sampaṭipādanatthāti
atthaṁ vatvā taṁ pana kammaṭṭhānavīthiṁ tassā ca sampaṭipādanavidhiṁ
vitthārato dassetuṁ sace hītiādi vuttaṁ. tattha katamīti pakkhassa
katamī kiṁ dutiyā tatiyādīsu vā aññatarāti attho. tuṇhībhūtena
gantuṁ na vaṭṭati pucchantānaṁ cittassa aññathattapariharaṇatthaṁ.
appasannānaṁ hi pasādāya pasannānaṁ ca bhiyyobhāvāya
sāsanasampaṭipatti. nassatīti na dissati na upaṭṭhātīti attho.
āgantukapaṭisanthāro kātabboti iminā āgantukavattaṁ ekadesena
dassitanti avasesānipīti vatvā āgantukavattaṁ paripuṇṇaṁ gahetuṁ
puna āgantukaggahaṇaṁ kataṁ.
[227] gamikavattādīnīti ādisaddena āvāsikānumodanapiṇḍa-
cārikāaraññikasenāsanavaccakuṭivattādīnaṁ saṅgaho daṭṭhabbo.
vattakkhandhake hi āgatāni mahāvattāni idha khandhakavattānīti
vuttāni. tajjanīyakammakatādikāle pana pārivāsikādikāle ca
caritabbāni. imassa bhikkhuno asambhavato idha nādhippetāni.

page number: 305

nimittaṁ vā antaradhāyatīti susāne ṭhitaṁ asubhanimittaṁ uddhumātakabhāvāpagamena
antaradhāyati. tenāha uddhumātakantiādi. tasmāti
tena kāraṇena imassa kammaṭṭhānassa dullabhattāti attho.
nisīditvā paccavekkhitabboti sambandho. nimittaṁ gahetuṁ gamane viya
nimittaṁ gahetvā nivattanepi yathāsallakkhitadisādipaccavekkhaṇaṁ yāva
nimittavināsā pavattitakiriyāya avicchedena upadhāraṇatthaṁ. sati hi
tassa nirantarupadhāraṇe vihāraṁ pavisitvā nisinnakāle kammaṭṭhānassa
upaṭṭhitākāro samathanimittaggahaṇe cittassa samāhitākāro viya
pākaṭo hutvā upatiṭṭheyyāti. tenāha tasseva .pe. vīthiṁ
paṭipajjatīti. purimākāre nimittassa pākaṭabhāvena upaṭṭhitattā
purimākāreneva kammaṭṭhānamanasikāro bhāvanāvīthiṁ paṭipajjati.
[228] uddhumātakaṁ nāma ativiya asuciduggandhajegucchapaṭikūlaṁ
vibhacchaṁ bhayānakaṁ ca evarūpe ārammaṇe bhāvanāmanuyuñjantassa
evaṁ ābandhaparikammassa thirībhūtasseva yogino adhippāyo samijjhatīti
dassetuṁ ānisaṁsadassāvītiādi vuttaṁ. evanti evameva
vuttākāreneva ānisaṁsadassāvinā. taṁ rakkheyyāti addhā iminā sukhaṁ
jīvissāmīti attano jīvitaṁ viya taṁ maṇiratanaṁ rakkheyya.
catudhātukammaṭṭhānikotiādi nesaṁ kammaṭṭhānānaṁ sulabhatādassanaṁ. tattha
catudhātukammaṭṭhāniko catudhātukammaṭṭhānavā tattha vā niyutto
catudhātukammaṭṭhānaṁ pariharanto. itarānīti vuttāvasiṭṭhāni

page number: 306

anussatibrahmavihārādīni. taṁ nimittanti taṁ yathāladdhaṁ uggahanimittaṁ.
rakkhitabbanti vatvā rakkhanavidhiṁ puna dassetuṁ rattiṭṭhānetiādi vuttaṁ.
[229] nānā kariyati etenāti nānākaraṇaṁ bhedo. vibhacchaṁ
bheravadassanaṁ hutvā upaṭṭhāti manasikārassa anuḷāratāya anupasantatāya
ca ārammaṇassa. tabbipariyāyato paṭibhāganimittaṁ thūlaṅgapaccaṅgapuriso
viya upaṭṭhātīti ānetvā sambandhitabbaṁ. bahiddhāti
gocarajjhattato bahiddhā. kāmānaṁ amanasikārāti asubhabhāvanānubhāvena
kāmasaññāya dūrasamussāritattā kāmaguṇe ārabbha manasikārasseva
abhāvā. amanasikārāti vā manasikārapaṭipakkhahetu.
yāya hi kāmasaññāya vasena sattā kāme manasikaronti tassā
paṭipakkhabhūtā asubhasaññā kāmānaṁ amanasikāro taṁnimittanti attho.
tenāha vikkhambhanavasena kāmacchando pahiyyatīti. paṭibhāganimittārammaṇāya
hi asubhasaññāya saddhiṁ balappatto samādhi uppajjamānova
kāmacchandaṁ vikkhambheti. anurodhamūlako āghāto mūlakāraṇe
vikkhambhite vikkhambhitoyeva hotīti āha anunaya .pe. pahiyyatīti.
na hi kadāci pahīnānunayassa byāpādo sambhavati.
yathāvuttāsubhasaññāsahagatā hi pīti sātisayā pavattamānāva byāpādaṁ
vikkhambhentī pavattati. tathā āraddhaviriyatāyāti yathā upacārajjhānaṁ
uppajjati tathā kammaṭṭhānamanasikāravasena paggahitaviriyatāya. viriyaṁ
hi paggaṇhantassa sammāsaṅkappo micchāsaṅkappaṁ viya savipphāratāya

page number: 307

thīnamiddhaṁ vikkhambhentameva uppajjati. vippaṭisāro pacchānutāpo
tappaṭipakkhato avippaṭisāro darathapariḷāhābhāvena cittassa
nibbutattā. tassa avippaṭisārassa paccayabhūtaṁ sīlaṁ taṁsahagatā
tadupanissayā ca pītipassaddhisukhādayo sabhāvato hetuto tāva santasabhāvā
tesaṁ anuyuñjanena avūpasantasabhāvaṁ uddhaccakukkuccaṁ pahiyyatīti āha
avippaṭisārakarasantadhammānuyogavasena uddhaccakukkuccaṁ pahiyyatīti.
bhāvanāya hi pubbenāparaṁ visesaṁ āvahantiyā yaṁ sātisayaṁ sukhaṁ labbhati
taṁ anupasantasabhāvaṁ uddhaccakukkuccaṁ vikkhambhentameva uppajjati.
adhigatavisesassāti yathādhigatassa bhāvanāvisesassa. paccakkhatāyāti
paṭipajjantassa yogino paccakkhabhāvato. sammāsambuddho vata
bhagavā yo evarūpaṁ sammāpaṭipattiṁ desetīti paṭipattidesake satthari.
paṭipattiyanti paṭipajjamānajhānapaṭipattiyaṁ. paṭipattiphaleti tāya
sādhetabbe lokiyalokuttaraphale. vicikicchā pahiyyati
dhammanvayavicārāhitabalena vicārabalena.
iti pañca nīvaraṇāni pahiyyantīti evaṁ paṭibhāganimittapaṭilābhasamakālameva
heṭṭhāpavattabhāvanānubhāvanipphannehi samādhiādīhi
kāmacchandādīni pañca nīvaraṇāni vikkhambhanavasena pahiyyanti. na
hi paṭipakkhena vinā pahātabbassa pahānaṁ sambhavati. paṭipakkhā
ca samādhiādayo kāmacchandādīnaṁ. yathāha peṭake samādhi
kāmacchandassa paṭipakkhotiādi. teneva ca imehi tesaṁ nīvaraṇānaṁ

page number: 308

pahānanti pahānaparidīpanamukhena jhānaṅgāni saruppato 1- dassetuṁ tasmiṁyeva
cātiādi vuttaṁ.
tattha tasmiṁyeva cāti yantaṁ yathāupaṭṭhitaṁ uggahanimittaṁ
bhinditvā viya upaṭṭhitaṁ tassa paṭicchannabhūtaṁ 2- paṭibhāganimittaṁ tasmiṁyeva
nimitte. cetasoti attanā sampayuttacittassa. abhiniropanalakkhaṇoti
āropanalakkhaṇo appanāsabhāvoti attho. nimittānumajjanaṁ
paṭibhāganimitte anuvicaraṇaṁ. ārammaṇe hi bhamarassa
padumassuparianuparibbhamanaṁ viya vicārassa anuvicaraṇākārena pavatti
anumajjanakiccaṁ. visesoeva adhigantabbato visesādhigamo paṭiladdho
ca so visesādhigamo cāti paṭi .pe. gamo. tappaccayā taṁhetukā
paṭiladdhavisesādhigamapaccayā pīti. pītimanassa pītisahitacittassa.
passaddhisambhavatoti kāyacittapassaddhīnaṁ saṁsijjhanato. pītimanassa kāyo
passambhatīti 3- hi vuttaṁ. passaddhinimittaṁ passaddhihetukaṁ sukhaṁ passaddhakāyo
sukhaṁ vedayatīti 3- vacanato. sukhanimittā sukhapaccayā ekaggatā.
sukhino cittaṁ samādhiyatīti 3- hi vuttaṁ. iti jhānaṅgāni pātubhavantīti
evaṁ etāni vitakkādīni jhānaṅgāni tasmiṁyeva nimitte uppajjanti.
paṭhamajjhānapaṭibimbabhūtanti paṭhamajjhānassa paṭicchannabhūtaṁ. taṁkhaṇaṁyeva
paṭibhāganimittapaṭilābhasamakālameva upacārajjhānampi nibbattati na
nīvaraṇappahānamevāti adhippāyo.

footnote: 1. sarūpato. 2. paṭicchandabhūtanti bhaveyya. evamuparipi.
footnote: 3. aṅ. pañucaka.

page number: 309

vinīlakādīsupi kammaṭṭhānesu. lakkhaṇaṁ vuttanti yantaṁ
nimittaggahaṇalakkhaṇaṁ vuttaṁ. vuttanayenevāti uddhumātake vuttanayeneva.
saha vinicchayena adhippāyena cāti savinicchayādhippāyaṁ. taṁ sabbaṁ
lakkhaṇaṁ veditabbanti sambandho.
[230] kabarakabaravaṇṇanti yebhuyyena sabalavaṇṇaṁ. ussadavasenāti
rattasetanīlavaṇṇesu ussadassa vaṇṇassa vasena.
sannisinnanti niccalabhāveneva sabbaso thirataṁ 1-.
corāṭaviyanti corehi pariyuṭṭhitāraññe. yatthāti yasmiṁ
āghātane. chinnapurisaṭṭhāneti chinnapurisavante ṭhāne. nānādisāya
patitampīti chinnaṁ hutvā sarīrassa khandhadvayaṁ visuṁ disāsu patitampi.
ekāvajjanenāti ekasamannāhārena. āpāthaṁ āgacchatīti ekajjhaṁ
āpāthaṁ āgacchati. vissāsaṁ āpajjatīti ajegucchitaṁ upagaccheyya
seyyathāpi chavadāhako. sahatthā aparāmasane jigucchā
saṇṭhātiyevāti āha kattarayaṭṭhiyā vā daṇḍakena vā .pe.
upanāmetabbanti. vicchiddakabhāvapaññāyanatthaṁ ekaṅgulantarakaraṇaṁ.
upanāmetabbanti upanetabbaṁ.
[231] khāyitasadisamevāti khāyitāsubhasadisameva. aṅgulaṅgulantaranti
vividhaṁ khittaṁ sarīrāvayavaṁ aṅgulantaraṁ aṅgulantaraṁ. katvā
vāti kattarayaṭṭhiyā vā daṇḍakena vā sayaṁ katvā vā.
laddhappahārānanti laddhāvudhappahārānaṁ mukhatoti sambandho.

footnote: 1. kimidaṁ. thirappattanti maññe.

page number: 310

mukhatoti pahārādimukhato. paggharamānakāleti lohitaṁ paggharamānakāle
lohitakaṁ labbhatīti yojanā. tanti puḷuvakaṁ. tesūti
soṇādisarīresu.
[232] aṭṭhikanti aṭṭhikāsubhaṁ nānappakārato vuttanti
sambandho. purimanayenevāti pubbe uddhumātake vuttanayeneva. tanti
aṭṭhikaṁ. na upaṭṭhātīti sabhāvato na upaṭṭhāti paṭikūlavasena na
upaṭṭhātīti attho. tenāha odātakasiṇasambhedo hotīti. aṭṭhike
paṭhamavayādisallakkhaṇaṁ [1]- na sakkāti liṅganti idha hatthādīnaṁ nāmanti
vuttaṁ. aṭṭhikasaṅkhalikā pana ayaṁ daharassa ayaṁ yobbane ṭhitassa
ayaṁ avayavehi vuḍḍhippattassāti evaṁ avayavavasena vavaṭṭhapetuṁ
sakkuṇeyyāva. abyāpitāya pana na gahitanti veditabbaṁ. yadipi
aṭṭhikasaṅkhalikāyaṁ sandhito vavaṭṭhāpanaṁ labbhati aṭṭhike pana na
labbhatīti tassa aniyatabhāvadīpanatthaṁ kamavilaṅghanaṁ katvā tassa tassa
aṭṭhino ninnaṭṭhānathalaṭṭhānavasenātiādi vuttaṁ. tattha ninnaṭṭhānaṁ
nāma aṭṭhino vinatappadeso. thalaṭṭhānaṁ unnatappadeso.
ghaṭitaghaṭitaṭṭhānavasenāti anapagatanhārubandhānaṁ itaresañca aññamaññaṁ
saṅkiliṭṭhasaṅkiliṭṭhaṭṭhanavasena 2-. antaravasenāti aññamaññassa
antaravasena susiravasena ca. sabbatthevāti sakalāya aṭṭhisaṅkhalikāya
sabbasmiṁ vā aṭṭhike.
[233] etthāti etasmiṁ aṭṭhikāsubhe. yujjamānavasena

footnote: 1. etthantare pana thātunti padaṁ naṭṭhaṁ maññe.
footnote: 2. saṁsiliṭṭhasaṁsiliṭṭha... iti maññe.

page number: 311

sallakkhetabbanti yaṁ nimittaggahaṇaṁ yattha yujjati taṁ tattha uggaṇhanatthaṁ
nimittaggahaṇavasena upalakkhetabbaṁ. sakalāyāti anavasesabhāgāya
paripuṇṇāvayavāya sampajjati nimittupaṭṭhānavasena. tesūti
aṭṭhikasaṅkhalikaṭṭhikesu. vuttaṁ aṭṭhakathāyaṁ. tanti ekasadisamevāti vacanaṁ.
ekasmiṁ aṭṭhike yuttanti idaṁ yathā vinīlakādīsu ubhinnaṁ nimittānaṁ
yathārahaṁ vaṇṇavisesato paripuṇṇāparipuṇṇato savivarāvivarato calācalato
ca viseso labbhati na evametassāti katvā vuttaṁ na pana
sabbena sabbaṁ visesābhāvato. tenevāha ekaṭṭhikepi cātiādi.
tattha vibhacchenāti suvibhūtāṭṭhirūpattā aṭṭhibhāveneva virūpena.
bhayānakenāti teneva pākatikasattānaṁ bhayāvahena. pītisomanassajanakenāti
saṇhamaṭṭhabhāvena upaṭṭhānato bhāvanāya ca savisesattā
pītiyā somanassassa ca uppādakena. tenevāha upacārāvahattāti.
imasmiṁ okāseti uggahanimittānaṁ vuttaṭṭhāne.
dvāraṁ datvāvāti paṭikūlabhāveyeva diṭṭhe nimittaṁ nāma hotīti
ettakeeva aṭhatvā anantarameva duvidhaṁ idha nimittantiādinā
uggahapaṭibhāganimittāni vibhajitvā vacanena yathāvuttassa
nimittavibhāgassa dvāraṁ datvāva vuttaṁ. nibbikappanti subhanti vikappena
nibbikappaṁ asubhantveāti attho. vicāretvāti ekasmiṁ aṭṭhike
yuttantiādinā vicāretvā. mahātissattherassāti
cetiyapabbatavāsīmahātissattherassa. nidassanānīti dantaṭṭhikamattadassanena

page number: 312

sakalassāpi tassā itthiyā sarīrassa aṭṭhisaṅghāṭabhāvena upaṭṭhānādīni
ettha aṭṭhikammaṭṭhāne uggahapaṭibhāganimittānaṁ visesavibhāvanāni
udāharaṇāni.
[234] subhaguṇoti svāsanānaṁ kilesānaṁ pahīnattā suparisuddhaguṇo.
dasasatalocanenāti sahassakkhena devānamindena. so hi
ekāsaneneva sahassātthānaṁ vicāraṇasamatthena paññācakkhunā
samannāgatattā sahassakkhoti vuccati. thutakittīti yo dhīro sabbadhi
dantotiādinā abhitthutakittisaddo.
ujupaṭipakkhena pahīnabhāvaṁ sandhāyāha suvikkhambhitarāgattāti.
asubhappabhedoti uddhumātakādiasubhavibhāgo. sarīrasabhāvappattivasenāti
sarīrassa attano sabhāvupagamanavasena. sarīraṁ hi vinassamānaṁ
aññarūpenaṭṭhitassa rakkhasassa viya sabhāvappattivaseneva vinassati.
rāgacaritabhedavasenāti rāgacaritavibhāgavasena. yadi sarīrasabhāvappattivasena
ayamasubhappabhedo vutto mahāsatipaṭṭhānādīsu kathaṁ navappabhedoti.
so sarasatoeva sabhāvappattivasena vutto ayaṁ panesa
parupakkamenāpi tattha ca idhāgatesu dasasu asubhesu ekaccāneva
gahitāni aṭṭhikañca pañcadhā vibhattaṁ tāni ca vipassanāvasena
imāni ca samathavasenāti pākaṭoyaṁ bhedoti.
imesaṁ pana dasannampi asubhabhāvasāmaññena satipi avisesato
rāgacaritānaṁ sappāyabhāve yaṁ vuttaṁ rāgacaritabhedavasena cāti taṁ

page number: 313

vibhajitvā dassetuṁ visesatotiādi vuttaṁ. sūnabhāvena susaṇṭhitampi
sarīraṁ dussaṇṭhitameva hotīti uddhumātakasarīre saṭhānavipattiṁ dīpetīti
āha sarīrasaṇṭhānavipattippakāsanatoti. saṇṭhānasampattiyaṁ ratto
saṇṭhānarāgī tassa sappāyaṁ saṇṭhānarāgassa vikkhambhanupāyabhāvato.
kāyoeva kāyavaṇṇo tattha paṭibaddhassa nissitassa.
susirabhāvappakāsanatoti susirassa vivarassa atthibhāvappakāsanato.
sarīre ghanabhāvarāginoti sarīre aṅgapaccaṅgānaṁ thirabhāvaṁ paṭicca
uppajjanakarāgavato. vikkhepappakāsanatoti soṇasiṅgālādīhi
itocitoca vikkhepassa pakāsanato. aṅgapaccaṅgalīlārāgino sappāyaṁ
īdisānaṁ kira anavaṭṭhitarūpānaṁ avayavānaṁ sā līlā vilāsoti
virāgasambhavato. saṅghāṭabhedavikārappakāsanatoti saṅghāṭassa aṅgapaccaṅgānaṁ
saṁhatabhāvassa susambandhatāya bhedoeva vikāro saṅghāṭabhedavikāro
tassa pakāsanato. lohitamakkhitapaṭikūlabhāvappakāsanatoti lohitaṁ 1-
makkhitaṁ 1- hutvā paṭikūlabhāvo tassa pakāsanato.
mamattarāginoti mama ayanti uppajjanakarāgavato. dantasampattirāginoti
dantasampattiyaṁ rañjanasīlassa.
[235] kasmā panettha uddhumātakādike paṭhamajjhānameva
uppajjati na dutiyādīnīti anuyogaṁ manasikatvā āha yasmā
panātiādi. aparisaṇṭhitajalāyāti sotavasena pavattiyā samantato
aṭṭhitajalāya asannisinnasalilāya. arittabalenāti

footnote: 1.1. lohitamakkhitanti ekapadaṁ bhaveyya.

page number: 314

pājanadaṇḍabalena. dubbalattā ārammaṇassāti paṭikūlabhāvena attani cittaṁ
ṭhapetuṁ asamatthabhāvo ārammaṇassa dubbalattā. paṭikūle hi
ārammaṇe sarasato cittaṁ pavattituṁ na sakkoti. abhiniropanalakkhaṇena
pana vitakkena abhiniropiyamānameva cittaṁ ekaggaṁ labhati
na vinā vitakkenāti vitakkarahitāni dutiyādijjhānāni tattha patiṭṭhitaṁ na
labhanti. tenāha vitakkabalenevātiādi. yadi paṭikūlabhāvato
uddhumātakādiārammaṇe dutiyādīni jhānāni nappavattanti evaṁ
sante paṭhamajjhānenāpi tattha na uppajjitabbaṁ na hi tattha
pītisomanassānaṁ sambhavo yuttoti codanaṁ sandhāyāha pakikūlepi
cetasmintiādi. tattha ānisaṁsadassāvitānīvaraṇasantāparogavūpasamānaṁ
yathākkamaṁ pupphacchaḍḍakavamanavirecanaupamā yojetabbā.
yathāvuttakāraṇena dasadhā vavatthitampi sabhāvato ekavidhamevāti
dassetuṁ dasavidhampi cetantiādiṁ vatvā svāyaṁ sabhāvo
yathā aviññāṇakesu evaṁ saviññāṇakesupi labbhateva tasmā
tatthāpi yonisomanasikāravato bhāvanā ijjhatevāti dassento tadetaṁ
iminā lakkhaṇenātiādimāha.
[236] etthāti etasmiṁ jīvamānakasarīre. alaṅkārenāti
paṭijagganapubbakena alaṅkaraṇena. na paññāyati pacurajanassāti
adhippāyo. atirekatisatāṭṭhikasamussayaṁ dantaṭṭhikehi saddhiṁ. tehi
pana vinā timattāni aṭṭhisatānīti kāyagatāsatiyaṁ vakkhati.

page number: 315

chiddāvachiddanti khuddānukhuddachiddavantaṁ. medakathālikāti medabharitabhājanaṁ.
niccuggharitapaggharitanti niccakālaṁ upari heṭṭhā ca vissavantaṁ.
vemattanti nānattaṁ. nānāvatthehīti nānāvaṇṇehi vatthehi. hiriyā
lajjāya kopanato vināsanato hirikopinaṁ uccārapassāvamaggaṁ.
[237] yāthāvasarasanti yathābhūtaṁ sabhāvaṁ. yāthāvato rasiyati
ñāyatīti hi raso sabhāvo. ratinti abhiratiṁ abhiruciṁ. attasinehasaṅkhātena
rāgena rattā attasineharāgarattā. vihaññamānenāti
icchitālābhena vighātaṁ āpajjantena. kiṁsukanti pālibhaddakaṁ. palāsoti
keci. simbalīti apare. atilolupoti ativiya lolasabhāvo. adunti
etaṁ. nanti kesādisarīrakoṭṭhāsaṁ. mucchitāti mohitā. pāpikāya
vā taṇhāya vasena mucchaṁ pattā. sabhāvanti paṭikūlasabhāvaṁ.
[238] ukkarūpamoti ussāvapassāvaṭṭhānasamo vaccakūpasamo
vā. cakkhubhūtehīti cakkhuṁ pattehi paṭiladdhapaññācakkhukehi lokassa
vā cakkhubhūtehi. allacammapaṭicchannoti allacammapariyonaddho.
dabbajātikenāti uttarimanussadhamme paṭiladdhuṁ bhabbarūpena.
yattha yatthāti sarīre sarīrassa vā yattha yattha koṭṭhāse.
nimittaṁ gahetvāti asubhākārassa suṭṭhu sallakkhaṇavasena yathā
uggahanimittaṁ uppajjati evaṁ uggaṇhanavasena nimittaṁ gahetvā
uggahanimittaṁ uppādetvāti attho. kammaṭṭhānaṁ appanaṁ
pāpetabbanti yathāladdhe uggahanimitte kammaṁ karontena paṭibhāganimittaṁ

page number: 316

uppādetvā upacārajjhāne ṭhitena tameva bhāvanaṁ ussukkāpentena
asubhakammaṭṭhānaṁ appanaṁ pāpetabbaṁ. adhigatappano hi paṭhamajjhāne
ṭhito tameva jhānaṁ pādakaṁ katvā vipassanaṁ ārabhitvā
saṅkhāre sammasanto nacirasseva sabbāsave khepetīti.
asubhakammaṭṭhānaniddesavaṇṇanā niṭṭhitā.
---------
chānussatiniddesavaṇṇanā
asubhānantaranti asubhakammaṭṭhānānantaraṁ. anussatīsūti
anussatikammaṭṭhānesu. anuanu sati anussatīti imamatthaṁ dassetuṁ punappunaṁ
uppajjanatoti vatvā na ettha anusaddayogena satisaddo atthantaravācakoti
dassetuṁ satiyeva anussatīti vuttaṁ. tenāyaṁ anusaddo
upalabbhatītiādīsu upasaddo viya anatthako nāpi sañjānanaṁ
pajānanantiādīsu saṁsaddādayo viya atthantaradīpakoti dasseti.
pavattitabbaṭṭhānamhiyeva pavattattāti iminā ca anussatiyā
anussaritabbānurūpatā vuttā hotīti pavattakasseva anurūpataṁ dassetuṁ
kulaputtassa anurūpāti vuttaṁ. saddhāpabbajitassa vā kulaputtassa
anurūpatā nāma pavattitabbaṭṭhānassa anurūpatāyaeva hotīti
pavattakasseva anurūpatā vuttā na ubhayassa. anurūpāti ca
yuttāti attho. buddhanti ye guṇe upādāya bhagavati buddhoti

page number: 317

paññatti te guṇe ekajjhaṁ gahetvā vuttaṁ. tenāha
buddhaguṇārammaṇāya satiyā etaṁ adhivacananti. ārabbhāti ālambitvā.
dhammanti pariyattidhammena saddhiṁ navavidhampi lokuttaradhammaṁ. nanu
ca nibbānaṁ visuṁ kammaṭṭhānabhāvena vakkhatīti. kiñcāpi vakkhati
dhammabhāvasāmaññena pana maggaphalehi saddhiṁ idha pāliyā saṅgahitattā
tassāpi dhammānussatikammaṭṭhāne gahaṇaṁ daṭṭhabbaṁ. asaṅkhatāmatādibhāvena
pana maggaphalehi visiṭṭhatāya tassa visuṁ kammaṭṭhānabhāvena
gahaṇaṁ kataṁ. sīlānussatiādīnaṁ pana tissannaṁ anussatīnaṁ visuṁ
kammaṭṭhānabhāvena gahaṇaṁ yogāvacarassa attanoeva sīlassa cāgassa
saddhādīnañca anussatiṭṭhānabhāvena gahetabbattā.
[239] rūpakāyaṁ gatāti attano karajakāyaṁ ārabbha ārammaṇakaraṇavasena
pavattā. kāyeti kāye visayabhūte. koṭṭhāsanimittārammaṇāyāti
kesādikoṭṭhāsesu paṭikūlanimittārammaṇāya. ito
purimāsu sattasu anussatīsu natthi nimittuppatti idha atthīti dassanatthaṁ
nimittaggahaṇaṁ. tathā assāsapassāsanimittārammaṇāyāti etthāpi.
upasamanti sabbasaṅkhārupasamaṁ nibbānanti attho.
avecca buddhaguṇe yāthāvato ñatvā uppanno pasādo
aveccappasādo ariyamaggena āgatappasādo taṁsadisopi vā yo
diṭṭhigatavādehi acalo asampakampiyo tena samannāgatena. tādisassa
buddhānussatibhāvanā ijjhati na itarassa. paṭirūpe senāsaneti

page number: 318

yathāvuttāṭṭhārasadosavajjite pañcaṅgasamannāgate senāsane.
rahogatenāti rahasi gatena. tena kāyavivekaṁ dasseti. paṭisallīnenāti
nānārammaṇato paṭisallīnena bahiddhā puthuttārammaṇato paṭikkamāpetvā
kammaṭṭhāne sallīnena susiliṭṭhacittenāti attho. evanti
imāya pāliyā āgatanayena.
so bhagavāti ettha. soti yo so samatiṁsapāramiyo
pūretvā sabbakilese bhañjitvā anuttaraṁ sammāsambodhiṁ abhisambuddho
devānaṁ atidevo brahmānaṁ atibrahmā lokanātho bhāgyavantatādīhi
kāraṇehi sadevake loke bhagavāti patthaṭakittisaddo so. bhagavāti idaṁ
satthu nāmakittanaṁ. tathāhi vuttaṁ bhagavāti netaṁ nāmaṁ mātarā
katantiādi 1-. parato pana bhagavāti guṇakittanaṁ. arahantiādīsu navasu
ṭhānesu paccekaṁ itipisaddaṁ yojetvā buddhaguṇā anussaritabbāti
dassento itipi arahaṁ .pe. itipi bhagavāti anussaratīti āha.
itipetaṁ bhūtaṁ itipetaṁ gacchantiādīsu viya itisaddo
āsannapaccakkhakāraṇaṭṭho. pisaddo sampiṇḍanaṭṭho. tena tesaṁ bahubhāvo
dīpito. tāni ca bhāventena cittassa sammukhībhūtāni kātabbānīti
dassento iminā ca iminā ca kāraṇenāti vuttaṁ hotīti āha.
[240] dūratā nāma āsannatā viya upādāyupādāya vuccatīti
paramukkaṁsagataṁ dūrabhāvaṁ dassento suvidūravidūreti āha. suṭṭhu

footnote: 1. khu. ma. 29/174.

page number: 319

vidūrabhāveneva vidūreti attho. sā panassa kilesato dūratā tesaṁ
sabbaso pahīnattāti dassento āha maggena kilesānaṁ
viddhaṁsitattāti. nanu aññesampi khīṇāsavānaṁ te pahīnāevāti anuyogaṁ
manasikatvā vuttaṁ savāsanānanti. na hi bhagavantaṁ ṭhapetvā aññe saha
vāsanāya kilese pahātuṁ sakkonti. etena aññehi asādhāraṇaṁ
bhagavato arahattanti dassitaṁ hoti. kā panāyaṁ vāsanā nāma.
pahīnakilesassāpi appahīnakilesassa payogasadisappayogahetubhūto
kilesanihito sāmatthiyaviseso āyasmato pilindavacchassa
vasalasamudācāranimittaṁ viya. kathaṁ pana ārakattāti vutte kilesehīti ayamattho
labbhatīti. sāmaññajotanāya visese avaṭṭhānato visesatthinā ca
visesassa anuyojitabbato. ārakāssa honti pāpakā akusalā
dhammātiādīni 1- suttapadānettha udāharitabbāni.
ārakāti cettha ākārassa rassattaṁ kakārassa ca hakāraṁ
sānusāraṁ katvā niruttinayena arahanti padasiddhi veditabbā.
vuttamevatthaṁ sukhaggahaṇatthaṁ so tato ārakā nāmāti gāthābandhamāha.
tattha samañjanasīlo samaṅgīti asamaṅgitā asamannāgamo
asahavuttitā. anatthaharaṇena kilesoeva arayoti kilesārayo.
arīnaṁ hatattā arahāti vattabbe niruttinayena arahanti vuttaṁ.
yadetaṁ saṁsāracakkanti sambandho. rathacakkassa nābhi viya

footnote: 1. ma. mū. 12/511.

page number: 320

mūlāvayavabhūtaṁ anto bahi ca samavaṭṭhitaṁ avijjābhavataṇhādvayanti
vuttaṁ avijjābhavataṇhāmayanābhīti. nābhiyā nemiyā ca sambandhārasadisā
paccayaphalabhūtehi avijjābhavataṇhājarāmaraṇehi sambandhā
puññādiabhisaṅkhārāti vuttaṁ puññādiabhisaṅkhārāranti. tattha tattha
bhave pariyantabhāvena pākaṭaṁ jarāmaraṇanti taṁ nemiṭṭhāniyaṁ katvā
āha jarāmaraṇanemīti. yathā rathacakkappavattiyā padhānakāraṇamakkho
evaṁ saṁsāracakkappavattiyā āsavasamudayoti āha āsavasamudayamayena
akkhena vijjhitvāti. āsavāeva avijjādīnaṁ kāraṇattā
āsavasamudayo. yathāha. āsavasamudayā avijjāsamudayoti 1-.
vipākakaṭattārūpappabhedo kāmabhavādiko tibhavoeva ratho tasmiṁ tibhavarathe.
attano paccayehi samaṁ sabbaso vā ādito paṭṭhāya yojitanti
samāyojitaṁ. ādirahitaṁ kālaṁ pavattatīti katvā anādikālappavattaṁ.
khandhānañca paṭipāṭi dhātuāyatanāna ca
abbocchinnaṁ vattamānā saṁsāroti pavuccatīti
evaṁ vuttasaṁsārova saṁsāracakkaṁ. anenāti bhagavatā. bodhimaṇḍeti
bodhisaṅkhātassa ñāṇassa maṇḍabhāvappatte ṭhāne kāle vā.
viriyapādehīti saṅkilesavodānapakkhiyesu sannirumbhanasannikkhipanakiccatāya
dvidhā pavattehi attano viriyasaṅkhātehi pādehi. sīlapaṭhaviyanti
patiṭṭhaṭṭhena sīlameva paṭhavī tassaṁ. patiṭṭhāyāti sampādanavasena
patiṭṭhahitvā. saddhāhatthenāti anavajjadhammādānasādhanato saddhāva

footnote: 1. ma. mū. 12/100.

page number: 321

hattho tena. kammakkhayakaranti kāyakammādibhedassa sabbassapi
kammassa khayakaraṇato kammakkhayakaraṁ. Ñāṇapharasunti samādhisilāya
sunisitamaggañāṇapharasuṁ gahetvā. evaṁ arānaṁ hatattāti ettha
vuttāraghāte saṁsāraṁ cakkaṁ viya cakkanti gahetvā atthayojanaṁ
katvā idāni paṭiccasamuppādadesanākkamenapi taṁ dassetuṁ
athavātiādi vuttaṁ.
tattha anamataggaṁ saṁsāravaṭṭanti anuanuamataggaṁ aviññātakoṭikaṁ
saṁsāramaṇḍalaṁ. sesā dasa dhammā saṅkhārādayo jātipariyosānā
arā. kathaṁ nābhiyā avijjāya mūlato nemiyā jarāmaraṇena antato
sambandhattāti dassento āha avijjāmūlakattā jarāmaraṇapariyantattā
cāti.
dukkhādīsūti samudayanirodhamaggesu. tattha dukkhe aññāṇaṁ
tadantogadhattā tappaṭicchādanato ca. sesesu paṭicchādanatova.
dukkhanti cettha dukkhaṁ ariyasaccaṁ adhippetanti kāmabhavādivasena
tidhā bhinditvā tathā tappaṭicchādikaṁ avijjaṁ avijjādipaccaye
tīsu bhavesu saṅkhārādike paṭipāṭiyā dassento kāmabhave ca
avijjātiādimāha. tattha kāmabhave avijjāti kāmabhave
ādīnavapaṭicchādikā avijjā. rūpabhave avijjāti etthāpi eseva
nayo. kāmabhave saṅkhārānanti kāmabhūmipariyāpannānaṁ saṅkhārānaṁ
kāmabhave vā nipphādetabbā ye saṅkhārā tesaṁ

page number: 322

kāmabhavupapattinibbattakasaṅkhārānanti attho. paccayo hotīti puññābhisaṅkhārā
nantāva ārammaṇapaccayena ceva upanissayapaccayena cāti dvidhā
paccayo hoti apuññābhisaṅkhāresu sahajātassa sahajātādivasena
asahajātassa anantarasamanantarādivasena nānantarassa pana ārammaṇavasena
ceva upanissayavasena ca paccayo hoti. arūpabhave saṅkhārānanti
āneñjābhisaṅkhārānaṁ. paccayo hoti upanissayavaseneva. imasmiṁ
panettha ettha vitthāriyamāne atipapañco hoti sayameva ca
parato āgamissatīti na naṁ vitthārayāma.
[241] tiṇṇaṁ āyatanānanti cakkhusotamanāyatanānaṁ.
ekassāyatanassāti manāyatanassa. iminā nayena phassādīnampi vibhāgo
veditabbo.
tattha tattha sā sā taṇhāti rūpataṇhādibhedā tattha tattha
kāmabhavādīsu uppajjanakā taṇhā. taṇhādimūlikā kathā
atisaṅkhittāti taṁ upādānaṁ bhave ca vibhajitvā vitthāretvā dassetuṁ
kathantiādi vuttaṁ. tattha kāme paribhuñjissāmīti iminā
kāmataṇhāpavattimāha. tathā saggasampattiṁ anubhavissāmītiādīti.
sā pana taṇhā yasmā bhusamādānavasena pavattamānā kāmupādānaṁ
nāma hoti tasmā vuttaṁ kāmupādānapaccayāti. tathevāti
kāmupādānapaccayāeva. brahmalokasampattinti rūpabrahmaloke sampattiṁ.
sabbepi tebhūmikā dhammā kāmanīyaṭṭhena kāmāti vacanato

page number: 323

bhavarāgopi kāmupādānamevāti katvā kāmupādānapaccayāeva mettaṁ
bhāvetītiādi vuttaṁ.
[242] sesupādānamūlikāsupīti etthāyaṁ yojanā. idhekacco
natthi parolokoti natthikadiṭṭhiṁ gaṇhāti so diṭṭhupādānapaccayā
kāyena duccaritaṁ caratītiādi vuttanayena yojetabbaṁ. aparo asukasmiṁ
sampattibhave attā ucchijjissatīti ucchedadiṭṭhiṁ gaṇhāti so
tatrupapattiyā kāyena sucaritaṁ caratītiādi vuttanayeneva yojetabbaṁ.
aparo rūpī manomayo hutvā attā ucchijjatīti rūpupapattiyā maggaṁ
bhāveti bhāvanāpāripūriyāti sabbaṁ vuttanayeneva veditabbaṁ. aparo
arūpabhave uppajjitvā attā ucchijjatīti arūpupapattiyā maggaṁ bhāveti
bhāvanāpāripūriyāti sabbaṁ vuttanayeneva veditabbaṁ. etāhiyeva
attavādupādānamūlikāpi yojanā saṁvaṇṇikāti 1- daṭṭhabbaṁ. evaṁ
diṭṭhadhammanibbānavādavasenāpi yojanā veditabbā. aparo sīlena
suddhīti 2- asuddhamaggaṁ suddhimaggoti parāmasanto sīlabbatupādānapaccayā
kāyena duccaritaṁ caratītiādinā sabbaṁ vuttanayeneva yojetabbaṁ.
idāni yvāyaṁ saṁsāracakkaṁ dassentena kāmabhave avijjā kāmabhave
saṅkhārānaṁ paccayo hotītiādinā avijjādīnaṁ paccayabhāvo saṅkhārādīnaṁ
paccayuppannabhāvo ca dassito tameva paṭisambhidāmaggapāliṁ ānetvā
nigamanavasena dassento evamayantiādimāha.
tattha yathā saṅkhārā hetu nibbattā evaṁ avijjāpi

footnote: 1. saṁvaṇṇitāti maññe. 2. vatena suddhīti padadvayaṁ naṭṭhaṁ maññe.

page number: 324

kāmāsavādinā sahetukāevāti āha ubhopete hetusamuppannāti.
paccayapariggaheti nāmarūpassa paccayānaṁ avijjādīnaṁ paricchijja gahaṇe.
nipphādetabbe bhummaṁ. paññāti kaṅkhāvitaraṇavisuddhisaṅkhātā pakārato
jānanā. dhammaṭṭhitiñāṇanti paṭiccasamuppādāvabodho. idaṁ ca
dhammaṭṭhitiñāṇaṁ yasmā addhāttaye kaṅkhāmalavitaraṇavasena pavattati
tasmā atītampi addhānantiādi vuttaṁ. etena nayenāti etena
avijjā hetūtiādinā avijjāyaṁ vuttena nayena. saṅkhārā hetu
viññāṇaṁ hetusamuppannantiādinā sabbattha vitthāretabbāni.
saṅkhippanti ettha avijjādayo viññāṇādayo cāti saṅkhepo
hetu vipāko ca hetuvipākoti vā saṅkhippatīti saṅkhepo avijjādayo
viññāṇādayo ca. saṅkhepabhāvasāmaññena pana ekavacanaṁ katanti
daṭṭhabbaṁ. te pana saṅkhepā atīte hetu etarahi vipāko etarahi
hetu āyatiṁ vipākoti evaṁ kālavibhāgena cattāro jātā. tenāha
purimasaṅkhepo cettha atīto addhātiādi. saṅkhepasaddo bhāgādhivacananti
atīto hetubhāgo paṭhamo saṅkhepo. esa nayo sesesupi.
taṇhūpādānabhavā gahitāva honti kilesakammabhāvasāmaññato tehi
vinā avijjāsaṅkhārānaṁ sakiccakaraṇato ca. kammaṁ taṇhā ca
tassa sahakārikāraṇaṁ hutvā vattanaṭṭhena kammavaṭṭaṁ.
[243] viññāṇanāmarūpasaḷāyatanaphassavedanānaṁ jāti
jarābhaṅgāvaṭṭhā jātijarāmaraṇanti vuttāti āha jātijarāmaraṇāpadesena

page number: 325

viññāṇādīnaṁ niddiṭṭhattāti. imeti viññāṇādayo. āyatiṁ
vipākavaṭṭaṁ paccupannahetuto bhāvīnaṁ anāgatānaṁ gahitattā. teti
avijjādayo. ākāratoti saruppato 1-. avuttāpi tasmiṁ tasmiṁ saṅgahe
ākiriyanti avijjāsaṅkhārādiggahaṇehi pakāsiyantīti ākārā
atītahetuādīnaṁ vā pakārā ākārā tato ākārato vīsatividhā honti
atītehetupañcakādibhedato. saṅkhāraviññāṇānaṁ antarā eko sandhīti
hetuto phalassa avicchedappavattibhāvato hetuphalasambandhabhūto eko
sandhi. tathā bhavajātiṁnamantarā. vedanātaṇhānamantarā pana phalato
hetuno avicchedappavattibhāvato phalahetusambandhabhūto eko sandhi.
phalabhūtopi hi dhammo aññassa hetusabhāvassa dhammassa paccayo hotīti.
itīti vuttappakāraparāmasanaṁ. tenāha catusaṅkhepantiādi.
sabbākāratoti idha vuttehi avuttehi ca paṭiccasamuppādavibhaṅge
anantanayasamantapaṭṭhānādīsu ca āgatehi sabbehi ākārehi. jānātīti
avabujjhati. passatīti dassanabhūtena ñāṇacakkhunā paccakkhato
passati. aññāti paṭivijjhatīti tesaṁyeva vevacanaṁ. tanti taṁ
jānanaṁ. Ñātaṭṭhenāti yathāsabhāvato jānanaṭṭhena. pajānanaṭṭhenāti
aniccādīhi pakārehi paṭivijjhanaṭṭhena. idāni yadatthamidaṁ bhavacakkaṁ
idhānītaṁ taṁ dassetuṁ iminātiādi vuttaṁ. tattha te dhammeti
te avijjādike dhamme. yathābhūtaṁ ñatvāti mahāvajirañāṇena yāthāvato
jānitvā. nibbindanto balavavipassanāya virajjanto vimuccanto

footnote: 1. sarūpato.

page number: 326

ariyamaggehi are hanīti yojanā. tattha yadā bhagavā virajjati
vimuccati tadā are hani nāma. tato paraṁ pana abhisambuddhakkhaṇaṁ
gahetvā vuttaṁ hani vihani viddhaṁsesīti.
cakkavattino acetane cakkaratane uppanne tattheva loko pūjaṁ
karoti aññattha pūjāvisesā pacchijjanti kimaṅgaṁ pana sammāsambuddhe
uppanneti dassento uppanne tathāgatetiādimāha. ko pana
vādo aññesaṁ pūjāvisesānanti yathāvuttato aññesaṁ amahesakkhehi
devamanussehi kariyamānānaṁ atiuḷārānaṁ pūjāvisesānaṁ arahabhāve kā
nāma kathā. atthānurūpanti arahatthassa anurūpaṁ anvatthaṁ.
[244] asilokabhayenāti akittibhayena. raho pāpaṁ karonti
mā maṁ koci jaññāti. esa bhagavā na kadāci karoti pāpahetūnaṁ
bodhimaṇḍeeva supahīnattā.
aparo nayo. ārakāti arahaṁ suvidūrabhāvato icceva attho.
kuto pana suvidūrabhāvatoti. ye abhāvitakāyā abhāvitasīlā abhāvitacittā
abhāvitapaññā tatoeva appahīnarāgadosamohā ariyadhammassa
akovidā ariyadhamme avinītā ariyadhammassa adassāvino appaṭipannā
micchāpaṭipannā ca tato suvidūrabhāvato. vuttañhetaṁ bhagavatā
saṅghāṭikaṇṇe cepi me bhikkhave bhikkhu gahetvā piṭṭhito piṭṭhito
anubandho assa pāde pādannikkhipanto so ca hoti abhijjhālu
kāmesu tibbasārāgo byāpannacitto paduṭṭhamanasaṅkappo muṭṭhassati

page number: 327

asampajāno asamāhito vibbhantacitto pākaṭindriyo athakho so
ārakāva mayhaṁ ahañca tassa taṁ kissahetu dhammaṁ hi so
bhikkhave bhikkhu na passati dhammaṁ apassanto maṁ na passatīti 1-.
yathāvuttapuggalā hi sacepi sāyaṁ pātaṁ satthu santikāvacarāva
siyuṁ na te tāvatā satthu santikāti vattabbā tathā satthāpi
nesaṁ. iti asappurisānaṁ ārakā dūreti arahaṁ.
sammā nappaṭipajjanti ye nihīnāsayā narā
ārakā tehi bhagavā dūre tenārahammatoti.
tathā ārakāti arahaṁ āsannabhāvatoti attho. kuto pana
āsannabhāvatoti. ye bhāvitakāyā bhāvitasīlā bhāvitacittā
bhāvitapaññā tatoeva pahīnarāgadosamohā ariyadhammassa kovidā
ariyadhammesu vinītā ariyadhammassa dassāvino sammāpaṭipannā tato
āsannabhāvato. vuttampi cetaṁ bhagavatā yojanasate cepi me
bhikkhave bhikkhu vihareyya so ca hoti anabhijjhālu kāmesu
natibbasārāgo abyāpannacitto appaduṭṭhamanasaṅkappo upaṭṭhitasati
sampajāno samāhito ekaggacitto saṁvutindriyo athakho so
santikeva mayhaṁ ahañca tassa taṁ kissahetu dhammaṁ hi so
bhikkhave bhikkhu passati dhammaṁ passanto maṁ passatīti 2-. tathārūpā hi
puggalā satthu yojanasahassantarikāpi honti na tāvatā te satthu

footnote: 1.2. khu. itivuttaka. 25/300-301.

page number: 328

dūracārinoti vattabbā tathā satthāpi nesaṁ. iti sappurisānaṁ
ārakā āsanneti arahaṁ.
ye sammā paṭipajjanti suppaṇītādhimuttikā
ārakā tehi āsanne tenāpi arahaṁ jino.
ye ime rāgādayo pāpadhammā yasmiṁ santāne uppajjanti tassa
diṭṭhadhammikampi samparāyikampi anatthaṁ āvahanti nibbānagāminiyā
paṭipadāya ekaṁseneva ujuvipaccanīkabhūtā ca te attahitaṁ parahitaṁ
ca paripūretuṁ sammāpaṭipajjantehi sādhūhi dūrato rahitabbā
pariccajitabbā pahātabbāti rahā nāma te ca yasmā bhagavato
bodhimūleyeva ariyamaggena sabbaso pahīnā samucchinnā. yathāha.
tathāgatassa kho brāhmaṇa rāgo pahīno doso moho sabbepi
pāpakā akusalā dhammā pahīnā ucchinnamūlā tālāvatthukatā
anabhāvaṅgatā āyatiṁ anuppādadhammāti. tasmā sabbaso na santi
etassa rahāti arahoti vattabbe okārassa sānusāraṁ akārādesaṁ
katvā arahanti vuttaṁ.
pāpadhammā rahā nāma sādhūhi rahitabbato
tesaṁ suṭṭhu pahīnattā bhagavā arahammato.
ye te sabbaso pariññātakkhandhā pahīnakilesā bhāvitamaggā
sacchikatanirodhā arahanto khīṇāsavā ye ca sekhā appattamānasā
anuttaraṁ yogakkhemaṁ paṭṭhayamānā viharanti ye ca parisuddhappayogā

page number: 329

kalyāṇajjhāsayā saddhāsīlasutādiguṇasampannā puggalā tehi na
rahitabbo na pariccajitabbo te ca bhagavatāti arahaṁ. tathāhi
ariyapuggalā satthārā diṭṭhadhammassa paccakkhakaraṇato satthu
dhammasarīrena avirahitāeva honti. yathāha āyasmā piṅgiyo.
passāmi naṁ manasā cakkhunā va rattindivaṁ brāhmaṇa appamatto
namassamāno divasepi 1- rattī teneva maññāmi avippavāsaṁ
saddhā ca pīti ca mano satī ca nāpenti 2- me gotamasāsanamhā
yaṁ yaṁ disaṁ vajjati bhūripañño sa tena teneva natohamasmīti 3-.
teneva ca te aññaṁ satthāraṁ na uddisanti. yathāha. aṭṭhānametaṁ
bhikkhave anavakāso yaṁ diṭṭhisampanno puggalo aññaṁ satthāraṁ
uddiseyya netaṁ ṭhānaṁ vijjatīti 4-. kalyāṇaputhujjanāpi yebhuyyena
satthari niccalasaddhāeva honti. iti supaṭipannehi purisavisesehi
avirahitabbato tesañca avirahanato na santi etassa rahā
pariccajanakā natthi vā etassa raho sādhūhi pariccajitabbattāti arahaṁ.
ye sacchikatasaddhammā ariyā suddhagocarā
na tehi rahito hoti nātho tenārahaṁ matoti.
rahoti ca gamanaṁ vuccati bhagavato ca nānāgatīsu paribbhamanasaṅkhātaṁ
saṁsāre gamanaṁ natthi kammakkhayakarena ariyamaggena bodhimūleyeva
sabbaso sasambhārassa kanmavaṭṭassa viddhaṁsitattā. yathāha.

footnote: 1. pāliyampana vivasāmīti dissati. 2. tattheva namentīti dissati.
footnote: 3. khu. su. 25/553. 4. aṅa. eka. 20/36.

page number: 330

yena devūpapatyassa gandhabbo vā vihaṅgamo
yakkhattaṁ yena gaccheyyaṁ manussattaṁ ca abbaje
te mayhaṁ āsavā khīṇā viddhattā 1- vinaḷīkatāti 2-.
evaṁ natthi etassa raho gamanaṁ gatīsu pacchā jātītipi arahaṁ.
raho vā gamanaṁ yassa saṁsāre natthi sabbaso
pahīnajātimaraṇo arahaṁ sugato mato.
pāsaṁsattā vā bhagavā arahaṁ. akkharacintakā hi pasaṁsāyaṁ arahasaddaṁ
vaṇṇenti. pāsaṁsabhāvo ca bhagavato anaññasādhāraṇo
yathābhuccaguṇādhigato sadevake loke supatiṭṭhito. tathāhesa anuttarena
sīlena anuttarena samādhinā anuttarāya paññāya anuttarāya
vimuttiyā asamo asamasamo appaṭisamo appaṭibhāgo appaṭipuggaloti
evaṁ tasmiṁ tasmiṁ guṇe vibhajitvā vuccamāne paṇḍitapurisehi
devehi brahmehi bhagavatā vā pana pariyosāpetuṁ asakkuṇeyyarūpo.
iti pāsaṁsattāpi bhagavā arahaṁ.
guṇehi sadiso natthi yasmā loke sadevake
tasmā pāsaṁsiyattāpi arahaṁ dipaduttamo.
evaṁ sabbathāpi.
ārakā mandabuddhīnaṁ ārakā ca vijānataṁ
rahānaṁ suppahīnattā vidūnamaraheyyato
bhavesu ca rahābhāvā pāsaṁsā arahaṁ jinoti.

footnote: 1. pāliyanpana viddhastāti dissati. 2. aṅ. catukka. 21/50.

page number: 331

sammāti aviparītaṁ. sāmanti sayameva. sambuddhoti hi
ettha saṁsaddo sayanti etassa atthassa bodhako daṭṭhabbo.
sabbadhammānanti anavasesānaṁ ñeyyadhammānaṁ. kathaṁ panettha
sabbadhammāvabodho labbhatīti. ekadesassa aggahaṇato. padesaggahaṇe
hi asati gahetabbassa nippadesatāva viññāyati yathā dakkhito
na dadātīti. evaṁ ca katvā atthavisesānapekkhā kattarieva
buddhasaddasiddhi veditabbā kammavacanicchāya abhāvato. sammā sāmaṁ
buddhattā sammāsambuddhoti ettakameva hi idha saddato labbhati.
sabbadhammānanti pana atthato labbhamānaṁ gahetvā vuttaṁ. na hi
bujjhanakiriyā avisayā yujjati. idāni tassā visayaṁ sabbadhammeti
sāmaññato vuttaṁ vibhajitvā dassetuṁ abhiññeyye dhammetiādi
vuttaṁ. tattha abhiññeyyeti abhivisiṭṭhena ñāṇena jānitabbe.
ke pana teti. catusaccadhamme. abhiññeyyato buddhoti
abhiññeyyabhāvato bujjhi pubbabhāge vipassanāpaññāhi adhigamakkhaṇe
maggapaññāya aparabhāge sabbaññutañāṇādīhi aññāsīti attho.
ito paresupi eseva nayo. pariññeyya dhammeti dukkhaṁ
ariyasaccamāha. pahātabbeti samudayapakkhiye. sacchikātabbeti nibbānaṁ
sandhāyāha. bahuvacananiddeso pana sopādisesādikaṁ pariyāyasiddhabhedaṁ
gahetvā kato. uddesovāyaṁ catusaccadhammānanti.
tathāhi vakkhati cakkhu dukkhasaccantiādi. uddeso ca

page number: 332

avinicchitatthaparichedassa dhammassa vasena kariyati. uddesena hi
uddisiyamānānaṁ dhammānaṁ atthitāmattaṁ vuccati na paricchedoti aparicchedena
bahuvacanena vuttaṁ yathā apaccayā dhammā asaṅkhatā dhammāti.
sacchikātabbeti vā phalavimuttīnampi gahaṇaṁ na nibbānassevāti
bahuvacananiddeso kato. evañca bhāvetabbeti ettha jhānānampi
gahaṇaṁ daṭṭhabbaṁ.
[245] gāthāyaṁ bhāvetabbañcāti ettha casaddo
avuttasamuccayaṭṭho. tena sacchikātabbassa gahaṇaṁ veditabbaṁ. tasmā
buddhosmīti yasmā cattāri saccāni mayā buddhāni saccavinimuttaṁ
ca kiñci ñeyyaṁ natthi tasmā sabbampi ñeyyaṁ buddhosmi
abhiññāsinti attho. evaṁ saccavasena sāmaññato vuttamatthaṁ
dvārārammaṇehi saddhiṁ dvārappavattadhammehi khandhādīhi ca
saccavaseneva vibhajitvā dassetuṁ apicātiādi āraddhaṁ.
tattha mūlakāraṇabhāvenāti santesupi avijjādīsu aññesu
kāraṇesu tesampi mūlabhūtakāraṇabhāvena. taṇhā hi kammassa
vicittabhāvahetuto sahāyabhāvupagamanato ca dukkhavicittatāya padhānakāraṇaṁ.
samuṭṭhāpikāti uppādikā. purimataṇhāti purimabhavasiddhā taṇhā.
ubhinnanti cakkhussa taṁsamudayassa ca. appavattīti appavattinimittaṁ.
nirodhapajānanāti sacchikiriyābhisamayavasena nirodhassa paṭivijjhanā.
ekekapaduddhārenāti cakkhu cakkhusamudayotiādinā

page number: 333

ekekakoṭṭhāsaniddhāraṇena. taṇhāyapi pariññeyyabhāvasabbhāvato
upādānakkhandhantogadhattā ca dukkhasaccasaṅgahaṁ dassetuṁ rūpataṇhādayo
cha taṇhākāyāti vuttaṁ. kasiṇānīti kasiṇajjhānāni. dvattiṁsākārāti
dvattiṁsakoṭṭhāsā tadārammaṇajjhānāni ca. nava bhavāti
kāmabhavādayo tayo saññībhavādayo tayo ekavokārabhavādayo tayoti
nava bhavā. cattāri jhānānīti aggahitārammaṇavisesāni cattāri
rūpāvacarajjhānāni. vipākajjhānānaṁ vā etaṁ gahaṇaṁ. ettha
ca akusaladhammānaṁ upanissayabhūtā taṇhā samuṭṭhāpikā
purimataṇhāti veditabbā. kiriyadhammānaṁ pana yattha te [1]- tassa
attabhāvassa kāraṇabhūtā [2]-. anubuddhoti bujjhitabbadhammassa anurūpato
buddho. tenāti yasmā sāmaññato visesato ca ekekapaduddhārena
sabbadhamme buddho tasmā vuttaṁ. kinti āha sammā sāmaṁ
sabbadhammānaṁ buddhattāti. sabbassapi ñeyyassa sabbākārato aviparītaṁ
sayameva abhisambuddhattāti attho. imināssa paropadesarahitassa
sabbākārena sabbadhammāvabodhanasamatthassa ākaṅkhāpaṭibaddhavuttino
anāvaraṇañāṇasaṅkhātassa sabbaññutañāṇassa adhigamo dassito.
nanu ca sabbaññutañāṇato aññaṁ anāvaraṇañāṇaṁ aññathā
cha asādhāraṇañāṇāni buddhañāṇānīti vacanaṁ virujjheyyāti. na
virujjhati visayappavattibhedavasena aññehi asādhāraṇabhāvadassanatthaṁ
ekasseva ñāṇassa dvidhā vuttattā. ekameva hi taṁ ñāṇaṁ

footnote: 1. etthantare pana kiriyadhammā uppajjantītipi dissati.
footnote: 2. ito parampi taṇhāti dissati.

page number: 334

anavasesasaṅkhatāsaṅkhatasammutidhammavisayatāya sabbaññutañāṇaṁ. tattha
ca āvaraṇābhāvato nissaṅgacāramupādāya anāvaraṇanti vuttaṁ. yathāha
paṭisambhidāyaṁ sabbaṁ saṅkhatamasaṅkhatamanavasesaṁ jānātīti sabbaññutañāṇaṁ
tatthāvaraṇaṁ natthīti anāvaraṇantiādi. tasmā natthi
nesaṁ atthato bhedo. ekantena cetaṁ evamicchitabbaṁ.
aññathā sabbaññutānāvaraṇañāṇānaṁ sādhāraṇatā asabbadhammārammaṇatā
ca āpajjeyya. na hi bhagavato ñāṇassa aṇumattampi
āvaraṇaṁ atthi. anāvaraṇañāṇassa ca asabbadhammārammaṇabhāve
yattha taṁ nappavattati tatthāvaraṇasabbhāvato anāvaraṇabhāvoyeva na
siyā. athavā pana hetuaññameva anāvaraṇañāṇaṁ sabbaññutañāṇato.
idha pana sabbattha appaṭihatavuttitāya anāvaraṇañāṇanti
sabbaññutañāṇameva adhippetaṁ. tassa cādhigamena bhagavā sabbaññū
sabbavidū sammāsambuddhoti ca vuccati na sakiṁyeva sabbadhammāvabodhato.
tathā ca vuttaṁ paṭisambhidāyaṁ vimokkhantikametaṁ buddhānaṁ
bhagavantānaṁ bodhiyā mūle saha sabbaññutañāṇassa paṭilābhā sacchikā
paññatti yadidaṁ buddhoti 1-. sabbadhammāvabodhanasamatthañāṇasamadhigamena
hi bhagavato santāne anavasesadhamme paṭivijjhituṁ samatthatā ahosīti.
etthāha kiṁ panidaṁ ñāṇaṁ pavattamānaṁ sakiṁyeva sabbasmiṁ visaye
pavattati udāhu kamenāti. kiñcettha yadi tāva sakiṁyeva sabbasmiṁ

footnote: 1. khu. paṭi. 31/262.

page number: 335

visaye pavattati atītānāgatapaccuppannājjhattabahiddhādibhedabhinnānaṁ
saṅkhatadhammānaṁ asaṅkhatasammutidhammānañca ekajjhaṁ upaṭṭhāne dūrato
cittapadaṁ 1- pekkhantassa viya paṭibhāgenāvabodho na siyā tathā ca
sati sabbe dhammā anattāti vipassantānaṁ anattākārena viya
sabbadhammā anirūpitarūpena bhagavato ñāṇassa visayā hontīti
āpajjati. yepi sabbañeyyadhammānaṁ ṭhitalakkhaṇavisayaṁ vikapparahitaṁ
sabbakālaṁ buddhānaṁ ñāṇaṁ pavattati tena te sabbavidūti vuccanti
evañca katvā caraṁ samāhito nāgo tiṭṭhantopi samāhitoti
idampi vacanaṁ suvuttaṁ hotīti vadanti tesampi vuttadosānativatti.
ßēhitalakkhaṇārammaṇatāya ca atītānāgatasammutidhammānaṁ tadabhāvato
ekadesavisayameva bhagavato ñāṇaṁ siyā tasmā sakiṁyeva ñāṇaṁpavattatīti
na yujjati. atha kamena sabbasmiṁ visaye ñāṇaṁ pavattati evampi
na yujjati. na hi jātibhūmisabhāvādivasena disādesakālādivasena ca
anekabhedabhinne ñeyye kamena gayhamāne tassa anavasesapaṭivedho
sambhavati apariyantabhāvato ñeyyassa. ye pana atthassa
avisaṁvādanato ñeyyassa ekadesaṁ paccakkhaṁ katvā sesepi evanti
adhimuccitvā vavaṭṭhāpanena sabbaññū bhagavā tañca ñāṇaṁ na
anumānikaṁ saṁsayābhāvato saṁsayānubaddhaṁ hi loke anumānaṁ ñāṇanti
vadanti tesampi taṁ na yuttaṁ. sabbassa hi apaccakkhabhāve
atthāvisaṁvādanena ñeyyassa ekadesaṁ paccakkhaṁ katvā sesepi

footnote: 1. aññattha pana cittapaṭanti dissati.

page number: 336

evanti adhimuccitvā vavaṭṭhāpanassa asambhavato yaṁ hi taṁsesaṁ taṁ
apaccakkhanti. atha tampi paccakkhaṁ tassa sesabhāvoeva na siyāti.
sabbametaṁ akāraṇaṁ. kasmā. avisayavicārabhāvato. vuttañhetaṁ
bhagavatā buddhavisayo bhikkhave acinteyyo na cintetabbo yo
cinteyya ummādassa vighāṭassa bhāgī assāti 1-.
idaṁ panettha sanniṭṭhānaṁ yaṅkiñci bhagavatā ñātuṁ icchitaṁ
sakalamekadeso vā tattha appaṭihatavuttitāya paccakkhato ñāṇaṁ pavattati.
niccasamādhānañca vikkhepābhāvato. Ñātuṁ icchitassa ca sakalassa
avisayabhāve tassa ākaṅkhāpaṭibaddhavuttitā na siyā. ekanteneva
sā icchitabbā sabbe dhammā buddhassa bhagavato āvajjanapaṭibaddhā
ākaṅkhāpaṭibaddhā manasikārapaṭibaddhā cittuppādapaṭibaddhāti vacanato.
atītānāgatavisayampi bhagavato ñāṇaṁ anumānāgamatakkagahaṇavirahitattā
paccakkhameva. nanu ca etasmimpi pakkhe yadā sakalaṁ ñātuṁ
icchitaṁ tadā sakiṁyeva sakalavisayatāya anirūpitarūpena bhagavato ñāṇaṁ
pavatteyyāti vuttadosānativattiyevāti. na tassa visodhitattā.
visodhito hi so buddhavisayo acinteyyoti. aññathā
pacurajanañāṇasamānavuttitāya buddhānaṁ bhagavantānaṁ ñāṇassa acinteyyatā na
siyā. tasmā sakaladhammārammaṇampi taṁ ekadhammārammaṇaṁ viya suvavaṭṭhāpiteyeva
te dhamme katvā pavattatīti idamettha acinteyyaṁ. vuttañhetaṁ

footnote: 1. aṅ. catukka. 21/104. pāliyampana buddhavisayo acinteyyo na
footnote: cintetabbo yaṁ cintento ummādassa...assāti dissati.

page number: 337

yāvattakaṁ ñeyyaṁ tāvattakaṁ ñāṇaṁ yāvattakaṁ ñāṇaṁ tāvattakaṁ
ñeyyaṁ ñeyyapariyantikaṁ ñāṇaṁ ñāṇapariyantikaṁ ñeyyanti 1-.
evamekajjhaṁ visuṁ sakiṁ kamena vā icchānurūpaṁ sammā sāmañca
sabbadhammānaṁ buddhattā sammāsambuddho.
[246] vijjāhīti ettha. vindiyaṁ vindatīti vijjā yāthāvato
upalabbhatīti attho. attano vā paṭipakkhassa vijjhanaṭṭhena vijjā
tamokkhandhādikassa padālanaṭṭhenāti attho. tatoeva attano
visayassa viditakaraṇaṭṭhenapi vijjā. sampannattāti samannāgatattā
paripuṇṇattā vā avikalattāti attho. tissannaṁ aṭṭhannaṁ ca
vijjānaṁ tattha tattha sutte gahaṇaṁ veneyyajjhāsayavasenāti daṭṭhabbaṁ.
satta saddhammā nāma saddhā hiri ottappaṁ bāhusaccaṁ viriyaṁ sati
paññā ca ye sandhāya vuttaṁ idha bhikkhu saddho hotītiādi 2-.
cattāri jhānānīti yānikānici cattāri rūpāvacarajjhānāni. kasmā
panettha sīlādayo paṇṇaraseva caraṇanti vuttāti codanaṁ sandhāyāha
imeyeva hītiādi. tena tesaṁ sikkhāttayasaṅgahato nibbānupagamane
ekaṁsato sādhanabhāvamāha. idāni tadatthasādhanāya āgamaṁ dassento
yathāhātiādimāha. bhagavātiādi vuttassevatthassa nigamanavasena
vuttaṁ. nanu cāyaṁ vijjācaraṇasampadā sāvakesupi labbhatīti.
kiñcāpi labbhati na pana tathā yathā bhagavatoti dassetuṁ tattha

footnote: 1. khu. paṭisambhidā. 31/577. pāliyampana neyyanti dissati.
footnote: 2. aṅ. pañcaka. 22/3.

page number: 338

vijjāsampadātiādi vuttaṁ. caraṇadhammapariyāpannattā karuṇābrahmavihārassa
so cettha mahaggatabhāvappattattā sādhāraṇasabhāvoti
āha caraṇasampadā mahākāruṇikataṁ pūretvā ṭhitāti. yathā sattānaṁ
anatthaṁ parivajjetvā atthe niyojanaṁ paññāya vinā na hoti
evaṁ nesaṁ atthānatthajānanaṁ satthu karuṇāya vinā na hotīti ubhayampi
ubhayattha sakiccakameva siyā. tattha pana yassā padhānabhāvo
taṁ dassetuṁ so sabbaññutāyātiādi vuttaṁ. tattha yathātaṁ
vijjācaraṇasampannoti yathā aññopi vijjācaraṇasampanno. tena
vijjācaraṇasampannassevāyaṁ āveṇikā paṭipattīti dasseti. sā
panāyaṁ satthu vijjācaraṇasampadā sāsanassa niyyānikatāya sāvakānaṁ
sammāpaṭipattiyā ekantakāraṇanti dassetuṁ tenassātiādi vuttaṁ.
taṁ suviññeyyameva.
ettha ca vijjāsampadāya satthu paññāmahattaṁ pakāsitaṁ hoti
caraṇasampadāya karuṇāmahattaṁ. tesu paññāya bhagavato
dhammarajjappatti karuṇāya dhammasaṁvibhāgo paññāya saṁsāradukkhanibbidā
karuṇāya saṁsāradukkhasahanaṁ paññāya paradukkhaparijānanaṁ karuṇāya
paradukkhapaṭikārārambho paññāya parinibbānābhimukhabhāvo karuṇāya
tadadhigamo paññāya sayaṁ tāraṇaṁ karuṇāya paresaṁ tāraṇaṁ paññāya
buddhabhāvasiddhi karuṇāya buddhakiccasiddhi karuṇāya bodhisattabhūmiyaṁ
saṁsārābhimukhabhāvo paññāya tattha anabhirati tathā karuṇāya paresaṁ

page number: 339

abhiṁsāpanaṁ paññāya sayaṁ parehi abhāyanaṁ karuṇāya paraṁ rakkhanto
attānaṁ rakkhati paññāya attānaṁ rakkhanto paraṁ rakkhati tathā
karuṇāya aparantapo paññāya anattantapo tena attahitāya
paṭipannādīsu catūsu puggalesu catutthapuggalabhāvo siddho hoti tathā
karuṇāya lokanāthatā paññāya attanāthatā karuṇāya cassa
ninnatābhāvo paññāya uṇṇamābhāvo tathā karuṇāya sabbasattesu
janitānuggaho paññānugatattā na ca na sabbattha virattacitto
paññāya sabbadhammesu virattacitto karuṇānugatattā na ca na
sabbasattānuggahāya pavatto. yathā hi karuṇā bhagavato sinehasokavirahitā
evaṁ paññā ahaṁkāramamaṅkāravinimuttāti aññamaññavisodhitā
paramavisuddhā guṇavisesā vijjācaraṇasampadāhi pakāsitāti daṭṭhabbaṁ.
[247] gamanampi gatanti vuccati gate ṭhitetiādīsu. 1-
sobhananti subhaṁ. subhabhāvo visuddhatāya visuddhatā dosavigamenāti āha
parisuddhamanavajjanti. gamanaṁ ca nāma bahuvidhanti idhādhippetaṁ gamanaṁ
dassento ariyamaggoti āha. so hi nibbānassa gati
adhigamoti katvā gataṁ gamananti ca vuccati. idāni tasseva
gahaṇe kāraṇaṁ dassetuṁ tena hesātiādi vuttaṁ. khemaṁ disanti
nibbānaṁ. asajjamānoti paripanthābhāvena sugatigamanepi asajjanto
saṅgaṁ akaronto pageva itarattha. athavā. ekāsane

footnote: 1. ma. mū. 12/105.

page number: 340

nisīditvā khippābhiññāvaseneva catunnampi maggānaṁ paṭiladdhabhāvato
tato asajjamāno asajjanato. yaṁ gamanaṁ gacchanto sabbagamanatthaṁ
āpohati 1- sabbaṁ ca anuttarasampattiṁ āvahati tadeva sobhanaṁ nāma
tena ca bhagavā sugatoti āha iti sobhanagamanattā sugatoti
sobhanaṭṭho susaddoti katvā.
asundarānaṁ dukkhānaṁ saṅkhārappavattīnaṁ abhāvato accantasukhattā
ekantato sundaraṁ nāma asaṅkhatā dhātūti āha sundaraṁ cesa ṭhānaṁ
gato amataṁ nibbānanti. tenāha bhagavā nibbānaṁ paramaṁ sukhanti 2-.
sammāti suṭṭhu. suṭṭhu gamanaṁ ca nāma paṭipakkhena anabhibhūtassa
gamananti āha pahīne kilese puna apaccāgacchantoti. idaṁ
ca sikhāppattaṁ sammā gamanaṁ yāya āgamanīyapaṭipadāya siddhaṁ sāpi
sammā gamanamevāti evampi bhagavā sugatoti dassetuṁ sammā vā
gatotiādi vuttaṁ.
sammāpaṭipattiyāti sammāsambodhiyā sampāpane aviparītapaṭipattiyā.
sabbalokassa hitasukhameva karontoti etena mahābodhiñāṇaṁ 3-
paṭipadāavibhāgena 3- sabbasattānaṁ sabbadā hitasukhāvahabhāveneva
pavattatīti dasseti. sassataṁ ucchedanti ime ante anupagacchanto
gatoti etena paṭiccasamuppādagatiṁ dasseti. kāmasukhaṁ attakilamathanti
ime anupagacchanto gatoti etena ariyamaggagatiṁ dasseti.

footnote: 1. āvahati. 2. ma. ma. 13/283. 3-3. mahābodhiyā paṭipadā
footnote: avibhāgenātipi dissati.

page number: 341

tatrāti yuttaṭṭhāne yuttasseva bhāsane. nipphādetabbasādhetabbe 1-
cetaṁ bhummaṁ. abhūtanti abhūtatthaṁ. atthamukhena hi vācāya
abhūtatā bhūtatā vā. atacchanti tasseva vevacanaṁ. abhūtanti
vā asantaṁ avijjamānaṁ. atacchanti atathākāraṁ aññathā santaṁ.
anatthasañhitanti diṭṭhadhammikena samparāyikena vā anatthena sañhitaṁ
anatthāvahaṁ. na atthoti anattho atthassa paṭipakkho abhāvo
ca tena sañhitaṁ pisuṇāvācaṁ samphappalāpañcāti attho.
evamettha catubbidhassāpi vacīduccaritassa saṅgaho daṭṭhabbo.
ettha ca paṭhamā vācā sīlavantaṁ dussīloti acaṇḍālādimeva
caṇḍālotiādinā bhāsamānassa daṭṭhabbā. dutiyā dussīlaṁ
dussīloti caṇḍālādimeva caṇḍālotiādinā avinayena bhāsamānassa.
tatiyā nerayikādikassa nerayikādibhāvavibhāvanīkathā yathā
āpāyiko devadatto nerayikotiādikā 2-. catutthī vedavihitena
yaññavidhinā pāṇātipātādi kataṁ sugatiṁ āvahatīti lokassa
byāmohanakathā. pañcamī bhūtena pesuññupasaṁhārādikathā. chaṭṭhā
yuttapattaṭṭhāne pavattitā dānasīlādikathā veditabbā. evaṁ sammā
gadattāti yathāvuttaṁ abhūtādiṁ vajjetvā bhūtaṁ tacchaṁ atthasañhitaṁ
piyaṁ manāpaṁ tatoeva sammā suṭṭhu gadanato sugato dakārassa
takāraṁ katvā. āpāthagamanamattena kassaci appiyampi hi bhagavato

footnote: 1. nipphādetabbe sādhetabbetipi dissati.
footnote: 2. aṅ. aṭṭhaka. 23/162.

page number: 342

vacanaṁ piyamanāpameva atthasiddhiyā lokassa hitasukhāvahattā.
apica sobhanaṁ gataṁ gamanaṁ etassāti sugato. bhagavato hi
veneyyajanupasaṅkamanaṁ ekantena tesaṁ hitasukhanipphādanato sobhanaṁ
bhaddakaṁ. tathā lakkhaṇānubyañjanapaṭimaṇḍitarūpakāyatāya
dutavilambitakhalitānukaḍḍhananippīḷanukkuṭikākuṭilākulatādidosarahitaṁ vilāsita
rājahaṁsavasabhavāraṇamigarājagamanaṁ kāyagamanaṁ ñāṇagamanaṁ ca
vipulanimmalakaruṇāsativiriyādiguṇavisesasahitamabhinīhārato yāva mahābodhiṁ
anavajjatāya sattānaṁ hitasukhāvahatāya ca sobhanameva. athavā. sayambhūñāṇena
sakalampi lokaṁ pariññābhisamayavasena parijānanto sammā gato
avagatoti sugato. tathā lokasamudayaṁ pahānābhisamayavasena pajahanto
anuppattidhammataṁ āpādento sammā gato atītoti sugato.
lokanirodhaṁ nibbānaṁ sacchikiriyābhisamayavasena sammā gato adhigatoti
sugato. lokanirodhagāminīpaṭipadaṁ bhāvanābhisamayavasena sammā gato
paṭipannoti sugato. tathā yaṁ imassa sadevakassa lokassa
diṭṭhaṁ sutaṁ mutaṁ viññātaṁ pavattaṁ pariyesitaṁ anuvicaritaṁ manasā
sabbantaṁ hatthatale āmalakaṁ viya sammā paccakkhato gato abbhaññāsīti
sugato.
[248] sabbathāti sabbappakārena. yo yo loko yathā
yathā veditabbo tathā tathā te te pana pakāre dassetuṁ
sabhāvatotiādi vuttaṁ. tattha sabhāvatoti dukkhasabhāvato.

page number: 343

sabbo hi loko dukkhasabhāvo. yathāha. saṅkhittena
pañcupādānakkhandhā dukkhāti 1-. samudayatoti yato so samudeti tato
taṇhādito. nirodhatoti yattha so nirujjhati tato visaṅkhārato.
nirodhupāyatoti yena vidhinā so nirodho pattabbo tato
ariyamaggato. aññassa pakārassa abhāvā iti sabbathā lokaṁ
avedīti vatvā tadatthasādhakaṁ suttaṁ dassento yattha kho āvusotiādimāha.
tattha na jāyatītiādinā ujukaṁ jātiādīni paṭikkhipitvā
na cavati na upapajjatīti padadvayena aparāparaṁ cavanupapatanāni
paṭikkhipati. keci pana na jāyatītiādi gabbhaseyyakavasena vuttaṁ
itaraṁ opapātikavasenāti vadanti. tanti jātiādirahitaṁ. gamanenāti
padasā gamanena. Ñāteyyanti jānitabbaṁ. Ñātāyanti vā
pāṭho. Ñātā ayaṁ nibbānatthikoti adhippāyo. kāmaṁ
pādagamanena gantvā lokassantaṁ ñāpetuṁ daṭṭhuṁ pattuṁ vā na
sakkā. apica parimitaparicchinnaṭṭhāne taṁ paññāpetvā dassemīti
dassento apicātiādimāha. tattha sasaññamhīti saññāsahite.
tatoeva samanake saviññāṇake. aviññāṇake pana
utusamuṭṭhānarūpasamudāyamatte paññāpetuṁ na sakkāti adhippāyo.
lokanti khandhādilokaṁ. lokanirodhanti tassa lokassa nirujjhanaṁ

footnote: 1. khu. paṭisambhidā. 31/507.

page number: 344

nibbānameva 1-. vākadesampi 1- hi taṁ yesaṁ nirodho tesaṁ vasena
upacārato viniddisiyati yathā cakkhu loke piyarūpaṁ sātarūpaṁ etthesā
taṇhā pahīyamānā pahiyyati ettha nirujjhamānā nirujjhatīti 2-.
gamanenāti pākatikagamanena. lokassantoti saṅkhāralokassa
anto antakiriyāhetubhūtaṁ nibbānaṁ. kudācananti kadācipi.
appatvāti aggamaggena anadhiganvā. pamocananti pamutti nissaraṇaṁ.
tasmāti yasmā lokassantaṁ appatvā vaṭṭadukkhato mutti natthi
tasmā. haveti nipātamattaṁ. lokavidūti sabhāvādito sabbalokaṁ
jānanto. sumedhoti sundarapañño. lokantagūti pariññābhisamayena
lokaṁ viditvā pahānābhisamayena lokantagū. maggabrahmacariyavāsassa
pariniṭṭhitattā vusitabrahmacariyo. sabbesaṁ kilesānaṁ samitattā
catusaccadhammānaṁ vā abhisamitattā samitāvī. nāsiṁsati na paṭṭheti
yathā imaṁ lokaṁ evaṁ parañca lokaṁ appaṭisandhikattā.
[249] evaṁ yadipi lokavidutā anavasesato dassitā sabhāvato
dassitattā loko pana ekadeseneva vuttoti taṁ anavasesato dassetuṁ
apica tayo lokātiādi vuttaṁ. tattha indriyabaddhānaṁ khandhānaṁ
samuho santāno ca sattaloko. rūpādīsu sattavisattatāya satto.
lokiyanti ettha kusalākusalaṁ tabbipāko cāti lokoti.
anindriyabaddhānaṁ rūpādīnaṁ samuho santāno ca okāsaloko. lokiyanti

footnote: 1-1. nibbānameva vā. adesampītipi dissati.
footnote: 2. dī. mahāvagga. 10/346.

page number: 345

ettha tasā thāvarā ca tesaṁ okāsabhūtoti. tadādhāratāya hesa
bhājanalokotipi vuccati. ubhayepi khandhā saṅkhāraloko paccayehi
saṅkhariyanti lujjanti palujjanti cāti. āhāraṭṭhitikāti paccayaṭṭhitikā
paccayāyattavuttikāti attho. paccayaṭṭho hettha āhārasaddo
ayamāhāro anuppannassa vā kāmacchandassa upādāyātiādīsu 1-
viya. evaṁ hi sabbe sattāti iminā asaññasattāpi
pariggahitā honti. sā panāyaṁ āhāraṭṭhitikatā nippariyāyato
saṅkhāradhammo na sattadhammoti āha āhāraṭṭhitikāti āgataṭṭhāne
saṅkhāraloko veditabboti. yadi evaṁ sabbe sattāti idaṁ kathanti.
puggalādhiṭṭhānā desanāti nāyaṁ doso yathā aññatthāpi ekadhamme
bhikkhave bhikkhu sammānibbindamāno sammāvirajjamāno sammāvimuccamāno
sammāpariyantadassāvī sammattamabhisamecca diṭṭheva dhamme
dukkhassantakaro hoti katamasmiṁ ekadhamme sabbe sattā
āhāraṭṭhitikāti 2-. diṭṭhigatikānaṁ sassatādivasena attā lokoti ca
parikappanā yebhuyyena sattavisayā na saṅkhāravisayāti āha sassato
lokoti vā asassato lokoti vā āgataṭṭhāne sattaloko
veditabboti.
yāvatā candimasuriyā pariharantīti yattake ṭhāne candimasuriyā
parivattanti paribbhamanti. disā bhanti virocanāti tesaṁ

footnote: 1. saṁ. mahāvāra. 19/143. 2. aṅ. dasaka. 24/54.

page number: 346

paribbhamaneneva tā disā pabhassarā hutvā virocanti. tāva sahassadhā
lokoti tattakaṁ sahassakāro 1- okāsaloko sahassalokadhātuyoti
attho. tāva sahassavāti vā pāṭho.
tampīti taṁ tividhaṁ lokaṁ. tathā hissa sabbathā viditotisambandho.
eko lokoti sabbe sattā āhāraṭṭhitikāti yāya puggalādhiṭṭhānāya
kathāya sabbesaṁ saṅkhārānaṁ paccayāyattavuttitā vuttā tāya
sabbo saṅkhāraloko eko ekavidho pakārantarassa abhāvato. dve
lokātiādīsupi iminā nayena attho veditabbo. nāmaggahaṇena
cettha nibbānassa aggahaṇaṁ tassa alokasabhāvattā. nanu ca
āhāraṭṭhitikāti ettha paccayāyattavuttitāya maggaphaladhammānampi
lokatā āpajjatīti. nāpajjati pariññeyyānaṁ dukkhasaccadhammānaṁ
idha lokoti adhippetattā. athavā. na lujjati na palujjatīti
yo gahito tathā na hoti so lokoti taṁgahaṇarahitānaṁ lokuttarānaṁ
natthi lokatā. upādānānaṁ ārammaṇabhūtā khandhā upādānakkhandhā.
dasāyatanānīti dasa rūpāyatanāni. ettha ca āhāraṭṭhitikāti
paccayāyattavuttitāvacanena saṅkhārānaṁ aniccatā yadaniccantaṁ dukkhaṁ
yaṁ dukkhantadanattāti 2- vacanato dukkhānattatā ca pakāsitā hontīti
tīṇipi sāmaññalakkhaṇāni gahitāni. nāmanti cattāro arūpino
khandhā. te ca atthato phassādayo. rūpanti bhūtupādāyarūpāni.

footnote: 1. sahassappakāro. 2. saṁ. saḷāyatana. 18/1.

page number: 347

tāni ca atthato paṭhavīādayoti aviseseneva salakkhaṇato saṅkhārā
gahitā. taggahaṇeneva ye tesaṁ visesā kusalādayo hetuādayo ca
tepi gahitāeva hontīti āha iti ayaṁ saṅkhāralokopi sabbathā
viditoti.
āgamma cittaṁ seti etthāti āsayo migāsayo viya.
yathā migo gocarāya gantvā paccāgantvā tattheva vanagahane
sayatīti so tassa āsayo evaṁ aññathā pavattitvāpi cittaṁ
āgamma yattha seti so tassa āsayoti vuccati. so pana
sassatadiṭṭhiādivasena catubbidho. vuttañca
sassatucchedadiṭṭhi ca khanti cevānulomikā
yathābhūtañca yaṁ ñāṇaṁ etaṁ āsayasaddhitanti 1-.
tattha sabbadiṭṭhīnaṁ sassatucchedadiṭṭhīhi saṅgahitattā sabbepi diṭṭhigatikā
sattā imāeva dve diṭṭhiyo sannissitā. yathāha. dvayanissito
kho panāyaṁ kaccāna loko yebhuyyena atthitañca natthitañcāti 2-.
atthitāti hi sassataggāho adhippeto. natthitāti ucchedaggāho.
ayantāva vaṭṭanissitānaṁ puthujjanānaṁ āsayo. vivaṭṭanissitānaṁ
pana suddhasattānaṁ anulomikā khanti yathābhūtañāṇanti duvidho āsayo.
āsayaṁ jānātīti catubbidhampi sattānaṁ āsayaṁ jānāti jānanto
ca tesaṁ diṭṭhigatānaṁ tesañca ñāṇānaṁ appavattikkhaṇepi jānāti.

footnote: 1. āsayasaññitantipi āsayasadditantipi dissati.
footnote: 2. saṁ. nidāna. 16/21.

page number: 348

vuttañhetaṁ kāmaṁ sevantaṁyeva jānāti ayaṁ puggalo kāmagaruko
kāmāsayo kāmādhimuttoti kāmaṁ sevantaṁyeva jānāti ayaṁ puggalo
nekkhammagaruko nekkhammāsayo nekkhammādhimuttotiādi.
appahīnabhāvena santāne anusayantīti anusayā anurūpaṁ kāraṇaṁ
labhitvā uppajjantīti attho. etena nesaṁ kāraṇalābhe uppajjanārahataṁ
dasseti. appahīnā hi kilesā kāraṇalābhe sati uppajjanti.
ke pana te. rāgādayo satta anāgatā kilesā. atītā
paccuppannā ca taṁsabhāvattā tathā vuccanti. na hi dhammānaṁ
kālabhedena sabhāvabhedo atthi. taṁ sattavidhaṁ anusayaṁ tassa tassa
sattassa santāne paroparabhāvena pavattamānaṁ jānāti.
caritanti sucaritaduccaritaṁ. taṁ hi vibhaṅge caritaniddese
niddiṭṭhaṁ. athavā. caritanti cariyā veditabbā. tā pana
rāgadosamohasaddhābuddhivitakkavasena cha mūlacariyā. tāsaṁ apariyanto
antarabhedo saṁsaggabhedo pana tesaṭṭhividho. taṁ caritaṁ sabhāvato
saṅkilesavodānato samuṭṭhānato phalato nissandatoti evamādinā
pakārena jānāti.
adhimuttīti ajjhāsayadhātu. sā duvidhā hīnādhimutti
paṇītādhimuttīti. yāya hīnādhimuttikāsattāhīnādhimuttikeyeva sevanti
paṇītādhimuttikā ca paṇītādhimuttikeeva sā ajjhāsayasabhāvo 1- adhimutti.
taṁ adhimuttiṁ jānāti imassa adhimutti hīnā imassa paṇītāti.

footnote: 1. sāratthadīpaniyaṁ vinayaṭīkāyampana ajjhāsayabhāvoti dissati.

page number: 349

tathāpi imassa mudu imassa mudutarā imassa mudutamātiādinā.
indriyānaṁ hi tikkhamudubhāvādinā yathārahaṁ adhimuttiyā tikkhamudubhāvādiko
veditabbo. tathāhi vuttaṁ sammohavinodanīyaṁ heṭṭhāgahitāpi
adhimutti idha sattānaṁ tikkhindriyabhāvadassanatthaṁ puna gahitāti.
apparajaṁ akkhaṁ etesanti apparajakkhā appaṁ vā rajaṁ paññāmaye
akkhimhi etesanti apparajakkhā anussadarāgādirakhā sattā te
apparajakkhe. mahārajakkheti etthāpi eseva nayo. ussadarāgādirajā
mahārajakkhā. tikkhindriyeti tikhiṇehi saddhādīhi indriyehi samannāgate.
mudindriyeti mudukehi saddhādīhi indriyehi samannāgate.
upanissayaindriyāni nāma idhādhippetāni. svākāreti sundarākāre
kalyāṇapakatike. vivaṭṭajjhāsayeti attho. suviññāpayeti
sammattaniyāmaṁ viññāpetuṁ sukare saddhe paññavante ca. bhabbābhabbeti
ettha. bhabbeti kammāvaraṇakilesāvaraṇavipākāvaraṇarahite.
vuttavipariyāyena dvākāraduviññāpayābhabbā veditabbā. ettha ca
imassa rāgarajo appo imassa dosarajo appotiādinā
apparajakkhesu jānanaṁ veditabbaṁ. sesesupi eseva nayo.
[250] tasmāti yasmā bhagavā aparimāṇe satte āsayādito
anavasesetvā jānāti tasmā assa bhagavato sattalokopi sabbathā
vidito. nanu ca sattesu pamāṇādipi jānitabbo atthīti. atthi
tassa pana jānanaṁ na nibbidāya virāgāya nirodhāyāti idha na gahitaṁ.

page number: 350

bhagavato pana tampi suviditaṁ suvavaṭṭhāpitameva. payojanābhāvā desanaṁ
nāruḷhaṁ. tena vuttaṁ athakho bhagavā parittaṁ nakhasikhāya paṁsuṁ
āropetvā bhikkhū āmantesi taṁ kiṁ maññatha bhikkhave katamaṁ
nukho bahutaraṁ yadidaṁ mayā parittaṁ nakhasikhāya paṁsuṁ āropitaṁ yaṁ vā
mahāpaṭhavītiādi 1-. okāsalokopi sabbathā viditoti sambandho.
cakkavāḷanti lokadhātu. sā hi nemimaṇḍalasadisena
cakkavāḷapabbatena samantato parikkhittattā cakkavāḷanti vuccati.
catuttiṁsasatāni cāti catuadhikāni tiṁsasatāni tīṇi sahassāni
cattāri satāni cāti attho.
aḍḍhuḍḍhānīti upaḍḍhacatutthāni tīṇi satāni paññāsañcāti
attho. nahutānīti dasasahassāni. saṅkhātāti kathitā.
saṇṭhitīti heṭṭhā uparito cāti sabbaso ṭhiti.
evaṁ saṇṭhiteti evameva ṭhite 2-. etthāti cakkavāse.
accuggato tāvadevāti tattakameva caturāsītiyojanasahassāniyeva ubbedho
na kevalaṁcettha ubbedhova athakho āyāmavitthārāpissa tattakāyeva.
vuttañhetaṁ sīneru bhikkhave pabbatarājā caturāsītiyojanasahassāni
āyāmena caturāsītiyojanasahassāni vitthārenāti 3-. tatoti sinerussa
heṭṭhā ca upari ca vuttappamāṇato. upaḍḍhupaḍḍhenāti upaḍḍhena
upaḍḍhena. idaṁ vuttaṁ hoti dvācattāḷīsayojanasahassāni samudde

footnote: 1. saṁ. nidāna. 16/162-307. pāliyampana yo cāyaṁ mayā
footnote: paritto...paṁsu āropitoti dissati.
footnote: 2. evaṁ avaṭṭhitetipi. 3. aṅ. sattatha. 23/102.

page number: 351

ajjhogāḷho tattakameva ca upari uggato yugandharapabbato
ekavīsayojanasahassāni samudde ajjhogāḷho tattakameva ca upari uggato
īsadharo pabbatoti. iminā nayena sesesupi upaḍḍhupaḍḍhappamāṇatā
veditabbā. yathā mahāsamuddo yāva cakkavāḷapādamūlā anupubbaninno
evaṁ yāva sinerupādamūlāti heṭṭhā sineruppamāṇato upaḍḍhappamāṇopi
yugandharapabbato paṭhaviyaṁ supatiṭṭhito evaṁ īsadharādayopīti
daṭṭhabbaṁ. vuttañhetaṁ mahāsamuddo bhikkhave anupubbaninno
anupubbapoṇo anupubbapabbhāroti 1-. sineruyugandharādīnaṁ antare
sīdantarasamuddā nāma te vitthārato yathākkamaṁ sineruādīnaṁ
accuggamanasamānaparimāṇāti vadanti. brahāti mahantā. sinerussa
samantatoti parikkhipanavasena sinerussa samantato ṭhitā. sineruṁ tāva
parikkhipitvā ṭhito yugandharo taṁ parikkhipitvā īsadharo evantaṁ taṁ
parikkhipitvā ṭhitā sinerussa samantatoti vuttā. yojanānaṁ satānucco
himavā pañca pabbatoti himavā pabbato pañca yojanānaṁ satāni
ucco ubbiddho. nagavhayāti nagasaddena avhātabbā rukkhābhidhānā.
paññāsayojanakkhandhasākhāyāmāti ubbedhato paññāsayojanakkhandhāyāmā
ubbedhato samantato ca paññāsayojanasākhāyāmā ca tatoeva
satayojanavitthiṇṇā tāvadeva ca uggatā. yassānubhāvenāti
yassā mahantattā kappaṭṭhāyitādippakārena pabhāvena. garuḷānaṁ

footnote: 1. khu. u. 25/152.

page number: 352

simbalīrukkho sinerussa dutiyaparibhaṇḍe patiṭṭhito.
[251] sirīsenāti paccatte karaṇavacanaṁ. sattamanti
liṅgavipallāsena vuttaṁ. sirīso bhavati sattamoti attho.
candamaṇḍalaṁ heṭṭhā suriyamaṇḍalaṁ upari. tassa āsannabhāvena
candamaṇḍalaṁ attano chāyāya vikalabhāvena upaṭṭhāti.
tāni yojanantarikāni yugandharaggappamāṇe ākāse vicaranti.
asurabhavanaṁ sinerussa heṭṭhā. avīci jambūdīpassa. jambūdīpo
sakaṭasaṇṭhāno aparagoyāno ādāsasaṇṭhāno pubbavideho
aḍḍhacandasaṇṭhāno uttarakuru pīṭhasaṇṭhāno. taṁtaṁnivāsīnaṁ
taṁtaṁparivāradīpavāsīnaṁ ca manussānaṁ mukhampi taṁtaṁsaṇṭhānanti
vadanti. tadantaresūti tesaṁ cakkavāḷānaṁ antaresu. tiṇṇaṁ
hi pattānaṁ aññamaññāasannabhāvena ṭhapitānaṁ antarasadise tiṇṇaṁ
tiṇṇaṁ cakkavāḷānaṁ antare ekeko lokantaranirayo. anantānīti
aparimāṇāni. ettakānīti aññehi minituṁ asakkuṇeyyāni.
bhagavā anantena buddhañāṇena avedi ananto ākāso ananto
sattanikāyo anantāni cakkavāḷānīti tividhampi anantaṁ buddhañāṇaṁ
paricchindati sayampi anantattā. yāvattakaṁ hi ñeyyaṁ tāvattakaṁ
ñāṇaṁ yāvattakaṁ ñāṇaṁ tāvattakameva ñeyyaṁ ñeyyapariyantikaṁ
ñāṇaṁ ñāṇapariyantikaṁ ñeyyanti 1-. tena vuttaṁ anantena
buddhañāṇena avedīti. anantatā cassa anantañeyyapaṭivijjhaneneva

footnote: 1. khu. paṭisambhidā. 31/577.

page number: 353

veditabbā tattha appaṭihatacārattā. nanu cettha vivaṭṭādīnampi
viditatā vattabbāti. saccaṁ vattabbaṁ. sā pana parato
abhiññākathāyaṁ āgamissatīti idha na gahitā.
[252] attanāti nisakkavacanametaṁ. guṇehi attanā
visiṭṭhatarassāti sambandho. taraggahaṇaṁ cettha anuttaroti padassa
atthaniddesatāya kataṁ na visiṭṭhassa kassaci atthitāya. sadevake
hi loke sadisakappopi nāma koci tathāgatassa natthi. kuto sadiso.
visiṭṭhe pana kā kathā. kassacīti kassacipi. abhibhavatīti
sīlasampadāya upanissayabhūtānaṁ hirottappamettākaruṇānaṁ visesapaccayānaṁ
saddhāsativiriyapaññānañca ukkaṁsappattiyā samudāgamato paṭṭhāya
anaññasādhāraṇo savāsanapaṭipakkhassa pahīnattā ukkaṁsapāramippatto
satthu sīlaguṇo. tena bhagavā sadevakaṁ lokaṁ aññadatthuṁ abhibhuyya
pavattati. na sayaṁ kenaci abhibhuyyatīti adhippāyo. evaṁ samādhiguṇādīsupi
yathārahaṁ vattabbaṁ. sīlādayo cete lokiyalokuttaramissakā
veditabbā. vimuttiñāṇadassanaṁ pana lokiyaṁ kāmāvacarameva.
yadi evaṁ kathantena sadevakaṁ lokaṁ abhibhavatīti. tassāpi ānubhāvato
asadisattā. tampi visayato pavattito pavattiākārato ca
uttaritarameva. taṁ hi anaññasādhāraṇaṁ satthu vimuttiguṇaṁ ārabbha
pavattati. pavattamānañca atakkāvacaraṁ paramagambhīraṁ saṇhaṁ sukhumaṁ
savisayaṁ 1- paṭipakkhadhammānaṁ supahīnattā suṭṭhu pākaṭaṁ vibhūtataraṁ katvā

footnote: 1. sāratthadīpaniyaṁ vinayaṭīkāyampana sātisayanti dissati.

page number: 354

pavattati. sammadeva ca vasībhāvassa pāpitattā bhavaṅgaparivāsassa
ca atiparittakattā lahuṁ lahuṁ pavattīti. evaṁ sīlādiguṇehi
bhagavato uttaritarassa abhāvaṁ dassetvā idāni sadisassāpi abhāvaṁ
dassetuṁ [1]- asamotiādi vuttaṁ.
tattha asamoti ekasmiṁ kāle natthi etassa sīlādiguṇena
samā sadisāti asamo. tathā asamehi samo asamā vā samā etassāti
asamasamo. sīlādiguṇena natthi etassa paṭimāti appaṭimo.
sesapadadvayepi eseva nayo. tattha upamāmattaṁ paṭimā.
sadisupamā paṭibhāgo. yugaggāhavasena ṭhito paṭipuggalo veditabbo.
na kho panāhaṁ samanupassāmīti mama samantacakkhunā hatthatale āmalakaṁ
viya sabbalokaṁ passantopi tattha sadevake loke .pe. pajāya
attanā attato sīlasampannataraṁ sampannatarasīlaṁ kañci puggalaṁ na
kho pana passāmi tādisassa abhāvatoti adhippāyo. aggappasādasuttādīnīti
ettha yāvatā bhikkhave sattā apadā vā dvipadā
vā catuppadā vā bahuppadā vā rūpino vā arūpino vā saññino
vā asaññino vā nevasaññīnāsaññino vā tathāgato tesaṁ
aggamakkhāyati arahaṁ sammāsambuddho ye bhikkhave buddhe pasannā
agge te pasannā agge kho pana pasannānaṁ aggo vipāko
hotīti 1- idaṁ aggappasādasuttaṁ. ādisaddena sadevake bhikkhave

footnote: 1. etthantare pana sīlaguṇenāpīti padaṁ naṭṭhaṁ bhaveyya.
footnote: 2. aṅ. catukka. 21/44.

page number: 355

loke .pe. sadevamanussāya tathāgato abhibhū anabhibhūto aññadatthudaso
vasavattī tasmā tathāgatoti vuccatīti 1- evamādīni suttapadāni
veditabbāni. ādikā gāthāyoti ettha
ahañhi arahā loke ahaṁ satthā anuttaro
ekomhi sammāsambuddho sītibhūto nirūpadhi
danto damayataṁ seṭṭho santo samayataṁ isi
mutto mocayataṁ aggo tiṇṇo tārayataṁ varo 1-
na imasmiṁ loke parasmiṁ vā pana
buddhena seṭṭho sadiso ca vijjati
yamāhu dakkhiṇeyyānaṁ aggataṁ gato
puññatthikānaṁ vipulapphalesinanti
evamādikā gāthā vitthāretabbā.
dametīti sameti kāyasamādīhi yojetīti attho. taṁ pana
kāyasamādīhi yojanaṁ yathārahaṁ tadaṅgavinayādīsu patiṭṭhāpanaṁ hotīti
āha vinetīti vuttaṁ hotīti. dametuṁ yuttāti damanārahā.
amanussapurisāti ettha na manussāti amanussā taṁsadisatā ettha
jotiyati tena manussattamattaṁ natthi aññaṁ samānanti yakkhādayo
amanussāti adhippetā. na yekeci manussehi aññe. tathāhi
tiracchānapurisānaṁ visuṁ gahaṇaṁ kataṁ sakkādayoeva 2- ca niddiṭṭhā.

footnote: 1. aṅ. catukka. 21/30-31.
footnote: 2. sāratthadīpaniyaṁ yakkhādayoevāti dissati.

page number: 356

apalālo himavantavāsī. cuḷodaramahodarā nāgadīpavāsino.
aggisikhadhūmasikhā sīhaḷadīpavāsino. nibbisā katā dosavisassa vinodanena.
tenāha saraṇesu ca sīlesu ca patiṭṭhāpitāti. kūṭadantādayoti
ādisaddena ghoramukhaupāligahapatiādīnaṁ saṅgaho daṭṭhabbo.
sakkādayoti ādisaddena ajakalāpayakkhabakabrahmādīnaṁ saṅgaho daṭṭhabbo.
idaṁ cettha suttanti idaṁ kesisuttaṁ vinītā vicittehi vinayupāyehīti
etasmiṁ atthe vitthāretabbaṁ yathārahaṁ saṇhādīhi upāyehi vinayassa
dīpanato. visuddhasīlādīnaṁ paṭhamajjhānādīnīti visuddhasīlassa paṭhamajjhānaṁ
paṭhamajjhānalābhino dutiyajjhānantiādinā tassa uparupari visesaṁ
ācikkhantoti sanbandho. sotāpannādīnanti etthāpi eseva
nayo. dantepi dametiyevāti idaṁ pubbe sabbena sabbaṁ
damathamanupagatā purisadammāti katvā vuttaṁ. ye pana
vippakatadammabhāvā sabbathā dametabbataṁ nātivattā te sandhāya dantepi
dametiyevāti vuttaṁ. tepi hi purisadammāevāti 1- yato ne satthā
dameti.
[253] atthapadanti atthābhibyañjanakaṁ padaṁ vākyanti attho.
vākyena hi atthābhibyatti na nāmādipadamattena. ekapadabhāvena ca
anaññasādhāraṇo satthu purisadammasārathibhāvo dassito hoti. tenāha
bhagavā hītiādi. aṭṭha disāti aṭṭha samāpattiyo. tā hi
aññamaññasambandhāpi asaṅkiṇṇabhāvena dissanti apadissantīti disā.

footnote: 1. ayaṁ itisaddo atireko.

page number: 357

disā viyāti vā disā. asajjamānāti na sajjamānā vasibhāvappattiyā
nissaṅgacārā. dhāvanti javanavuttiyogato. ekaṁyeva
disaṁ dhāvati attano kāyaṁ aparivattentoti adhippāyo. satthārā
pana damitā purisadammā ekiriyāpatheneva aṭṭha disā dhāvanti. tenāha
ekapallaṅkeneva nisinnāti. aṭṭha disāti ca nidassanamattametaṁ
lokiyehi agatapubbaṁ nirodhasamāpattidisaṁ amatadisañca pakkhandanato.
diṭṭhadhammo vuccati paccakkho attabhāvo tattha niyuttoti
diṭṭhadhammiko idhalokattho. kammakilesavasena samparetabbato
sammā gantabbato samparāyo paraloko tattha niyuttoti
samparāyiko paralokattho. paramo uttamo attho paramattho
nibbānaṁ. tehi diṭṭhadhammikasamparāyikaparamatthehi. yathārahanti
yathānurūpaṁ tesu atthesu yo yo puggalo yaṁ yaṁ arahati tadanurūpaṁ.
anusāsatīti vineti tasmiṁ tasmiṁ atthe patiṭṭhāpeti. saha atthena
vattatīti sattho bhaṇḍamūlena vāṇijjāya desantaraṁ gacchanto
janasamuho. hitupadesādivasena paripāletabbo sāsitabbo so
etassa atthīti satthā satthavāho so viya bhagavāti āha satthāti
bhagavā satthavāhoti. idāni tamatthaṁ niddesapālinayena dassetuṁ
yathā satthavāhotiādi vuttaṁ. tattha sattheti satthike jane.
kaṁ tārenti etthāti kantāro nirudako araññappadeso.
ruḷhivasena itaropi aññappadeso tathā vuccati. corakantāranti

page number: 358

corehi adhiṭṭhitaṁ kantāraṁ. tathā vāḷakantāraṁ. dubbhikkhakantāranti
dullabhabhikkhakantāraṁ. tāretīti akhemantaṭṭhānaṁ atikkāmeti.
uttāretītiādi upasaggena padaṁ vaḍḍhetvā vuttaṁ. athavā.
uttāretīti khemantabhūmiṁ upanento tāreti. nittāretīti akhemantaṭṭhānato
nikkhāmento tāreti. pattāretīti pariggahetvā tāreti
hatthena pariggahetvā viya tāretīti attho. sabbametaṁ tāraṇuttāraṇādi
khemaṭṭhāne ṭhapanamevāti āha khemantabhūmiṁ sampāpetīti.
satteti veneyyasatte. mahāgahaṇatāya mahānatthatāya
dunnittharaṇatāya ca jātiyeva kantāro jātikantāro. taṁ
jātikantāraṁ. ukkaṭṭhaparicchedavasenāti ukkaṭṭhasattaparicchedavasena.
devamanussāeva hi ukkaṭṭhasattā na tiracchānādayo.
bhabbapuggalaparicchedavasenāti sammattaniyāmokkamanassa
yogyapuggalaparicchindanavasena. etanti devamanussānanti etaṁ vacanaṁ.
bhagavatoti nissakkavacanaṁ yathā upajjhāyato ajjhetīti. bhagavato santikevāti
attho. upanissayasampattinti tihetukapaṭisandhiādikaṁ maggaphalādhigamassa
balavakāraṇaṁ.
[254] gaggarāyāti gaggarāya nāma rañño deviyā tāya
vā kāritattā gaggarāti laddhanāmāya. sare nimittaṁ aggahesīti
dhammo eso vuccatīti dhammasaññāya sare nimittaṁ gaṇhi. gaṇhanto
ca pasannacitto parisapariyante nipajji. sannirumbhitvā aṭṭhāsīti

page number: 359

tassa sīse daṇḍassa ṭhapitabhāvaṁ apassanto tattha daṇḍaṁ uppīḷetvā
aṭṭhāsi. maṇḍūkopi daṇḍe ṭhapitepi uppīḷitepi dhammagatena
pasādena vissaramakarontova kālamakāsi. devaloke nibbattasattānaṁ
ayaṁ dhammatā yā kutohaṁ idha nibbatto tattha kinnu kho
kammamakāsintiāvajjanā. tasmā attano purimabhavassa diṭṭhattāāha are
ahampi nāma idha nibbattoti. bhagavato pāde vandi kataññutāsambandhitena 1-
pemagāravabahumānena. bhagavā jānantova mahājanassa
kammaphalaṁ buddhānubhāvaṁ ca paccakkhaṁ kātukāmo ko me vandatīti gāthāya
pucchi.
tattha koti devanāgayakkhagandhabbādīsu ko katamoti attho.
meti mama. pādānīti pāde. iddhiyāti evarūpāya deviddhiyā.
yasasāti iminā edisena parivārena paricchedena 2- ca. jalanti
vijjotamāno. abhikkantenāti ativiya kantena kāmanīyena sundarena.
vaṇṇenāti chavivaṇṇena sarīre vaṇṇanibhāya. sabbā obhāsayaṁ
disāti sabbā dasapi disā pabhāsento cando viya suriyo viya
ca ekobhāsaṁ ekālokaṁ karontoti attho. evaṁ pana bhagavatā
pucchito devaputto attānaṁ pavedento maṇḍūkohaṁ pure āsinti
gāthamāha.
tattha pureti purimajātiyaṁ. udaketi idaṁ tadā attano
uppattiṭṭhānadassanaṁ. udake maṇḍūkoti tena

footnote: 1. kataññutāsaṁvaḍḍhitenātipi pāṭho.
footnote: 2. yasasāti iminā edisena yasena ca parivārena cāti sāratthadīpanī.

page number: 360

uddhumāyikādikassa thale maṇḍūkassa nivattanaṁ kataṁ hoti. gāvo caranti
etthāti gocaro gunnaṁ ghāsesanaṭṭhānaṁ. idha pana gocaro viyāti
gocaro. vāri udakaṁ gocaro etassāti vārigocaro. udakacārīpi
hi koci kacchapādi avārigocaropi hotīti vārigocaroti visesetvā
vuttaṁ. tava dhammaṁ suṇantassāti brahmasarena karavikarutamañjunā
desentassa tava dhammaṁ dhammo eso vuccatīti sare nimittaggāhavasena
suṇantassa. anādare cetaṁ sāmivacanaṁ. avadhi vacchapālakoti vacche
rakkhanto gopālakadārako mama samīpaṁ āgantvā daṇḍamolubbha
tiṭṭhanto mama sīle daṇḍaṁ sannirumbhitvā maṁ māresīti attho.
sitaṁ katvāti tathā parittatarenāpi puññānubhāvena evaṁ ativiya
uḷārā lokiyalokuttarā sampattiyo labbhantīti pītisomanassajāto
bhāsurataradhavaḷavipphurantadasanakhakiraṇāvalīhi bhiyyoso mattāya taṁ padesaṁ
obhāsento sitaṁ katvā. pītisomanassavasena hi so
muhuttaṁ cittappasādassa iddhiṁ passa yasañca me
ānubhāvaṁ ca me passa vaṇṇaṁ passa jutiñca me
ye ca te dīghamaddhānaṁ dhammaṁ assosu gotama
pattā te acalaṭṭhānaṁ yattha gantvā na socareti
imā dve gāthā vatvā pakkāmi.
[255] yaṁ pana kiñcīti ettha. yanti aniyāmitavacanaṁ tathā
kiñcīti. panāti vacanālaṅkāramattaṁ. tasmā yaṅkiñcīti ñeyyassa

page number: 361

anavasesapariyādānaṁ kataṁ hoti. panāti vā visesatthadīpanako nipāto.
tena sammāsambuddhoti iminā saṅkhepato vitthārato ca satthu
catusaccābhisambodho vutto. buddhoti pana iminā tadaññassāpi
ñeyyassa avabodho. purimena vā satthu paṭivedhañāṇānubhāvo
pacchimena desanāñāṇānubhāvopīti upari vuccamāno viseso jotiyati.
sabbaso paṭipakkhehi vimuccatīti vimokkho aggamaggo tassa anto
aggaphalaṁ tattha bhavaṁ tasmiṁ laddhe laddhabbato vimokkhantikañāṇaṁ
sabbaññutañāṇena saddhiṁ sabbampi buddhañāṇaṁ.
evaṁ pavattoti ettha. sabbaññutāya buddho sabbadassāvitāya
buddho anaññaneyyatāya buddho visavitāya 1- buddho khīṇāsavasaṅkhātena
buddho nirupakkilesasaṅkhātena buddho ekantavītarāgoti
buddho ekantavītadosoti buddho ekantavītamohoti buddho
ekantanikkilesoti buddho ekāyanamaggaṁ gatoti buddho eko anuttaraṁ
sammāsambodhiṁ abhisambuddhoti buddho abuddhivihatattā buddhipaṭilābhā
buddho. buddhoti netaṁ nāmaṁ mātarā kataṁ na pitarā kataṁ na
bhātarā kataṁ na bhaginiyā kataṁ na mittāmaccehi kataṁ na
ñātisālohitehi kataṁ na samaṇabrāhmaṇehi kataṁ na devatāhi kataṁ
vimokkhantikametaṁ buddhānaṁ bhagavantānaṁ bodhiyā mūle saha
sabbaññutañāṇassa paṭilābhā sacchikā paññatti yadidaṁ buddhoti 2- ayaṁ

footnote: 1. vikasitāyātipi dissati. 2. khu. cū. 30/11.

page number: 362

niddesapālinayo. yasmā cettha tassā paṭisambhidāpāliyā bhedo natthi
tasmā dvīsu ekenāpi atthasiddhīti dassanatthaṁ paṭisambhidānayo
vāti aniyamaṭṭho vāsaddo vutto. tattha yathā loke avagantā
avagatoti vuccati evaṁ bujjhitā saccānīti buddho suddhakattuvasena.
yathā paṇṇasosā vātā paṇṇasusāti vuccanti evaṁ bodhetā pajāyāti
buddho hetukattuvasena. hetuattho cettha anto nīto.
sabbaññutāya buddhoti sabbadhammabujjhanasamatthāya buddhiyā
buddhoti attho. sabbadassāvitāya buddhoti sabbadhammabodhanasamatthāya
buddhiyā buddhoti attho. anaññaneyyatāya buddhoti aññena abodhito
sayameva buddhattā buddhoti attho. visavitāyāti 1- nānāguṇavisavanato 1-
padumamiva vikasanaṭṭhena buddhoti attho. khīṇāsavasaṅkhātena
buddhoti evamādīhi chahi padehi niddakkhayavibuddho puriso viya
sabbakilesaniddakkhayavibuddhattā buddhoti vuttaṁ hoti. ekāyanamaggaṁ
gatoti buddhoti gamanatthānaṁ buddhiatthatāya buddhiatthānampi gamanatthatā
labbhatīti ekāyanamaggaṁ gatattā buddhoti vuccatīti attho. eko
anuttaraṁ sammāsambodhiṁ abhisambuddhoti na parehi buddhattā buddho
athakho sayameva anuttaraṁ sammāsambodhiṁ abhisambuddhattā buddhoti
attho. abuddhivihatattā buddhipaṭilābhā buddhoti buddhi buddhaṁ [2]- bodhoti
anatthantaraṁ. tattha yathā rattaguṇayogato ratto paṭo evaṁ
buddhaguṇayogato buddhoti ñāpanatthaṁ vuttaṁ. tato paraṁ buddhoti netaṁ

footnote: 1-1 vikasitāya buddhoti nānāguṇavikasanatotipi dissati.
footnote: [2] sāratthadīpaniyaṁ vinayaṭīkāyaṁ etthantare bodhīti dissati.

page number: 363

nāmantiādi atthānugatāyaṁ paññattīti bodhanatthaṁ vuttanti evamettha
imināpi imināpi kāraṇena bhagavā buddhoti veditabbaṁ.
assāti bhagavato. guṇavisiṭṭhasabbasattuttamagarugāravādhivacananti
sabbehi sīlādiguṇehi visiṭṭhassa tatoeva sabbasattehi uttamassa
garuno gāravavasena vuttavacanamidaṁ bhagavāti. tathāhi lokanātho
aparimitanirupamappabhāva sīlādiguṇavisesa samaṅgitāya
sabbānatthaparihārapubbaṅgamāya niravasesahitasukhavidhānatapparāya niratisayāya
payogasampattiyā sadevamanussāya pajāya accantupakāritāya ca aparimāṇāsu
lokadhātūsu aparimāṇānaṁ sattānaṁ uttamaṁ gāravaṭṭhānanti.
bhagavāti vacanaṁ seṭṭhanti seṭṭhavācakaṁ vacanaṁ seṭṭhaguṇasahacaraṇato
seṭṭhanti vuttaṁ. athavā. vuccatīti vacanaṁ attho. tasmā
yo bhagavāti vacanena vacanīyo attho so seṭṭhoti attho. bhagavāti
vacanamuttamanti etthāpi eseva nayo. gāravayuttoti
garubhāvayutto garuguṇayogato. garukaraṇaṁ vā sātisayaṁ arahatīti
gāravayutto gāravārahoti attho. guṇavisesahetukaṁ bhagavāti idaṁ bhagavato
nāmanti saṅkhepato vuttamatthaṁ vitthārato vibhajitukāmo nāmaṁyeva
tāva atthuddhāravasena dassento catubbidhaṁ vā nāmanti ādimāha.
tattha āvatthikanti avatthāya viditaṁ tantaṁ avatthaṁ upādāya
paññattaṁ voharitaṁ. tathā liṅgikaṁ tena tena liṅgena voharitaṁ.
nemittikanti nimittato āgataṁ. adhiccasamuppannanti yadicchāya

page number: 364

pavattaṁ yadicchāya āgataṁ yādicchakaṁ. paṭhamena ādisaddena bālo
yuvā vuḍḍhoti evamādiṁ saṅgaṇhāti. dutiyena muṇḍī jaṭītievamādiṁ.
tatiyena bahussuto dhammakathiko jhāyīti evamādiṁ. catutthena aghamarisanaṁ 1-
pāvacananti evamādiṁ saṅgaṇhāti. nemittikanti vuttamatthaṁ
byatirekavasena patiṭṭhapetuṁ na mahāmāyāyātiādi vuttaṁ. nimokkhantikanti
iminā idaṁ nāmaṁ ariyāya jātiyā jātakkhaṇeyeva jātanti
dasseti. yadi vimokkhantikaṁ atha kasmā aññehi khīṇāsavehi
asādhāraṇanti āha saha sabbaññutañāṇassa paṭilābhāti. buddhānaṁ
hi arahattaphalaṁ nippajjamānaṁ sabbaññutañāṇādīhi sabbehi buddhaguṇehi
saddhiṁyeva nippajjati tena vuttaṁ vimokkhantikanti. sacchikā paññattīti
sabbadhammānaṁ sacchikiriyānimittā paññatti. athavā. sacchikā
paññattīti paccakkhasiddhā paññatti. yaṁguṇanimittā hi sā te
satthu paccakkhabhūtāti guṇā viya sāpi sacchikatāeva nāma hoti
na paresaṁ vohāramattenāti adhippāyo. vadantīti mahātherassa
garubhāvato bahuvacanenāha saṅgītikārehi vā katamanuvādaṁ sandhāya.
[256] issariyādibhedo bhago assa atthīti bhagī. akāsi
bhagganti rāgādipāpadhammaṁ bhaggaṁ akāsīti bhagavāti attho. bahūhi
ñāyehīti kāyabhāvanādikehi anekehi bhāvanākkamehi. subhāvitattanoti
sammadeva bhāvitasabhāvassa. paccatte cetaṁ sāmivacanaṁ.
niddese vuttanayenevāti etthāyaṁ niddesanayo. bhagavāti

footnote: 1. aghapadīpanantipi dissati. aghamarisananti panidaṁ yuttataraṁ bhaveyya aghamaraṇanti
footnote: sakkaṭabhāsānulomato.

page number: 365

gāravādhivacanametaṁ apica bhaggarāgoti bhagavā bhaggadosodi bhagavā
bhaggamohoti bhagavā bhaggadiṭṭhīti bhagavā bhaggakaṇṭakoti bhagavā
bhaggakilesoti bhagavā bhaji vibhaji pavibhaji dhammaratananti bhagavā
bhavānaṁ antaṁ karotīti bhagavā bhāvitakāyo bhāvitasīlo
bhāvitacitto bhāvitapaññoti bhagavā bhaji vā bhagavā
araññavanapatthāni pantāni senāsanāni appasaddāni appanigghosāni
vijanavātāni manussarāhaseyyakāni paṭisallānasāruppānīti bhagavā bhāgī
vā bhagavā cīvarapiṇḍapātasenāsanagilānapaccayabhesajjaparikkhārānanti
bhagavā bhāgī vā bhagavā attharasassa dhammarasassa vimuttirasassa
adhisīlassa adhicittassa adhipaññāyāti bhagavā bhāgī vā bhagavā
catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā
bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ
navannaṁ anupubbasamāpattīnanti bhagavā bhāgī vā bhagavā dasannaṁ
saññābhāvanānaṁ dasannaṁ kasiṇasamāpattīnaṁ ānāpānasatisamādhissa
asubhasamāpattiyāti bhagavā bhāgī vā bhagavā catunnaṁ satipaṭṭhānānaṁ
catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ
pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa
maggassāti bhagavā bhāgī vā bhagavā dasannaṁ tathāgatabalānaṁ catunnaṁ
vesārajjānaṁ catunnaṁ paṭisambhidānaṁ channaṁ abhiññānaṁ channaṁ
buddhadhammānanti bhagavā bhagavāti netaṁ nāmaṁ .pe. sacchikā paññatti

page number: 366

yadidaṁ bhagavāti 1-. ettha ca gāravādhivacanantiādīni yadipi gāthāyaṁ
āgatapadānukkamena na niddiṭṭhāni yathārahaṁ pana tesaṁ sabbesampi
niddesabhāvena veditabbāni.
tattha gāravādhivacananti garūnaṁ garubhāvavācakaṁ vacanaṁ. bhajīti bhāgaso
kathesi. tenāha vibhajīti. dhammaratananti maggaphalādiariyadhammaratanaṁ.
puna bhajīti sevi. bhāgīti bhāgadheyyavā. puna bhāgīti bhajanasīlo.
attharasassāti atthasannissayassa rasassa. vimuttāyatanasīse hi ṭhatvā
dhammaṁ kathentassa suṇantassa ca tadatthaṁ ārabbha uppajjanakapītisomanassaṁ
attharaso dhammaṁ ārabbha dhammaraso yaṁ sandhāya vuttaṁ
labhati atthavedaṁ labhati dhammavedanti 2-. vimuttirasassāti vimuttibhūtassa
vimuttisannissayassa vā rasassa. saññābhāvanānanti aniccasaññādīnaṁ
dasannaṁ saññābhāvanānaṁ. channaṁ buddhadhammānanti cha asādhāraṇāni
ñāṇāni sandhāya vuttaṁ. tattha tattha bhagavāti saddasiddhi niruttinayena
veditabbā. yadipi bhāgyavātiādīhi padehi vuccamāno attho
bhagī bhajīti niddesagāthāya saṅgahitoeva tathāpi
padasiddhiatthavibhāgātthayojanādisahito saṁvaṇṇanānayo tato aññākāroti
vuttaṁ ayampana aparo nayoti.
ādikanti ādisaddena vaṇṇavikāro vaṇṇalopo dhātuatthena
niyojanañcāti imaṁ tividhaṁ lakkhaṇaṁ saṅgaṇhāti. saddanayenāti

footnote: 1. khu. cū. 30/11. 2. aṅ. chakka. 22/318.

page number: 367

byākaraṇanayena 1-. pisodarādīnaṁ saddānaṁ āgatigaṇabhāvato
vuttaṁ pisodarādipakkhepalakkhaṇaṁ gahetvāti. pakkhipanameva lakkhaṇaṁ.
tappariyāpannatākaraṇaṁ hi pakkhipanaṁ. pārappattanti paramukkaṁsagataṁ
pāramibhāvappattaṁ. bhāgyanti kusalaṁ. tattha maggakusalaṁ
lokuttarasukhanibbattakaṁ itaraṁ lokiyasukhanibbattakaṁ. itarampi vā vaṭṭupanissayaṁ
pariyāyato lokuttarasukhanibbattakaṁ siyā. lobhādayo ekekavasena
gahitā. tathā viparītamanasikāro vipallāsabhāvasāmaññena.
ahirikādayo dukavasena. lobhādayo ca puna tividhākusalamūlanti tikavasena
gahitā. kāyaduccaritāditaṇhāsaṅkilesādirāgamalādirāgavisamādi-
kāmasaññādikāmavitakkāditaṇhāpapañcādayo tividhaduccaritādayo.
subhasaññādikā catubbidhavipariyesā. cīvarahetu vā bhikkhuno taṇhā
uppajjamānā uppajjati piṇḍapāta senāsana itibhavābhavahetuvāti 2-
evamāgatā cattāro taṇhūpādānā. buddhe kaṅkhati dhamme
saṅghe sikkhāya sabrahmacārīsu kupito hoti anattamano āhatacitto
khīlajātoti 3- evamāgatāni pañca cetokhīlāni. kāme avītarāgo
hoti kāye avītarāgo rūpe avītarāgo yāvadatthaṁ udarāvadehakaṁ
bhuñjitvā seyyasukhaṁ passasukhaṁ middhasukhaṁ anuyutto viharati
aññataraṁ devanikāyaṁ paṇidhāya brahmacariyaṁ caratīti 4- āgatā pañca
vinibandhā. rūpābhinandanādayo pañcābhinandanā. kodho makkho

footnote: 1. saddanayenāti saddalakkhaṇanayenāti sāratthadīpanī.
footnote: 2. khu. itivuttaka. 25/313.
footnote: 3. ma. mū. 12/206. 4. ma. mū. 12/207.

page number: 368

issā sātheyyaṁ pāpicchatā sandiṭṭhiparāmāsoti imāni cha
vivādamūlāni. rūpataṇhādayo cha taṇhākāyā. kāmarāgapaṭighadiṭṭhi-
vicikicchābhavarāgamānāvijjā sattānusayā. micchādiṭṭhiādayo aṭṭha
micchattā.
[257] taṇhaṁ paṭicca pariyesanā pariyesanaṁ paṭicca lābho
lābhaṁ paṭicca vinicchayo vinicchayaṁ paṭicca chandarāgo chandarāgaṁ
paṭicca ajjhosānaṁ ajjhosānaṁ paṭicca pariggaho pariggahaṁ
paṭicca macchariyaṁ macchariyaṁ paṭicca ārakkhā ārakkhādhikaraṇaṁ
daṇḍādānādayoti ete nava taṇhāmūlakā. cattāro
sassatavādā cattāro ekaccasassatavādā cattāro anantānantikā
cattāro amarāvikkhepikā dve adhiccasamuppannikā soḷasa
saññīvādā aṭṭha asaññīvādā aṭṭha nevasaññīnāsaññīvādā satta
ucchedavādā pañca paramadiṭṭhadhammanibbānavādāti etāni
dvāsaṭṭhidiṭṭhigatāni. ajjhattikassa upādāya asmīti sati itthamasmīti
evamasmīti aññathāsmīti bhavissanti itthaṁ bhavissanti evaṁ
bhavissanti aññathā bhavissanti asasmīti satasmīti siyanti itthaṁ
siyanti evaṁ siyanti aññakā siyanti apāhaṁ siyanti apāhaṁ itthaṁ
siyanti apāhaṁ evaṁ siyanti apāhaṁ aññathā siyanti hotīti
aṭṭhārasa bāhirassupādāya iminā asmīti sati iminā itthamasmīti
iminā evamasmīti iminā aññathāsmītiādikā vuttanayā aṭṭhārasāti

page number: 369

chattiṁsa. atītā chattiṁsa anāgatā chattiṁsa paccuppannā chattiṁsāti
aṭṭhasatataṇhāvicaritāni. pabhedasaddo paccekaṁ sambandhitabbo.
tatthāyaṁ yojanā lobhappabhedā dosappabhedā yāva
aṭṭhasatataṇhāvicaritappabhedāti. sabbāni sattānaṁ darathapariḷāhakarānaṁ kilesānaṁ
anekāni satasahassāni abhañjīti. ārammaṇādivibhāgato hi
pavattiākāravibhāgato ca anantappabhedā kilesāti.
saṅkhepatoti ettha. samucchedappahānavasena sabbaso
appavattikaraṇena kilesamāraṁ samudayappahānapariññāvasena khandhamāraṁ
sahāyavekallakaraṇavasena sabbadā appavattikaraṇena abhisaṅkhāramāraṁ
balavidhamanavisayātikkamanavasena devaputtamaccumārañca abhañji bhagge
akāsi. parissayānanti upaddavānaṁ. sampati āyatiñca sattānaṁ
anatthāvahattā māraṇaṭṭhena vibādhanaṭṭhena kilesova māroti
kilesamāro. vadhakaṭṭhena khandhova māroti khandhamāro. tathā hi vuttaṁ
vadhakaṁ rūpaṁ vadhakaṁ rūpanti yathābhūtaṁ nappajānātītiādi.
jātijarādimahābyasananibbattanena abhisaṅkhārova māroti abhisaṅkhāramāro.
saṅkilesanimittaṁ hutvā guṇamāraṇaṭṭhena devaputtova māroti
devaputtamāro. sattānaṁ jīvitassa jīvitaparikkhārānañca jānikaraṇena
mahābādharūpattā maccueva māroti maccumāro.
satapuññalakkhaṇadharassāti anekasatapuññanibbatta

page number: 370

mahāpurisalakkhaṇavahato. rūpakāyasampatti dīpitā hoti itarāsaṁ phalasampadānaṁ
mūlabhāvato adhiṭṭhānabhāvato ca. dhammakāyasampatti dīpitā hoti
pahānasampadāpubbakattā ñāṇasampadādīnaṁ. bhāgyavatāya lokiyānaṁ
bahumatabhāvo. bhaggadosatāya parikkhakānaṁ bahumatabhāvoti yojanā.
evaṁ ito paresupi yathāsaṅkhyaṁ yojetabbaṁ. puññavantaṁ hi
gahaṭṭhā khattiyādayo abhigacchanti. pahīnadosaṁ pabbajitatāpasa-
paribbājakādayo 1- dosavinayāya dhammaṁ desetīti. abhigatānañca
nesaṁ kāyacittadukkhāpanayane paṭibalabhāvo āmisadānadhammadānehi
upakārasabbhāvato rūpakāyaṁ tathā pasādacakkhunā dhammakāyaṁ paññācakkhunā
disvā dukkhadvayassa paṭippassambhanato upagatānañca tesaṁ
āmisadānadhammadānehi upakāritā pubbe āmisadānadhammadānehi mayāyaṁ
lokaggabhāvo adhigato tasmā tumhehipi evameva paṭipajjitabbanti
evaṁ sammāpaṭipattiyaṁ niyojanena abhigatānaṁ lokiyalokuttarasukhehi
saṁyojanasamatthatā ca dīpitā hoti. sakacitte issariyaṁ attano
cittassa vasībhāvāpādanaṁ 2- yena 2- paṭikūlādīsu appaṭikūlasaññitādi-
vihārasiddhi. adhiṭṭhāniddhiādiko iddhividhopi cittissariyameva
cittabhāvanāya vasībhāvappattiyā ijjhanato. aṇimālaṅghimādikanti 3-
ādisaddena mahimā patti pākammaṁ iṁsitā vasitā yatthakāmāvasāyitāti
ime chapi saṅgahitā.
tattha kāyasasa aṇubhāvakaraṇaṁ aṇimā lahubhāvo laṅghimā 3- ākāse

footnote: 1. pabbajitā tāpasaparibbājakādayoti bhaveyya.
footnote: 2-2. vasībhāvāpādanaṁyevāti bhaveyya. 3-3. laghimāti yatatataraṁ bhaveyaya.

page number: 371

padasā gamanādinā 1-. mahattaṁ mahimā kāyassa mahantatāpādanaṁ.
iṭṭhadesappatti patti. adhiṭṭhānādivasena icchitanipphādanaṁ pākammaṁ.
sayaṁvasitā issarabhāvo īsitā. iddhividhe vasībhāvo vasitā. ākāsena
vā gacchato aññaṁ vā kiñci karoto yatthakatthaci vosānappatti
yatthakāmāvasāyitā. kumārakarūpādidassanantipi vadanti. evamidaṁ
aṭṭhavidhaṁ lokiyasammataṁ issariyaṁ. tampana bhagavato iddhividhantogadhaṁ
anaññasādhāraṇañcāti āha sabbākāraparipūraṁ atthīti. kesañci
padesavutti ayathābhūtaguṇasannissayattā aparisuddho ca yaso hoti na
evaṁ tathāgatassāti dassetuṁ lokattayabyāpakotiādi vuttaṁ. tattha
idha adhigatasatthuguṇānaṁ āruppe upapannānaṁ itipi so bhagavātiādinā
bhagavato yaso pākaṭo hotīti āha lokattayabyāpakoti.
yathābhuccaguṇādhigatattāeva ativiya parisuddho. anavasesalakkhaṇānu-
byañjanādisampattiyā sabbākāraparipūrā sabbaṅgapaccaṅgasiri sabbesaṁ
aṅgapaccaṅgānaṁ sobhā. tiṇṇo tāreyyantiādinā yaṁ yaṁ etena
lokanāthena icchitaṁ manovacīpaṇidhānavasena paṭṭhitaṁ kāyapaṇidhānavasena.
tathevāti paṇidhānānurūpameva. viriyapāramibhāvappatto
ariyamaggapariyāpanno ca sammāvāyāmasaṅkhāto.
[258] bhedehīti sabbatikadukapadasaṅgahitehi padehi.
paṭiccasamuppādādīhīti ādisaddena na kevalaṁ vibhaṅgapāliyaṁ āgatā
satipaṭṭhānādayova saṅgahitā athakho saṅgahādayo samayavimuttādayo

footnote: 1. ākāse padasā gamanādīnaṁ arahabhāvoti yuttataraṁ bhaveyya sāratthadīpaniyaṁ
footnote: vuttanayānulomato.

page number: 372

ßēhapanādayo tikapaṭṭhānādayo ca saṅgahitāti veditabbaṁ. dukkhasaccassa
pīḷanaṭṭho taṁsamaṅgino sattassa hiṁsanaṁ avipphārikatākaraṇaṁ saṅkhataṭṭho
samecca sambhuyya paccayehi katabhāvo santāpaṭṭho dukkhadukkhatādīhi
santapanaṁ paridahanaṁ vipariṇāmaṭṭho jarāya maraṇena cāti dvidhā
vipariṇāmetabbatā. samudayassa āyūhanaṭṭho dukkhassa nibbattanavasena
sampiṇḍanaṁ nidānaṭṭho idaṁ taṁ dukkhanti nidassentassa
viya samuṭṭhāpanaṁ saṁyogaṭṭho saṁsāradukkhena saṁyojanaṁ palibodhaṭṭho
maggādhigamassa nivāraṇaṁ. nirodhassa nissaraṇaṭṭho sabbūpadhīnaṁ
paṭinissaggasabhāvattā tato vinissaṭṭhatā 1- tannissaraṇanimittatā vā
vivekaṭṭho sabbasaṅkhāravisaṁyuttatā asaṅkhataṭṭho kenacipi paccayena
anabhisaṅkhatatā amataṭṭho niccasabhāvattā maraṇābhāvo sattānaṁ
maraṇābhāvahetutā vā. maggassa niyyānaṭṭho vaṭṭadukkhato
niggamanaṭṭho hetuaṭṭho nibbānassa sampāpakabhāvo dassanaṭṭho
accantasukhumassa nibbānassa sacchikaraṇaṁ adhipateyyaṭṭho
catusaccadassane sampayuttānaṁ adhipaccakaraṇaṁ ālambanādhipatibhāvo vā.
visesato maggādhipativacanato satipi hi jhānādīnaṁ ārammaṇādhipatibhāve
jhānādhipatino dhammāti evamādiṁ avatvā maggādhipatino
dhammāicceva vuttaṁ tasmā viññāyati atthi maggassa
ārammaṇādhipatibhāve visesoti. ete ca pīḷanādayo
soḷasākārā nāma. kasmā panettha aññesu rogagaṇḍādiākāresu

footnote: 1. vinissaṭatāti bhaveyya.

page number: 373

vijjamānesu eteva pariggayhantīti. salakkhaṇato ca saccantaradassanato
ca. svāyamattho parato saccakathāyameva āvibhavissati.
dibbavihāro kasiṇādiārammaṇāni rūpāvacarajjhānāni.
mettādijhānāni brahmavihāro. phalasamāpatti ariyavihāro. kāmehi
vivekaṭṭhakāyatāvasena ekībhāvo kāyaviveko. paṭhamajjhānādinā nīvaraṇādīhi
vivittacittatā cittaviveko. upadhiviveko nibbānaṁ. aññeti
lokiyābhiññādike. kilesābhisaṅkhāravasena bhavesu paribbhamanaṁ so
ca taṇhāpadhānoti vuttaṁ taṇhāsaṅkhātaṁ gamananti. vantanti
ariyamaggamukhena uggiritaṁ puna apaccāgamanavasena chaḍḍitaṁ. bhagavāti
vuccati niruttinayenāti dassento āha yathā .pe. mekhalāti.
aparo nayo.
bhāgavāti bhagavā. bhatavāti bhagavā. bhāge vanīti bhagavā.
bhage vanīti bhagavā. bhattavāti bhagavā. bhage vamīti bhagavā.
bhāge vamīti bhagavā.
bhāgavā bhatavā bhāge bhage ca vani bhattavā
bhage vami tathā bhāge vamīti bhagavā jino.
tattha kathaṁ bhāgavāti bhagavā. ye te sīlādayo dhammakkhandhā
guṇakoṭṭhāsā [1]- te na anaññasādhāraṇā niratisayā tathāgatassa atthi
upalabbhanti. tathāhissa sīlaṁ samādhi paññā vimutti vimuttiñāṇadassanaṁ
hiri ottappaṁ saddhā viriyaṁ sati sampajaññaṁ sīlavisuddhi

footnote: 1. etthantare vāsaddo bhaveyya.

page number: 374

diṭṭhivisuddhi samatho vipassanā tīṇi kusalamūlāni tīṇi sucaritāni tayo
sammāvitakkā tisso anavajjasaññā tisso dhātuyo cattāro satipaṭṭhānā
cattāro sammappadhānā cattāro iddhipādā cattāro ariyamaggā
cattāri ariyaphalāni catasso paṭisambhidā catuyoniparicchedakañāṇāni
cattāro ariyavaṁsā cattāri vesārajjañāṇāni pañca padhāniyaṅgāni
pañcaṅgiko sammāsamādhi pañcañāṇiko sammāsamādhi pañcindriyāni
pañca balāni pañca nissāraṇīyā dhātuyo pañca vimuttāyatanañāṇāni
pañca vimuttiparipācanīyā saññā cha anussatiṭṭhānāni cha gāravā
cha nissāraṇīyā dhātuyo cha satatavihārā cha anuttariyāni cha
nibbedhabhāgiyā saññā cha abhiññā cha asādhāraṇañāṇāni satta
aparihānīyā dhammā satta ariyadhammā satta ariyadhanāni satta bojjhaṅgā
satta sappurisadhammā satta nijjāravatthūni 1- satta saññā satta
dakkhiṇeyyapuggaladesanā satta khīṇāsavabaladesanā aṭṭha
paññāpaṭilābhahetudesanā aṭṭha sammattāni aṭṭha lokadhammātikkamā aṭṭha
ārambhavatthūni aṭṭha akkhaṇadesanā aṭṭha mahāpurisavitakkā aṭṭha
abhibhāyatanadesanā aṭṭha vimokkhā nava yonisomanasikāramūlakā dhammā
nava parisuddhipadhāniyaṅgāni nava sattāvāsadesanā nava āghātapaṭivinayā
nava saññā nava nānattā nava anupubbavihārā dasa
nāthakaraṇā dhammā dasa kasiṇāyatanāni dasa kusalakammapathā dasa
sammattāni dasa ariyavāsā dasa asekkhadhammā dasa tathāgatabalāni

footnote: 1. nijjaravatthūnītipi dissati.

page number: 375

ekādasa mettānisaṁsā dvādasa dhammacakkārā terasa dhutaguṇā cuddasa
buddhañāṇāni pañcadasa vimuttiparipācanīyā dhammā soḷasavidhā
ānāpānasati soḷasa aparantapanīyā dhammā aṭṭhārasa buddhadhammā
ekūnavīsati paccavekkhaṇañāṇāni catucattāḷīsa ñāṇavatthūni paññāsa
udayabbayañāṇāni paropaññāsa kusaladhammā sattasattati ñāṇavatthūni
catuvīsatikoṭisatasahassasamāpattisañcārimahāvajirañāṇaṁ
anantanayasamantapaṭṭhānapavicayapaccavekkhaṇadesanāñāṇāni tathā anantāsu
lokadhātūsu anantānaṁ sattānaṁ āsayādivibhāvanañāṇāni cāti
evamādayo anantāparimāṇabhedā anaññasādhāraṇā niratisayā guṇabhāgā
guṇakoṭṭhāsā saṁvijjanti upalabbhanti tasmā tathāvuttavibhāgā
guṇabhāgā assa atthīti bhāgavāti vattabbe ākārassa rassattaṁ
katvā bhagavāti vutto. evantāva bhāgavāpi bhagavā.
yasmā sīlādayo sabbe guṇabhāgā asesato
vijjanti sugate tasmā bhagavāti pavuccati.
kathaṁ bhatavāti bhagavā. ye te sabbalokahitāya ussukkamāpannehi
manussattādike aṭṭha dhamme samodhānetvā sammāsambodhiyā
katamahābhinīhārehi mahābodhisattehi paripūretabbā dānapāramī
sīlanekkhammapaññāviriyakhantisaccādhiṭṭhānamettāupekkhāpāramīti dasa
pāramiyo dasa upapāramiyo dasa paramatthapāramiyoti samatiṁsa pāramiyo
dānādīni cattāri saṅgahavatthūni saccādīni cattāri adhiṭṭhānāni

page number: 376

attapariccāgo nayanadhanarajjaputtapariccāgoti 1- pañca mahāpariccāgā
pubbayogo pubbacariyā dhammakkhānaṁ ñātatthacariyā lokatthacariyā
buddhatthacariyāti evamādayo saṅkhepato vā sabbe puññasambhāra-
ñāṇasambhārā buddhakaradhammā te mahābhinīhārato paṭṭhāya kappānaṁ
satasahassādhikāni cattāri asaṅkheyyāni yathā hānabhāgiyā
saṅkilesabhāgiyā ṭhitibhāgiyā na honti athakho uttaruttari visesabhāgiyāva
honti evaṁ sakkaccaṁ nirantaraṁ anavasesato bhatā sambhatā assa
atthīti bhagavāti vutto niruttinayena takārassa gakāraṁ katvā.
athavā. bhatavāti teyeva yathāvutte buddhakaradhamme vuttanayena bhari
sambhari pūresīti attho. evampi bhatavāti bhagavā.
sammāsambodhiyā 2- sabbe dānapāramiādike
sambhāre bhatavā nātho tasmāpi bhagavā mato.
kathaṁ bhāge vanīti bhagavā. ye te catuvīsatikoṭisatasahassasaṅkhā
devasikaṁ valañjanakasamāpattibhāgā te anavasesato lokahitatthaṁ
attano ca diṭṭhadhammasukhavihāratthaṁ niccakappaṁ niccakappaṁ vani bhaji
sevi bahulamakāsīti bhāge vanīti bhagavā. athavā. abhiññeyyadhammesu
kusalādīsu khandhādīsu ca ye te pariññeyyādivasena saṅkhepato
vā catubbidhā abhisamayabhāgā vitthārato pana cakkhuṁ pariññeyyaṁ
sotaṁ pariññeyyaṁ .pe. jarāmaraṇaṁ pariññeyyantiādinā aneke
pariññeyyabhāgā cakkhussa samudayo pahātabbo .pe. jarāmaraṇassa

footnote: 1. dhanarajjaputtadārapariccāgotisāratthadīpanī. vuttañhetaṁ abhidhānappadīpikāyaṁ
footnote: pañcamahāpariccāgo vutto seṭṭhadhanassa ca
footnote: vasena puttadārānaṁ rajjassaṅgānameva cāti.

2. yasmātipi dissati.

page number: 377

samudayo pahātabbotiādinā pahātabbabhāgā cakkhussa nirodho
.pe. jarāmaṇassa nirodho sacchikātabbotiādinā sacchikātabbabhāgā
cakkhussa nirodhagāminī paṭipadātiādinā cattāro
satipaṭṭhānātiādinā ca anekabhedā bhāvetabbabhāgā ca dhammā te
sabbe vani bhaji yathārahaṁ gocarabhāvanāsevanānaṁ vasena sevi. evampi
bhāge vanīti bhagavā. athavā. ye ime sīlādayo dhammakkhandhā
sāvakehi sādhāraṇā guṇakoṭṭhāsā guṇabhāgā kinti nukho te
venayyasantānesu patiṭṭhaheyyunti mahākaruṇāya vani abhipaṭṭhayi sā
cassa abhipaṭṭhanā yathādhippetapphalāvahā ahosi. evampi bhāge vanīti
bhagavā.
yasmā ñeyyasamāpatti- guṇabhāge tathāgato
bhaji paṭṭhayi sattānaṁ hitāya bhagavā tato.
kathaṁ bhage vanīti bhagavā. samāsato tāva katapuññehi
payogasampannehi yathāvibhavaṁ bhajiyantīti bhagā lokiyalokuttarā sampattiyo.
tattha lokiye tāva tathāgato sambodhito pubbe bodhisattabhūto
paramukkaṁsagate vani bhaji sevi yattha patiṭṭhāya niravasesato buddhakaradhamme
samannānanto 1- buddhadhamme paripācesi buddhabhūto pana te
niravajjasukhupasañhite anaññasādhāraṇe lokuttarepi vani bhaji sevi vitthārato
pana padesarajjaissariyacakkavattisampattidevarajjasampattiādivasena jhānavimokkha-
samādhisamāpattiñāṇadassanamaggabhāvanāphalasacchikiriyādiuttarimamussadhammavasena

footnote: 1. samannānento.

page number: 378

ca anekavihite anaññasādhāraṇe
bhage vani bhaji sevi. evampi bhage vanīti bhagavā.
yā tā sampattiyo loke yā ca lokuttarā puthu
sabbā tā bhaji sambuddho tasmāpi bhagavā mato.
kathaṁ bhattavāti bhagavā. bhattā daḷhabhattikā assa bahū
atthīti bhattavā. tathāgato hi mahākaruṇāsabbaññutañāṇādi-
aparimitanirupamappabhāvaguṇavisesabhāgibhāvato sabbasattuttamo
sabbānatthaparihārapubbaṅgamāya niravasesahitasukhavidhānatapparāya niratisayāya
payogasampattiyā sadevamanussāya pajāya accantupakāritāya
dvattiṁsamahāpurisalakkhaṇāsītianubyañjanabyāmappabhādianaññasādhāraṇavisesapaṭi-
maṇḍitarūpakāyatāya yathābhuccaguṇādhigatena itipi so bhagavātiādinayappavattena
lokattayabyāpinā suvipulena suvisuddhena ca thutighosena
samannāgatattā ukkaṁ sapāramippattāsu appicchatāsantuṭṭhiādīsu
supatiṭṭhitabhāvato dasabalacatuvesārajjādiniratisayaguṇavisesasamaṅgibhāvato
ca rūpappamāṇo rūpappasanno ghosappamāṇo ghosappasanno
lūkhappamāṇo lūkhappasanno dhammappamāṇo dhammappasannoti evaṁ
catuppamāṇike lokasannivāse sabbathāpi pasādāvahabhāvena
samantapāsādikattā aparimāṇānaṁ sattānaṁ sadevamanussānaṁ
ādarabahumānagāravāyatanatāya paramapemasambhattiṭṭhānaṁ ye tassa ovāde
patiṭṭhitā aveccappasādena samannāgatā honti kenaci asaṁhāriyā

page number: 379

tesaṁ bhatti samaṇena vā brāhmaṇena vā devena vā mārena vā
brahmunā vāti. tathāhi te attano jīvitapariccāgepi tattha
pasādaṁ na pariccajjanti tassa vā āṇaṁ dabhabhattibhāvato.
tenevāha yo ve kataññū katavedi dhīro kalyāṇamitto daḷhabhatti
ca hotīti seyyathāpi bhikkhave mahāsamuddo ṭhitadhammo velaṁ
nātivattati evameva kho bhikkhave yaṁ mayā sāvakānaṁ sikkhāpadaṁ
paññattaṁ taṁ mama sāvakā jīvitahetupi nātikkamantīti 1- ca. evaṁ
bhattavāti bhagavā niruttinayena ekassa takārassa lopaṁ katvā itarassa
gakāraṁ katvā.
guṇātisayayuttassa yasmā lokahitesino
sambhattā bahavo satthu bhagavā tena vuccati.
kathaṁ bhage vamīti bhagavā. yasmā tathāgato bodhisattabhūtopi
purimāsu jātīsu pāramiyo pūrento bhagasaṅkhātaṁ siriṁ issariyaṁ yasañca
vami uggiri kheḷapiṇḍaṁ viya anapekkho chaḍḍayi tathāhissa
somanassakumārakāle hatthipālakumārakāle ayogharapaṇḍitakāle
mūgapakkhapaṇḍitakāle cūḷasutasomakāleti evamādīsu nekkhammapāramīpūraṇavasena
devarajjasadisāya rajjasiriyā pariccattāttabhāvānaṁ parimāṇaṁ
natthi carimattabhāvepi hatthagataṁ cakkavattisiriṁ devalokādhipaccasadisaṁ
catudīpissariyaṁ cakkavattisampattisannissayasattaratanasamujjalaṁ yasañca

footnote: 1. khu. u. 25/155-6.

page number: 380

tiṇāyapi amaññamāno nirapekkho pahāya abhinikkhamitvā sammāsambodhiṁ
abhisambuddho tasmā ime siriādike bhage vamīti bhagavā.
athavā. bhāni nāma nakkhattāni tehi samaṁ gacchanti pavattantīti
bhagā sineruyugandharauttarakuruhimavantādibhājanalokavisesasannissayā
sobhā kappaṭṭhiyabhāvato tepi bhagavā vami taṁnivāsasattāvāsasamatikkamanato
tappaṭibandhacchandarāgappahānena pajahīti. evampi bhage
vamīti bhagavā.
cakkavattisiriṁ yasmā yasaṁ issariyaṁ sukhaṁ
pahāsi lokacittañca sugato bhagavā tato.
kathaṁ bhāge vamīti bhagavā. bhāgā nāma sabhāvadhammakoṭṭhāsā
te khandhāyatanadhātvādivasena tatthāpi rūpavedanādivasena atītādivasena
ca anekavidhā te ca bhagavā sabbaṁ papañcaṁ sabbaṁ yogaṁ sabbaṁ
ganthaṁ sabbaṁ saṁyojanaṁ samucchinditvā amataṁ dhātuṁ samadhigacchanto vami
uggiri anapekkho chaḍḍayi na paccāgami. tathāhesa sabbatthakameva
paṭhaviṁ āpaṁ tejaṁ vāyaṁ cakkhuṁ sotaṁ ghānaṁ jivhaṁ kāyaṁ manaṁ
rūpe sadde gandhe rase phoṭṭhabbe dhamme cakkhuviññāṇaṁ .pe.
manoviññāṇaṁ cakkhusamphassaṁ .pe. manosamphassaṁ cakkhusamphassajaṁ
vedanaṁ .pe. manosamphassajaṁ vedanaṁ cakkhusamphassajaṁ saññaṁ .pe.
manosamphassajaṁ saññaṁ cakkhusamphassajaṁ cetanaṁ .pe. manosamphassajaṁ
cetanaṁ rūpataṇhaṁ .pe. dhammataṇhaṁ rūpavitakkaṁ .pe. dhammavatakkaṁ

page number: 381

vatakkaṁ rūpavicāraṁ .pe. dhammavicārantiādinā anupadadhammavibhāgavasenapi
sabbeva dhammakoṭṭhāse anavasesato vami uggiri
anapekkhapariccāgena chaḍḍayi. vuttaṁ hetaṁ yantaṁ ānanda cattaṁ vantaṁ
muttaṁ pahīnaṁ paṭinissaṭṭhaṁ taṁ tathāgato puna paccāgamissatīti netaṁ
ṭhānaṁ vijjatīti 1-. evampi bhāge vamīti bhagavā. athavā. bhāge vamīti
sabbepi kusalākusale sāvajjānavajje hīnapaṇīte kaṇhasukkasappaṭibhāge
dhamme ariyamaggañāṇamukhena vami uggiri anapekkho pariccaji pajahi
paresañca tathattāya dhammaṁ desesi. vuttampi cetaṁ dhammāpi vo
bhikkhave pahātabbā pageva adhammā kullūpamaṁ vo bhikkhave dhammaṁ
desessāmi nittharaṇatthāya no gahaṇatthāyātiādi 2-. evampi
bhāge vamīti bhagavā.
khandhāyatanadhātvādi- dhammabhedā mahesinā
kaṇhasukkā yato vantā tatopi bhagavā mato.
tena vuttaṁ
bhāgavā bhatavā bhāge bhage ca vani bhattavā
bhage vami tathā bhāge vamīti bhagavā jinoti.
ettha ca yasmā saṅkhepato attahitasampattiparahitapaṭipattivasena
duvidhā buddhaguṇā tāsu attahitasampatti pahānasampadāñāṇasampadābhedato
duvidhā ānubhāvasampadādīnaṁ tadavinābhāvena

footnote: 1. dī. ma. 10/139. 2. ma. mū. 12/270-1.

page number: 382

tadantogadhattā parahitapaṭipatti payogāsayabhedato duvidhā tattha
payogato lābhasakkārādinirapekkhacittassa sabbadukkhaniyyānikadhammupadeso
āsayato paṭiviruddhesupi niccaṁ hitesitā ñāṇaparipākakālāgamanādi
parahitapaṭipatti āmisapaṭiggahaṇādināpi attacariyā
parahitapaṭipatti hotiyeva tasmā tesaṁ vibhāvanavasena pāliyaṁ
arahantiādīnaṁ padānaṁ gahaṇaṁ veditabbaṁ.
tattha arahanti iminā padena pahānasampadāvasena bhagavato
attahitasampatti vibhāvitā. sammāsambuddho lokavidūti ca imehi
padehi ñāṇasampadāvasena. nanu ca lokavidūti imināpi
sammāsambuddhatā vibhāviyatīti. saccaṁ vibhāviyati atthi pana viseso
sammāsambuddhoti iminā sabbaññutañāṇānubhāvo vibhāvito
lokavidūti pana iminā āsayānusayañāṇādīnampi ānubhāvo vibhāvitoti.
vijjācaraṇasampannoti iminā sabbāpi bhagavato attahitasampatti
vibhāvitā. sugatoti pana iminā samudāgamato paṭṭhāya bhagavato
attahitasampatti parahitapaṭipatti ca vibhāvitā. anuttaro
purisadammasārathi satthā devamanussānanti imehi padehi bhagavato
parihitapaṭipatti vibhāvitā. buddhoti iminā bhagavato attahitasampatti
parahitapaṭipatti ca vibhāvitā. evañca katvā sammāsambuddhoti
vatvā buddhoti vacanaṁ samatthitaṁ hoti. tenevāha attanāpi bujjhi
aññepi satte bodhesītiādi. bhagavāti ca imināpi

page number: 383

samudāgamato paṭṭhāya bhagavato sabbā attahitasampatti parahitapaṭipatti ca
vibhāvitā.
aparo nayo. hetuphalasattupakāravasena saṅkhepato tividhā
buddhaguṇā. tattha arahaṁ sammāsambuddho vijjācaraṇasampanno
lokavidūti imehi padehi phalasampattivasena buddhaguṇā vibhāvitā.
anuttaro purisadammasārathi satthā devamanussānanti imehi sattupakāravasena
buddhaguṇā pakāsitā. buddhoti iminā phalavasena sattupakāravasena
ca buddhaguṇā vibhāvitā. sugato bhagavāti pana imehi padehi
hetuphalasattupakāravasena buddhaguṇā vibhāvitāti veditabbaṁ.
tassāti buddhānussatikammaṭṭhānikassa yogino. evanti tatrāyaṁ
nayotiādinā vuttappakārena. tasmiṁ samayeti buddhaguṇānussaraṇasamaye.
rāgapariyuṭṭhitanti rāgena pariyuṭṭhitaṁ. pariyuṭṭhānappattehi
rāgehi sahitaṁ cittaṁ araññamiva corehi tena pariyuṭṭhitanti
vuttaṁ. tassa pariyuṭṭhānaṭṭhānabhāvato pariyuṭṭhitarāganti attho. yaṁ
vā rāgassa pariyuṭṭhānaṁ taṁ taṁsahite citte upacitanti daṭṭhabbaṁ.
etasmiṁ pakkhe rāgenāti rāgena hetunāti attho. ujugatamevāti
pageva kāyavaṅkādīnaṁ apanītattā cittassa ca anujubhāvakarānaṁ māyādīnaṁ
abhāvato rāgādipariyuṭṭhānābhāvena vā onatiunnativirahato
ujubhāvameva gataṁ. athavā. ujugatamevāti kammaṭṭhānassa vīthiṁ
otiṇṇatāya līnuddhaccavigamato majjhimasamathanimittapaṭipattiyā ujubhāvameva

page number: 384

gataṁ. tathāgataṁ ārabbhāti tathāgataguṇe ārammaṇaṁ katvā.
iccassāti iti assa. so bhagavā itipi arahantiādinā pubbe
vuttappakārena buddhaguṇe anuvitakkayatoti sambandho. evanti
nevassa tasmiṁ samayetiādinā vuttanayena. buddhaguṇapoṇāti
buddhaguṇaninnā. vitakkavicārā pavattantīti etena buddhaguṇasaṅkhātaṁ
kammaṭṭhānaṁ vitakkāhataṁ vitakkapariyāhataṁ punappunaṁ anumajjanañca
karotīti dasseti. pīti uppajjatīti bhāvanāvasena
upacārajjhānanipphādikā balavatī pīti uppajjati. pītimanassāti
vuttappakārapītisahitacittassa. kāyacittadarathāti kāyacittapassaddhīnaṁ
paṭipakkhabhūtā sukhumāvatthā uddhaccasahagatā kilesā. paṭipassambhantīti
sannisīdanti. anukkamena ekkakhaṇeti yadā buddhaguṇārammaṇā bhāvanā
uparuparivisesaṁ āvahantī pavattati tadā nīvaraṇāni vikkhambhitāneva
honti kilesā sannisinnāva honti suvisadāni saddhādīni indriyāni
honti bhāvanāya paguṇatāya vitakkavicārā sātisayaṁ paṭukiccā vahanti
balavatī pīti uppajjati pītipadaṭṭhānā passaddhi savisesā jāyati
passaddhakāyassa samādhipadaṭṭhānaṁ sukhaṁ thirataraṁ hutvā pavattati sukhena
anubrūhitaṁ cittaṁ kammaṭṭhāne sammadeva samādhiyati evaṁ anukkamena
pubbabhāge vitakkādayo uparupari paṭupaṭutarabhāvena pavattitvā
bhāvanāya majjhimasamathapaṭipattiyā indriyānañca ekarasabhāvena
paṭutamāni hutvā ekkakhaṇe jhānaṅgāni uppajjanti. yaṁ sandhāya

page number: 385

vuttaṁ bhagavatā yasmiṁ mahānāma samaye ariyasāvako tathāgataṁ anussarati
nevassa tasmiṁ samaye rāgapariyuṭṭhitaṁ cittaṁ hoti .pe. sukhino
cittaṁ samādhiyatīti 1-. kasmā panettha jhānaṁ appanāppattaṁ na
hotīti āha buddhaguṇānampana gambhīratāyātiādi. gambhīre hi
ārammaṇe gambhīre udake patitanāvā viya samathabhāvanā patiṭṭhaṁ na
labhati. gambhīratāyāti ca iminā sabhāvadhammatāpi saṅgahitā.
sabhāvadhammo hi gambhīro na paññatti. nanu ca tajjāpaññattivasena
sabhāvadhammo gayhatīti. saccaṁ gayhati pubbabhāge bhāvanāya pana
vaḍḍhamānāya paññattiṁ samatikkamitvā sabhāveyeva cittaṁ tiṭṭhati. nanu
ca sabhāvadhammepi katthaci appanā samijjhati dutiyāruppajjhānādīti.
saccaṁ samijjhati tañca kho ekappakāre ārammaṇe idampi na
nānappakāranti dassento nānappakāraguṇānussaraṇādhimuttatāyāti
āha. evampi yathā nānappakāresu kesādikoṭṭhāsesu manasikāraṁ
pavattentassa ekasmiṁyeva koṭṭhāse appanāvasena bhāvanā
avatiṭṭhati evamidha kasmā na hotīti. visamoyaṁ upaññāso 2-
tattha hi satipi koṭṭhāsabahubhāve ekappakāreneva bhāvanā pavattati
paṭikūlākārasseva gahaṇato idha pana nānappakārena guṇānaṁ
nānappakārattā na ayamekasmiṁyeva guṇe ṭhātuṁ sakkoti
bhāvanābalena paccakkhato buddhaguṇesu upaṭṭhahantesu saddhāya

footnote: 1. aṅa. ekādasaka. 22/316.
footnote: 2. sakkaṭabhāsāyaṁ upanyāsoti maññe.

page number: 386

balavabhāvato. teneva hi adhimuttatāyāti vuttaṁ. yadi upacārappattaṁ
jhānaṁ hoti kathaṁ buddhānussatīti vuttanti āha tadetantiādi.
[259] sagāravo hoti sappaṭisso satthu guṇasarīrassa
paccakkhato upaṭṭhahanato. tatoyeva saddhāvepullaṁ aveccappasādasadisaṁ
saddhāmahattaṁ buddhaguṇānaṁ anussaraṇavasena bhāvanāya pavattattā
sativepullaṁ tesaṁ paramagambhīratāya nānappakāratāya ca paññāvepullaṁ
tesaṁ uḷārapuññakkhettatāya puññavepullañca adhigacchati.
pītipāmojjabahulo hoti pītisambojjhaṅgaṭṭhānīyattā buddhānussatiyā.
bhayabheravasaho buddhaguṇārammaṇāya satiyā bhayabheravābhibhavanato. tenāha
bhagavā anussaretha sambuddhaṁ bhayaṁ tumhāka no siyāti 1-.
dukkhādhivāsanasamattho buddhānussatiyā sarīradukkhassa padumapalāse udakassa
viya vinivaṭṭanato. saṁvāsasaññanti sahavāsasaññaṁ. buddhabhūmiyaṁ
cittaṁ namati buddhaguṇānaṁ mahantabhāvassa paccakkhato upaṭṭhānato.
buddhānussatibhāvanāya sabbadā buddhaguṇānaṁ citte viparivattanato
vuttaṁ sammukhā satthāraṁ passato viyāti. uttariṁ appaṭivijjhantoti
imāya bhāvanāya uparīnaṁ 2- adhiṭṭhānaṁ katvā saccāni appaṭivijjhanto.
sugatiparāyanoti sugatisamparāyo.
appamādanti appamajjanaṁ sakkaccaṁ anuyogaṁ. kayirāthāti
kareyya. sumedhasoti sundarapañño. evaṁ mahānubhāvāyāti

footnote: 1. saṁ. sagāthaka. 15/323. 2. kimidaṁ. vīmaṁsitabbaṁ.

page number: 387

vuttappakārena nīvaraṇavikkhambhanādisamatthena satthari sagāravabhāvādihetubhūtena
mahatā sāmatthiyena samannāgatāya.
dhammānussatīti ettha padattho sabhāvattho ca ādito
vuttoyevāti taṁ anāmasitvā bhāvanāvidhānameva dassetuṁ dhammānussatiṁ
bhāvetukāmenāpītiādi āraddhaṁ. kasmā panettha buddhānussatiyaṁ
viya aveccappasādasamannāgatenāti na vuttaṁ nanu etā
paṭipāṭiyā cha anussatiyo ariyasāvakānaṁ vasena desanaṁ āruḷhāti.
saccametaṁ evaṁ santepi parisuddhasīlādiguṇānaṁ puthujjanānampi
ijjhantīti dassanatthaṁ aveccappasādasamannāgatenāti idha na vuttaṁ
ariyasāvakānampana sukhena ijjhantīti. tathāpi pāliyaṁ āgatattā ca
buddhānussatiniddese vuttanti daṭṭhabbaṁ. ayaṁ vicāro parato
āgamissateva.
[260] pariyattidhammopīti pisaddena lotuttaradhammaṁ sampiṇḍeti.
itaresūti sandiṭṭhikādipadesu. lokuttaradhammovāti avadhāraṇaṁ
nippariyāyaṁ sandiṭṭhikādiatthaṁ sandhāya vuttaṁ. pariyāyato
panete pariyattidhammepi sambhavanteva. tathāhi pariyattidhammo bahussutena
āgatāgamena paramena satinepakkena samannāgatena paññavatā
ādikalyāṇatādivisesato sayaṁ daṭṭhabboti sandiṭṭhiko.
ācariyapayirupāsanāya vinā na labbhāti ce. lokuttaradhammepi samāne
kalyāṇamittasannissayeneva sijjhanato tathā satthu sandassanepi.

page number: 388

sandiṭṭhiyā jāyatīti panattho titthiyanimmadane nippariyāyatova labbhati
kilesajaye pariyāyato paramparāhetubhāvato. sandiṭṭhaṁ arahatīti
ayampi attho labbhateva sabbaso saṅkilesadhammānaṁ pahānaṁ
vodānadhammānaṁ paribrūhanañca uddissa pavattattā. ayañca attho ye
kho gotami dhamme jāneyyāsi ime dhammā sarāgāya saṁvattanti no
virāgāya saṁyogāya saṁvattanti no visaṁyogāya saupādānāya
saṁvattanti no anupādānāya ekaṁsena gotami dhāreyyāsi neso
dhammo neso vinayo netaṁ satthusāsananti 1- dhammāpi vo bhikkhave
pahātabbā pageva adhammāti 2- ca evamādīhi suttapadehi
vibhāvetabbo. akālikādhigamupāyatāya akāliko.
vijjamānatāparisuddhatāhi ehipassavidhiṁ arahatīti ehipassiko. tatoeva
vaṭṭadukkhanittharaṇatthikehi attano citte upanayanaṁ cittassa vā
tattha upanayanaṁ arahatīti opanayiko. vimuttāyatanasīse ṭhatvā
paricayena sammadeva atthavedaṁ dhammavedañca labhantehi paccattaṁ
veditabbo viññūhīti evaṁ sandiṭṭhikādipadesu pariyattidhammampi
pakkhipitvā manasikāro yujjateva.
sāti gāthā. samantabhaddakattāti sabbabhāgehi sundarattā.
dhammassāti sāsanadhammassa. kiñcāpi avayavavinimutto samudāyo
nāma paramatthato koci natthi yesu pana avayavesu

footnote: 1. aṅ. aṭṭhaka. 23/288. 2. ma. mū. 12/271.

page number: 389

samudāyarūpena avekkhitesu gāthātisamaññā taṁ tato bhinnaṁ viya katvā
tassāpi vohāraṁ āropetvā dassento paṭhamena pādena
ādikalyāṇātiādimāha. ekānusandhikanti idaṁ nātibahuvibhāgaṁ
yathānusandhinā ekānusandhikaṁ sandhāya vuttaṁ. itarassa pana teneva
desetabbadhammavibhāgena ādimajjhapariyosāne bhāgā labbhantīti.
nidānenāti kāladesadesakaparisādiapadisanalakkhaṇena nidānaganthena.
nigamenāti idamavocātiādikena iti yaṁtaṁ vuttaṁ idametaṁ
paṭicca vuttanti 1- vā yathāvuttatthanigamena. ayaṁ gāthā visesato
suttapiṭakasaṁvaṇṇanāti katvā suttapiṭakavasena dhammassa
ādikalyāṇāditaṁ dassetvā idāni suttapiṭakavinayapiṭakānaṁ vasena taṁ
dassetuṁ sanidānasauppattikattātiādi vuttaṁ. tattha
sanidānasauppattikattāti yathāvuttanidānena sanidānatāya sātthuppattikatāya
ca. veneyyānaṁ anurūpatoti sikkhāpadapaññattiyā dhammadesanāya
ca taṁtaṁsikkhāpadabhāvena paññāpiyamānassa veneyyajjhāsayānurūpaṁ
pavattiyamānassa anurūpato. atthassāti desiyamānassa ca 2-
sīlādiatthassa. taṁ kissahetu seyyathāpi bhikkhavetiādinā 3- tattha
tattha hetūpamāgahaṇena hetūdāharaṇayuttato. evaṁ suttavinayavasena
pariyattidhammassa ādimajjhapariyosānakalyāṇataṁ dassetvā idāni tīṇi
piṭakāni ekajjhaṁ gahetvā taṁ dassetuṁ sakalopītiādi vuttaṁ.

footnote: 1. aṅ. catukka. 21/262. 2. casaddo atireko maññe.
footnote: 3....bhikkhaveti ca ādinātipi dissati.

page number: 390

tattha sāsanadhammoti
sabbapāpassa akaraṇaṁ kusalassūpasampadā
sacittapariyodapanaṁ etaṁ buddhāna sāsananti 1-
evaṁ vuttassa satthu sāsanassa pakāsako pariyattidhammo. sīlena
ādikalyāṇo sīlamūlakattā sāsanassa samathādīhi majjhekalyāṇo
tesaṁ sāsanasampattiyā vemajjhabhāvato nibbānena pariyosānakalyāṇo
tadadhigamato uttarikaraṇīyābhāvato. sāsane sammāpatipatti
nāma paññāya hoti tassā ca sīlaṁ samādhi ca mūlanti
āha sīlasamādhīhi ādikalyāṇoti. paññā pana anubodhapaṭivedhavasena
duvidhāti tadubhayampi gaṇhanto vipassanāmaggehi majjhekalyāṇoti
āha. tassā nipphatti phalaṁ kiccaṁ nibbānasacchikiriyā
tato paraṁ kattabbaṁ natthīti dassento āha phalanibbānehi
pariyosānakalyāṇoti. phalaggahaṇena vā saupādisesanibbānamāha. itarena
itaraṁ. tadubhayañca sāsanasampattiyā osānanti āha phalanibbānehi
pariyosānakalyāṇoti. buddhassa subodhitā sammāsambuddhatā
tāya ādikalyāṇo tappabhavattā. sabbaso saṅkilesappahānaṁ
vodānaṁ pāripūri ca dhammasudhammatā tāya majjhekalyāṇo
taṁsarīrattā. satthārā yathānusiṭṭhaṁ tathāpaṭipatti saṅghasupaṭipatti
tāya pariyosānakalyāṇo tāya sāsanassa loke supatiṭṭhitabhāvato.

footnote: 1. khu. dha. 25/39-40.

page number: 391

tanti sāsanadhammaṁ. tathattāyāti yathattāya bhagavatā dhammo desito
tathattāya tathabhāvāya. so pana abhisambodhi paccekabodhi sāvakabodhīti
tividho ito aññathā nibbānādhigamassa abhāvato. tattha sabbaguṇehi
aggabhāvato itarabodhidvayamūlatāya ca paṭhamāya bodhiyā ādikalyāṇatā
guṇehi vemajjhabhāvato dutiyāya majjhekalyāṇatā tadubhayāvaratāya 1-
tadosānatāya ca sāsanadhammassa tatiyāya pariyosānakalyāṇatā vuttā.
[261] esoti sāsanadhammo. nīvaraṇavikkhambhanatoti
vimuttāyatanasīse ṭhatvā saddhammaṁ suṇantassa nīvaraṇānaṁ vikkhambhanasambhavato.
vuttañhetaṁ yathāvuso bhikkhuno satthā vā dhammaṁ deseti aññataro
vā garuṭṭhāniyo sabrahmacārī tathā tathā so tattha labhati atthavedaṁ
labhati dhammavedanti yasmiṁ bhikkhave samaye ariyasāvako ohitasoto
dhammaṁ suṇāti pañcassa nīvaraṇāni tasmiṁ samaye pahīnāni hontīti 2-
ca ādi. samathavipassanāsukhāvahanatoti samathasukhassa ca vipassanāsukhassa
ca sampādanato. vuttampi cetaṁ so vivicceva kāmehi
vivicca akusalehi dhammehi savitakkaṁ savicāraṁ vivekajampītisukhantiādi 3-.
tathā.
yato yato sammasati khandhānaṁ udayabbayaṁ
labhati pītipāmojjaṁ amatantaṁ vijānataṁ
amānusī ratī hoti sammā dhammaṁ vipassatoti 4- ca.

footnote: 1. tadubhayāparatāyāti maññe. 2. saṁ mahāvāra 19/134-5.
footnote: 3. maßēéa. 13/190. 4. khu. dha. 25/66.

page number: 392

tathā paṭipannoti yathā samathavipassanāsukhaṁ āvahati yathā vā satthārā
anusiṭṭhaṁ tathā paṭipanno sāsanadhammo. tādibhāvāvahanatoti
chaḷaṅgupekkhāvasena iṭṭhādīsu tādibhāvassa lokadhammehi anupalepassa
āvahanato.
esa bhagavā vuttanayena tividhakalyāṇaṁ dhammaṁ desento yaṁ
sāsanabrahmacariyaṁ maggabrahmacariyañca pakāseti taṁ yathānurūpaṁ
atthasampattiyā sātthaṁ byañjanasampattiyā sabyañjananti yojanā.
tattha avisesena tisso sikkhā sakalo ca tantidhammo sāsanabrahmacariyaṁ
yaṁ sandhāya vuttaṁ katamesānaṁ kho bhante buddhānaṁ bhagavantānaṁ brahmacariyaṁ
na ciraṭṭhitikaṁ ahosītiādi 1-. sabbasikkhānaṁ maṇḍabhūtasikkhattayasaṅgahito
ariyamaggo maggabrahmacariyaṁ yaṁ sandhāya vuttaṁ khīṇā jāti vusitaṁ
brahmacariyaṁ kataṁ karaṇīyanti 2-. yathānurūpanti yathārahaṁ. sikkhattayasaṅgahaṁ
hi sāsanabrahmacariyaṁ atthasampattiyā sātthaṁ. maggabrahmacariyena
vattabbameva natthi. atthasampattiyāti sampannatthatāya.
sampattiattho hi idha sahasaddo. itarampana yathāvutte naṭṭhe na
sātthaṁ sabyañjanañca. ye panettha vacanasabhāvaṁ sātthaṁ atthasabhāvaṁ
sabyañjananti vibhajitvā vadanti taṁ na sundaraṁ tathā vibhattassa
pariyattidhammassa abhāvato. saddatthā hi abhinnarūpā viya hutvā
viniyogaṁ gacchanti. tathā hi nesaṁ lokiyāmissabhāvaṁ paṭijānanti. satipi

footnote: 1. vi. mahāvibhaṅga. 1/12. 2. saṁ. khandhavāra. 17/44.

page number: 393

vā bhede sabyañjananti ettha yadi tulyayogo adhippeto saputto
āgatotiādīsu viya evaṁ sati atthapaṭisaraṇā bhikkhave hotha
mā byañjanapaṭisaraṇāti atthappadhānabhāvo dīpito siyā atha
vijjamānatāmattaṁ salomako sapakkhakotiādīsu viya byañjanasampatti
aggahitā siyā tasmā aṭṭhakathāyaṁ vuttanayeneva attho gahetabbo.
sātthaṁ sabyañjananti ettha nettinayenāpi atthaṁ dassetuṁ saṅkāsana
.pe. sabyañjananti vuttaṁ. tattha yadipi nettiyaṁ byañjanamukhena
byañjanatthaggahaṇaṁ hotīti akkharapadantiādinā byañjanapadāni paṭhamaṁ
uddiṭṭhāni idha pana pāliyaṁ sātthaṁ sabyañjananti āgatattā
atthapadāniyeva paṭhamaṁ dassetuṁ saṅkāsanapakāsanātiādi vuttaṁ.
tattha saṅkhepato kāsanaṁ dīpanaṁ saṅkāsanaṁ maññamāno bhikkhu
bandho mārassa amaññamāno muttotiādīsu viya. tattakena hi tena
bhikkhunā paṭividdhaṁ. tenāha aññātaṁ bhagavātiādi. paṭhamaṁ kāsanā
pakāsanā. ādikammasmiṁ hi ayaṁ pasaddo paññapeti paṭṭhapetītiādīsu 1-
viya. tikkhindriyāpekkhañcetaṁ padadvayaṁ uddesabhāvato.
tikkhindriyo hi saṅkhepato paṭhamañca vuttamatthaṁ paṭipajjati. saṅkhittassa
vitthāravacanaṁ sakiṁ vuttassa puna vacanañca vivaraṇavibhajanāni yathā
kusalā dhammāti saṅkhepato sakiṁyeva ca vuttassa atthassa katame
dhammā kusalā yasmiṁ samaye kāmāvacaraṁ kusalaṁ cittantiādinā 2-

footnote: 1. saṁ. khandhavāra. 17/170. 2. abhi. saṁ. 34/9.

page number: 394

vitthārato vivaraṇavasena vibhajanavasena ca puna vacanaṁ. majjhimindriyāpekkhametaṁ
padadvayaṁ niddesabhāvato. vivaṭṭassa 1- vitthāratarābhidhānaṁ
vibhattassa ca pakārehi ñāpanaṁ veneyyānaṁ cittaparitosanaṁ
uttānīkaraṇapaññāpanāni yathā phasso hotītiādinā vivaṭṭavibhattassa
atthassa katamo tasmiṁ samaye phasso yo tasmiṁ samaye
phasso phusanā samphusanātiādinā uttānīkiriyā paññāpanā
ca. mudindriyāpekkhametaṁ padadvayaṁ paṭiniddesabhāvato.
paññāpanapaṭṭhapanavivaraṇavibhajanauttānīkaraṇapakāsanātthapadasamāyogatotipi pāṭho.
kathampanāyaṁ paṭhamavikappo jātoti. vuccate. nettipāliyaṁ āgatanayena
purimapāṭho. tattha hi saṅkāsanā pakāsanā vivaraṇā vibhajanā
uttānīkammatā ca paññatti etehi chahi padehi attho kammañca
niṭdiṭṭhanti desanāhārayojanāyañca etassevatthassa saṅkāsanā
pakāsanātiādinā āgataṁ. pacchimo pana paññapeti paṭṭhapeti
vivarati vibhajati uttānīkaroti 2- passati cāhāti sutte āgatanayena.
byañjanamattakatoeva ca nesaṁ dvinnaṁ pāṭhānaṁ viseso na atthato.
tathāhi saṅkhepato paṭhamaṁ ñāpanaṁ paṭhamameva ṭhapananti imāni padāni
saṅkāsanapakāsanapadehi atthato avisiṭṭhāni. yañca purimapāṭhe
chaṭṭhaṁ padaṁ pakārato ñāpananti paññāpanaṁ vuttaṁ taṁ dutiyapāṭhe
pakāsanapadena nibbisesaṁ pakārato kāsananti katvā. yasmā

footnote: 1. vivaṭassātipi dissati. 2. saṁ. khandhavāra. 17/170.

page number: 395

Ñāpanakāsanāni atthāvabhāsanasabhāvatāya abhinnāni sabbesañca
veneyyānaṁ cittassa tosanaṁ buddhiyā ca nisānaṁ 1- yāthāvato
vatthusabhāvāvabhāsane jāyatievāti. evaṁ atthapadarūpattā
pariyattiatthassa yathāvuttachātthapadasamāyogato sātthaṁ sāsanaṁ.
akkharapadabyañjanākāraniruttiniddesasampattiyāti ettha.
uccāraṇavelāyaṁ apariyosite pade vaṇṇo akkharaṁ. ekakkharaṁ padaṁ
akkharanti eke. ā evaṁ kira tantiādīsu ākārādayo viya.
visuddhakaraṇānaṁ manasā desanāvācāya 2- akkharaṇato akkharanti aññe.
vibhattiyantaṁ atthañāpanato padaṁ. saṅkhepato vuttaṁ padābhihitaṁ atthaṁ
byañjetīti byañjanaṁ vākyaṁ. kiriyāpadaṁ abyayakārakavisesanayuttaṁ
vākyanti hi vadanti. pakārato vākyavibhāgo ākāro. ākārābhihitaṁ
nibbacanaṁ nirutti. nibbacanavitthāro nissesupadesato niddeso.
etesaṁ akkharādīnaṁ byañjanapadānaṁ sampattiyā sampannatāya sabyañjanaṁ.
tatrāyamassa atthapadasamāyogo. byañjanasampatti ca
akkharehi saṅkāseti padehi pakāseti byañjanehi vivarati ākārehi
vibhajati niruttīhi uttānīkaroti niddesehi paññapeti. tathā
akkharehi ugghāṭetvā padehi vineti ugghaṭitaññuṁ byañjanehi
vipañcetvā ākārehi vineti vipaccitaññuṁ 3- niruttīhi netvā
niddesehi vineti neyyaṁ. evañcāyaṁ dhammo ugghāṭiyamāno ugghaṭitaññuṁ
vineti vipañciyamāno vipaccitaññuṁ 3- niyyamāno neyyaṁ. tattha

footnote: 1. nisānanti tikhiṇakaraṇanti attho. 2. desanā vācāyāti maññe.
footnote: 3. vipañcitaññuṁ.

page number: 396

ugghaṭanā ādi vipañcanā majjhe nayanamante. evaṁ tiṁsu kālesu
tidhā desito dosattayavidhamanoguṇattayāvahotividhaveneyyavinayanoti.
evampi tividhakalyāṇoyaṁ dhammo atthabyañjanapāripūriyā sāttho
sabyañjano veditabbo paripuṇṇo parisuddhoti ca.
atthagambhīratātiādīsu attho nāma tantiattho. dhammo
tanti. paṭivedho tantiyā tantiatthassa ca yathābhūtāvabodho.
desanā manasā vavaṭṭhāpitāya tantiyā desanā. te panete
atthādayo yasmā sasādīhi viya mahāsamuddo mandabuddhīhi
dukkhogāḷhā alabbhaneyyapatiṭṭhā ca tasmā gambhīrā. athavā.
attho nāma hetuphalaṁ. dhammo hetu. desanā paññatti yathādhammaṁ
dhammābhilāpo anulomapaṭilomasaṅkhepavitthārādivasena vā kathanaṁ.
paṭivedho abhisamayo atthānurūpaṁ dhammesu dhammānurūpaṁ atthesu
paññattiatthānurūpaṁ paññattīsu avabodho tesaṁ tesaṁ vā dhammānaṁ
paṭivijjhitabbo salakkhaṇasaṅkhāto aviparītasabhāvo. tepi cete
atthādayo yasmā anupacitakusalasambhārehi duppaññehi sasādīhi viya
mahāsamuddo dukkhogāḷhā alabbhaneyyapatiṭṭhā ca tasmā gambhīrā.
tesu paṭivedhassāpi atthasannissitattā vuttaṁ atthagambhīratāpaṭivedhagambhīratāhi
sātthanti. atthaguṇadīpanato tāsaṁ dhammadesanānaṁ
byañjanasannissitattā vuttaṁ dhammagambhīratādesanāgambhīratāhi sabyañjananti.
tāsaṁ byañjanasampattidīpanato atthesu pabhedagataññāṇaṁ

page number: 397

atthapaṭisambhidā atthadhammaniruttipaṭisambhidāsu pabhedagataññāṇaṁ
paṭibhāṇapaṭisambhidāti imissāpi paṭisambhidāya atthavisayattā āha
atthapaṭibhāṇapaṭisambhidāvisayato sātthanti atthasampattiyā asati
tadabhāvato. dhammoti tanti. niruttīti tantipadānaṁ niddhāretvā
vacanaṁ. tattha pabhedagatāni ñāṇāni dhammaniruttipaṭisambhidāti āha
dhammaniruttipaṭisambhidāvisayato sabyañjananti asati byañjanasampattiyā
tadabhāvato.
parikkhakajanappasādakanti ettha. itisaddo hetuattho. yasmā
parikkhakajanānaṁ kiṁkusalagavesīnaṁ pasādāvahaṁ tasmā sātthaṁ
atthasampannanti phalena hetuno anumānaṁ nadīpūrena viya
uparivuṭṭhippavattiyā. sātthakatā panassa paṇḍitavedanīyatāya. sā
paramagambhīrasaṇhasukhumabhāvato veditabbā. vuttañhetaṁ gambhīro
duddasotiādi 1-. lokiyajanappasādakanti sabyañjananti yasmā lokiyajanassa
pasādāvahanti 2- tasmā sabyañjanaṁ. lokiyajano hi byañjanasampattiyā
tussati. idhāpi phalena hetuno anumānaṁ. sabyañjanatā
panassa saddheyyatāya. sā ādikalyāṇādibhāvato veditabbā.
athavā. paṇḍitavedanīyato sātthanti paññāpadaṭṭhānatāya
atthasampannataṁ āha tato parikkhakajanappasādakataṁ saddheyyato sabyañjananti
saddhāpadaṭṭhānatāya byañjanasampannataṁ tato lokiyajanappasādakanti

footnote: 1. dī. ma. 10/41. 2. katthaci pana itisaddo na dissati.

page number: 398

evampettha attho daṭṭhabbo.
gambhīrādhippāyato sātthanti adhippāyato agādhapāratāya 1-
atthasampannaṁ uttānādhippāye sati aññathā tadabhāvato.
uttānapadato sabyañjananti subodhanasaddakatāya byañjanasampannaṁ
paramagambhīrassapi atthassa veneyyānaṁ suviññeyyabhāvāpādanato.
sabbopesa paṭhamassa atthadvayassa pabhedo daṭṭhabbo. tathā ceva
tattha tattha saṁvaṇṇitaṁ. tathāhettha vikappassa samuccayassa vā
agahaṇaṁ. upanetabbassāti pakkhipitabbassa vodānassa avuttassa
abhāvato. sakalaparipuṇṇabhāvenāti sabbabhāgehi paripuṇṇatāya.
apanetabbassa saṅkilesadhammassa.
paṭipattiyāti sīlavisuddhiyādisammāpaṭipattiyā taṁnimittaṁ.
adhigamabyattitoti saccapaṭivedhena adhigamaveyyattiyasabbhāvato. sātthaṁ
kapilamatādi 1- viya tucchaṁ niratthakaṁ ahutvā atthasampannanti katvā.
pariyattiyāti pariyattidhammaparicayena. āgamabyattitoti durakkhātadhammesu
paricayaṁ karontassa viya sammohaṁ ajanetvā bāhusaccaveyyattiyasabbhāvato
sabyañjanaṁ. byañjanasampattiyā hi sati āgamabyattīti.
sīlādipañcadhammakkhandhayuttatoti sīlādīhi pañcahi dhammakoṭṭhāsehi
avirahitattā. kevalaparipuṇṇaṁ anavasesena samantato
puṇṇaṁ pūritaṁ. nirupakkilesatoti diṭṭhimānādiupakkilesābhāvato.
nittharaṇatthāyāti vaṭṭadukkhato nissaraṇāya. lokāmisanirapekkhatoti

footnote: 1. agādhapādatāyātipi dissati.
footnote: 2. kapilo panettha sāṅkhyaladdhiko hoti.

page number: 399

kathañcipi taṇhāsannissayassa anissayanato. evaṁ ādikalyāṇatādiapadesena
satthu purimavesārajjadvayavasena dhammassa svākkhātataṁ
vibhāvetvā idāni pacchimavesārajjadvayavasenāpi taṁ dassetuṁ
atthavipallāsābhāvato vā suṭṭhu akkhātoti svākkhātoti vatvā tamatthaṁ
byatirekamukhena vibhāvento yathā hītiādimāha. tattha vipallāsaṁ
āpajjatīti tesaṁ dhamme antarāyikāti vuttadhammānaṁ vipākādīnaṁ
antarāyikattābhāvato ekaṁsena apāyupapattihetutāya abhāvato.
niyyānikattābhāvatoti atammayatābhāvato saṁsārato ca niyyānikāti
vuttadhammānaṁ ekaccayaññakiriyāpakatipurisantaraññāṇādīnaṁ tato
niyyānikattābhāvato viparītoeva hoti. tenāti atthassa
vipallāsāpajjanena. te aññatitthiyā. tathābhāvānatikkamanatoti
kammantarāyādīnaṁ pañcannaṁ antarāyikabhāvassa ariyamaggadhammānaṁ
niyyānikabhāvassa kadācipi anativattanato.
[262] nibbānānurūpāya paṭipattiyāti adhigantabbassa
sabbasaṅkhatadhammavinissaṭassa nibbānassa anurūpāya sabbasaṅkhāranissaraṇupāyabhūtāya
sapubbabhāgāya sammāpaṭipattiyā akkhātattāti yojanā.
paṭipadānurūpassāti sabbadukkhaniyyānikabhūtā ārammaṇakaraṇamattenāpi
kilesehi anāmasanīyatādinā yādisī paṭipadā tadanurūpassa. supaññattāti
sīlādikkhandhattayasaṅgahitā sammādiṭṭhiādippabhedā micchādiṭṭhiādīnaṁ
pahāyikabhāvena suṭṭhu sammadeva vihitā. saṁsandati kilesamalavisuddhitāya

page number: 400

sameti. evaṁ magganibbānānaṁ paṭipadāpaṭipajjanīyabhāvehi
aññamaññānurūpatāya svākkhātataṁ dassetvā idāni tividhassāpi
lokuttaradhammassa paccekaṁ svākkhātataṁ dassetuṁ ariyamaggo cetthātiādi
vuttaṁ. tattha antadvayanti sassatucchedaṁ kāmasukhāttakilamathānuyogaṁ
līnuddhaccaṁ patiṭṭhānāyūhananti evampabhedaṁ antadvayaṁ. anupagammāti
anupagantvā anupagamanahetu vā. paṭipassaddhakilesānīti suṭṭhu
vūpasantakilesāni. paṭipassaddhippahānavasena sammadeva pahīnadosāni.
sassatādisabhāvavasenāti sassatañca vo bhikkhave dhammaṁ desessāmi
amatañca tāṇañca leṇañcātiādinā tesu tesu suttesu
sassatādibhāvakittanavasena.
rāgādīnaṁ abhāvaṁ karontena ariyapuggalena sāmaṁ daṭṭhabboti
iminā ariyamaggena mama rāgādayo pahīnāti sayaṁ attanā
anaññaneyyena daṭṭhabboti sandiṭṭhi. sandiṭṭhieva sandiṭṭhiko.
[263] tena tena ariyasāvakena. parasaddhāya parassa
saddahanena paraneyyena. gantabbataṁ hitvā ñāpetabbataṁ pahāya.
paccavekkhaṇañāṇena karaṇakūtena. pasatthā diṭṭhi sandiṭṭhi yathā
sambojjhaṅgo. ariyamaggo attanā sampayuttāya sandiṭṭhiyā
kilese jayati ariyaphalaṁ tāyaeva attano kāraṇabhūtāya nibbānaṁ
ārammaṇakaraṇena attano visayībhūtāya sandiṭṭhiyā kilese jayatīti
yojanā. bhāvanābhisamayavasena maggadhammo sacchikiriyābhisamayavasena

page number: 401

nibbānadhammo. phalampi heṭṭhimaṁ sakadāgāmivipassanādīnaṁ paccayabhāvena
uparimaggādhigamassa upanissayabhāvato pariyāyato dissamāno vaṭṭabhayaṁ
nivattetīti vattabbataṁ labhati.
nāssa kāloti nāssa āgametabbo kālo atthi yathā
hi lokiyakusalassa upapajjāparāpariyāyetiādinā phaladānaṁ pati
āgametabbo kālo atthi na evametassāti attho. tenāha
na pañcāhātiādi. pakaṭṭhoti dūro. phaladānapatikālo
pakaṭṭho assāti kāliko kālantaraphaladāyī. tenāha attano
phalappadāneti. pattoti upanīto. idanti akālikoti padaṁ.
[264] vidhinti vidhānaṁ.. ehi passātievampavattaṁ vidhivacanaṁ.
vijjamānattāti paramatthato upalabbhamānattā. parisuddhattāti
kilesamalavirahena sabbathā visuddhattā. amanuññampi kadāci payojanavasena
yathāsabhāvappakāsanena dassetabbaṁ bhaveyyāti tadabhāvaṁ dassento āha
manuññabhāvappakāsanenāti.
upanetabboti upaneyyo upaneyyova opanayikoti imassa
adhippetattā āha upanetabboti opanayikoti. citte upanayanaṁ
uppādananti āha idaṁ saṅkhate lokuttaradhamme yujjatīti.
upanayananti pana ārammaṇabhūtassa dhammassa ārammaṇabhāvupanayane
adhippete asaṅkhatepi yujjeyya. ārammaṇakaraṇasaṅkhātaṁ upanayaṁ
arahatīti opanayikoti. allīyananti phusanaṁ. nibbānaṁ upaneti

page number: 402

ariyapuggalanti adhippāyo.
[265] viññūhīti vidūhi paṭividdhasaccehīti attho. te
pana ekaṁsato ugghaṭitaññūādayo hontīti āha ugghaṭitaññūādīhīti.
paccattanti etassa patiattanīti bhummavasena attho
gahetabboti āha attani veditabboti vuttaṁ. kathaṁ veditabboti
āha bhāvito metiādi. tattha meti iminā paccattanti
padena vuttamatthaṁ anvayato dassetvā puna byatirekena dassetuṁ
na hītiādi vuttaṁ. taṁ suviññeyyameva. viññūhīti idaṁ
antogadhāvadhāraṇanti dassento bālānampana avisayovesāti āha.
evaṁ ādikalyāṇatādinā aññamaññassa anurūpadesanāya dhammassa
svākkhātataṁ dassetvā idāni purimassa purimassa pacchimaṁ pacchimaṁ
padaṁ kāraṇavacananti dassento apicātiādimāha. tattha
sandiṭṭhikattāti yasmā ayaṁ dhammo vuttanayena sāmaṁ daṭṭhabbo sandiṭṭhiyā
kilese viddhaṁseti sandassanañca arahati tasmā svākkhāto
durakkhāte titthiyadhamme tadabhāvato. iminā nayena sesapadesupi
yathārahaṁ attho daṭṭhabbo.
tassevantiādīsu yaṁ vattabbaṁ taṁ buddhānussatiyaṁ vuttanayeneva
veditabbaṁ.
[266] ariyasaṅghaguṇāti ārakattā kilesehi anaye nairiyanato
aye ca iriyanato sadevakena ca lokena saraṇanti araṇīyato ariyo

page number: 403

ca so saṅgho ca ariyānaṁ vā saṅgho ariyasaṅgho tassa guṇā.
yaṁ sammāpaṭipadaṁ paṭipanno suṭṭhu paṭipannoti vuccati sā
ariyamaggapaṭipadā paṭipakkhadhamme anivattidhamme katvā pajahanato
payojanābhāvā sayampi anivattidhammā adhigantabbassa ca nibbānassa
ekaṁsato anulomikī tatoeva apaccanīkā anudhammabhūtā ca. tassā
paṭipannattā ariyasaṅgho supaṭipannoti vuttoti dassetuṁ suṭṭhu
paṭipannotiādi vuttaṁ. tattha anivattipaṭipadanti iminā
ujupaṭipattiṁ dasseti. punappunaṁ nivattane hi sati ujupaṭipatti na
hoti. anulomapaṭipadaṁ apaccanīkapaṭipadanti iminā ñāyapaṭipattiṁ.
paṭipajjitabbassa hi nibbānassa anulomanena apaccanīkatāya cassā
ñāyato. dhammānudhammapaṭipadanti iminā sāmīcipaṭipattiṁ
anucchavikabhāvadīpanato. etena paṭhamapadassa papañcaniddeso itarāni tīṇi
padānīti dasseti. tenāha yasmā panātiādi. yathānusiṭṭhaṁ
paṭipajjanena kiccasiddhito ariyabhāvāvahaṁ savanaṁ sakkaccasavanaṁ nāmāti
vuttaṁ sakkaccaṁ suṇantīti sāvakāti. tena ariyāeva nippariyāyato
satthu sāvakā nāmāti dasseti. sīladiṭṭhisāmaññatāyāti ariyena
sīlena ariyāya ca diṭṭhiyā samānabhāvena. ariyānaṁ hi sīladiṭṭhiyo
majjhe bhinnasuvaṇṇaṁ viya ninnānākaraṇaṁ maggenāgatattā. tena te
yatthakatthaci ṭhitāpi saṅghāṭāva. tenāha saṅghāṭabhāvaṁ āpannoti.
[267] māyāsātheyyādipāpadhammasamucchedena uju. tatoeva

page number: 404

gomuttavaṅkābhāvena avaṅkā. candalekhāvaṅkābhāvena akuṭilā.
naṅgalakoṭivaṅkābhāvena ajimhā. avaṅkādibhāvena vā uju.
parisuddhaṭṭhena ariyo. apaṇṇakabhāvena ñāyati kamati nibbānaṁ taṁ
vā ñāyati paṭivijjhiyati etenāti ñāyo. vaṭṭadukkhaniyyānāya
anucchavikattā anurūpattā sāmīci opāyikātipi saṅkhaṁ samaññaṁ gatā
sammāpaṭipatti tāyasamaṅgitāyasupaṭipannā paṭipajjantīti katvā.
vattamānaṭṭho hi ayaṁ paṭipannasaddo yathā sotāpattiphalasacchikiriyāya
paṭipannoti. atītaṁ paṭipadanti yathāvuttamaggasammāpaṭipattiṁ vadati.
ubhayena ca sāmaññaniddesena supaṭipannā ca supaṭipannā ca
supaṭipannāti ekasesanayena vā gahitānaṁ samuho supaṭipannoti vuttoti
dasseti. evaṁ ādipadatthaniddesabhāvena itarapadānaṁ atthaṁ vatvā idāni
catunnampi padānaṁ avomissakaṁ atthaṁ dassetuṁ apicātiādi vuttaṁ.
tattha yathānusiṭṭhanti satthārā yathā anusiṭṭhaṁ tathā
anusāsanīanurūpanti attho. apaṇṇakapaṭipadanti avirajjhanakapaṭipadaṁ
anavajjapaṭipattinti attho. ettha svākkhāte dhammavinaye apaṇṇakapaṭipadaṁ
paṭipannattāti evaṁ sambandhitabbaṁ. purimapadena sambandhe dutiyapadaṁ
na vattabbaṁ siyā. nanu ca dutiyapadena sambandhepi paṭhamapadaṁ na
vattabbaṁ siyāti. na tassa paṭhamaṁ pavattiapekkhitattā. sā
pana sāvakānaṁ apaṇṇakapaṭipadā yathānusiṭṭhaṁ paṭipadāti dassanatthaṁ
yathānusiṭṭhaṁ paṭipannattāti vattabbaṁ. ubhayassāpi vā

page number: 405

supaṭipannabhāvasādhanattā ubhayaṁ vuttaṁ. yathā hi pisaddena ubhayaṁ samuccinoti.
kilesajimhavasena antadvayagāhoti sabbaso taṁ pahāya sammāpaṭipadā
kāyādivaṅkappahāyinī ujupaṭipatti hotīti āha majjhimāya
paṭipadāya .pe. ujupaṭipannoti. Ñāyo nāma yuttapattapaṭipatti
nibbānañca. sabbasaṅkhārasamathatāya ādittañcelaṁ sīsaṁ vā
ajjhupekkhitvāpi paṭipajjitabbamevāti āha ñāyo vuccati nibbānanti.
nibbāyanakiriyāmukhena cettha nibbānaṁ vuttanti daṭṭhabbaṁ.
maggañāṇādīhi vā ñāyati paṭivijjhiyati sacchikariyati cāti ñāyo
nibbānanti evamettha attho daṭṭhabbo. guṇasambhāvanāya parehi
kariyamānaṁ paccuṭṭhānādisāmīcikammaṁ arahantīti sāmīcikammārahā.
yadidanti antogadhaliṅgavacanabhedo nipātoti tassa vacanabhedena
atthamāha yāni imānīti. evanti pakāraṭṭhe nipāto.
iminā pakārenāti atthoti. tena itarāni tīṇi yugalāni dassitāni
hontīti āha evaṁ cattāri purisayugalāni hontīti. etanti etaṁ
purisapuggalāti bahuvacanavasena vuttaṁ padaṁ. purisā ca te puggalā
ca 1- purisapuggalā. tattha purisāti iminā paṭhamāya pakatiyā
gahaṇaṁ puggalāti pana dutiyāyapi sattasāmaññenāti evaṁ vā
ettha attho daṭṭhabbo.
[268] catunnaṁ paccayānaṁ kīdisānaṁ ānetvā hunitabbānanti
adhikārato pākaṭoyamattho. dātabbanti vā paccattavacanaṁ catunnaṁ

footnote: 1. cātīti bhaveyya.

page number: 406

paccayānanti padaṁ apekkhitvā sāmivasena pariṇāmetabbaṁ. aññathā
yesaṁkesañci catunnaṁ paccayānaṁ āhunanti samaññā siyā.
āhunaṁ arahatīti vā āhuneyyo. sakkādīnampi vā āhavananti
sakkādīhipi dīyamānaṁ dānaṁ. yattha hutaṁ mahapphalanti yasmiṁ
āhavanīyaggimhi hutaṁ dadhiādi āhuneyyaggigahapataggidakkhiṇeyyaggīsu
hutato uḷāraphalanti tesaṁ brāhmaṇānaṁ laddhi. hutanti dinnaṁ.
nikāyantareti sabbatthikavādinikāye.
[269] ßēhapetvā teti te piyamanāpe ñātimitte apanetvā.
tesaṁ adatvāti adhippāyo. esa eso. ekabuddhantare ca
dissatīti ekasmiṁ buddhantare vītivatte dissati. casaddena kadāci
asaṅkheyyepi kappe vītivatteti dasseti. abbokiṇṇanti paṭipakkhehi
avomissaṁ. kiriyāvisesakañcetaṁ. piyamanāpattakaradhammā nāma
sīlādayo. te ariyasaṅghe supatiṭṭhitā. ayaṁ hettha adhippāyo
ñātimittā vippavuṭṭhā nacirasseva samāgacchanti anavaṭṭhitā ca tesu
piyamanāpatā na evamariyasaṅgho tasmā saṅghova pāhuneyyoti.
pubbakāranti aggakiriyaṁ. sabbappakārenāti ādaragāravabahumānādinā
deyyadhammassa sakkaccakaraṇādinā ca sabbena pakārena. svāyaṁ
pāhavanīyasaddo pāhuneyyoti vuccati pariyāyabhāvena.
dakkhanti etāya sattā yathādhippetāhi sampattīhi vaḍḍhantīti
dakkhiṇā. tathābhāvakaraṇena dakkhiṇaṁ arahati. yathā

page number: 407

uḷārātivipuludrayalābhena visodhitaṁ nāma hoti evaṁ dakkhiṇā
vipulaphalatāyāti vuttaṁ mahapphalakaraṇatāya visodhetīti.
puññatthikehi añjalī karaṇīyā etthāti añjalīkaraṇīyo.
yadipi pāliyaṁ anuttaranti vuttaṁ natthi ito uttaraṁ visiṭṭhanti hi
anuttaraṁ samampissa pana natthīti dassento asadisanti āha.
khittaṁ vuttaṁ bījaṁ mahapphalabhāvakaraṇena tāyati rakkhati khipanti ettha
bījānīti vā khettaṁ kedārādi. khettaṁ viya khettaṁ. puññānaṁ
khettaṁ puññakkhettaṁ. sesaṁ buddhānussatiyaṁ vuttanayānusārena veditabbaṁ.
[270] aho vata me sīlāni akhaṇḍāni aho vata
acchiddānīti evaṁ sabbattha yojetabbaṁ. aho vatāti ca
sambhāvane nipāto. tenāha akhaṇḍatādiguṇavasenāti.
akhaṇḍabhāvādisampattivasenāti attho. parassa sīlāni anussariyamānāni
piyamanāpabhāvāvahanena kevalaṁ mettāya padaṭṭhānaṁ honti na
visuṁkammaṭṭhānanti āha attano sīlāni anussaritabbānīti. cāgādīsupi
eseva nayo. yesanti sīlānaṁ. paṭipāṭiyā samādāne
samādānakkamena ekajjhaṁ samādāne uddesakkamena sīlānaṁ ādiantā
veditabbā. pariyante chinnasāṭako viyāti patarante 1- dasante vā
chinnavatthaṁ viya. visadisudāharaṇaṁ cetaṁ. evaṁ sesānipi
udāharaṇāni. vinivedhavasena chinnasāṭako vinividdhasāṭako. visabhāga
vaṇṇena gāvī viyāti sambandho. sabalarahitāni vā asabalāni. tathā

footnote: 1. tatrantetipi vatthantetipi dissati.

page number: 408

akammāsāni. sattavidhamethunasaṁyogo heṭṭhā sīlakathāyaṁ vuttoeva.
kodhupanāhādīhīti ādisadena makkhapalāsaissāmacchariyamāyāsātheyya-
mānātimānādayo gahitā. tāniyeva akhaṇḍādiguṇāni sīlāni.
sīlassa taṇahādāsabyato mocanaṁ vivaṭṭupanissayabhāvāpādanaṁ. tatoeva
taṁsamaṅgī puggalo serī sayaṁvasī bhujisso nāma hoti. tenāha
bhujissabhāvakaraṇena bhujissānīti. imināhaṁ sīlena devo vā
bhaveyyaṁ devaññataro vā tattha nicco dhuvo sassatoti sīlena
suddhīti ca evamādinā taṇhādiṭṭhīhi āmaṭṭhattā. ayante sīlesu
dosoti catūsu vipattīsu yāyakāyaci vipattiyā dassanena parāmaṭṭhuṁ
anuddhaṁsetuṁ. samādhisaṁvattanappayojanāni samādhisaṁvattanikāni.
[271] sikkhāya sagāravoti sīladhanaṁ nissāya paṭiladdhasamādānattā
sātisayaṁ sikkhāya sagāravo sappatisso hoti. sabhāgavuttīti
sampannasīlehi sabhāgavuttiko. tāyaeva vā sikkhāya sabhāgavutti.
yo hi sikkhāgāravarahito so tāya visabhāgavutti nāma hoti
vilomanato. yathā parehi saddhiṁ attano chiddaṁ na hoti evaṁ
dhammāmisehi paṭisanthāraṇaṁ paṭisanthāro. sikkhāya sagāravattāeva
tattha appamatto hoti. attānuvādabhayaṁ parānuvādabhayaṁ daṇḍabhayaṁ
duggatibhayanti evamādīni bhayāni imassa dūrasamussāritānīti āha
attānuvādādibhayavirahitoti. sesaṁ suviññeyyameva.
pakatiyāti sabhāvena. cāgādhimuttenāti deyyadhammapariccāge

page number: 409

yuttapayuttena tanninnatappoṇena. niccaṁ sadā pavattadānasaṁvibhāgo
yassa so niccappavattadānasaṁvibhāgo tena. idhāpi pakatiyāti
ānetvā sambandhitabbaṁ. yaṁ parassa pariyattaṁ dīyati taṁ dānaṁ.
yaṁ attanā paribhuñjitabbato saṁvibhajati so saṁvibhāgo. itodāni
pabhūtīti ito paṭṭhāyadāni ajjatagge ajjadivasaṁ ādiṁ katvā
adatvā na bhuñjissāmīti dānasamādānaṁ katvā. taṁdivasanti
tasmiṁ bhāvanārambhadivase. tattha nimittaṁ gaṇhitvāti tasmiṁ dāne
pariccāgacetanāya pavattiākārassa sallakkhaṇavasena nimittaṁ gahetvā.
vigatamalamaccheratādiguṇavasenāti vigatāni malamaccherāni etasmāti
vigatamalamacchero cāgo tassa bhāvo vigatamalamaccheratā tadādīnaṁ
guṇānaṁ sampattīnaṁ ānisaṁsānaṁ vā vasena. sataṁ dhammamanukkamanti
sādhūnaṁ bodhisattānaṁ dhammaṁ paveṇiṁ anukkamanto okkamanto
avokkamanto vā. ye ime dāyakassa lābhā āyu vaṇṇa
sukhabalapaṭibhāṇādayo piyabhāvādayo ca bhagavatā saṁvaṇṇitā pakittitā.
manussattaṁ vāti vāsaddo avuttavikappaṭṭho. tena
indriyapāṭavabhāvakammassakatāñāṇādīnaṁ saṅgaho daṭṭhabbo.
[272] maccheramalenāti maccherasaṅkhātena malena. athavā.
maccherañca malañca maccheramalaṁ tena maccherena ceva lobhādimalena
cāti attho. pajāyanavasenāti yathāsakaṁ kammunā nibbattanavasena.
kaṇhadhammānanti lobhādīnaṁ ekantakāḷakānaṁ pāpadhammānaṁ. vigatattāti

page number: 410

pahīnattā. vigatamalamaccherena cetasāti itthambhūtalakkhaṇe
karaṇavacanaṁ. sotāpannassa satoti gehaṁ āvasantassa sotāpannassa
samānassa. nissayavihāranti nissāya viharitabbavihāraṁ devasikaṁ
valañjanakakammaṭṭhānanti attho. abhibhavitvāti agāraṁ āvasantānaṁ
aññesaṁ uppajjanakarāgādiupakkilese abhibhuyya. yo kiñci
dentopi sāpekkhova deti so muttacāgo na hoti ayampana na
evanti muttacāgoti vuttaṁ. visaṭṭhacāgoti nirapekkhapariccāgoti
attho. yathā pāṇātipātabahulo puggalo lohitapāṇīti vuccati
evaṁ dānabahulo puggalo payatapāṇīti vuttoti dassento dātuṁ
sadā dhotahatthoyevāti āha. tattha sadāti niccaṁ abhiṇhanti
attho. pariccāgoti deyyadhammapariccāgoti adhikārato viññāyati.
yaṁ yaṁ deyyadhammaṁ. pare yācanakā. yācane yogo yācanayogo parehi
yācituṁ yuttoti attho. yājena yuttoti dānena yutto sadā
pariccajanato. ubhayeti yathāvutte dāne saṁvibhāge ca rato abhirato.
[273] yathā suparisuddhasīlassa puggalassa akhaṇḍatādiguṇavasena
attano sīlaṁ anussarantassa sīlānussatibhāvanā ijjhati evaṁ
suparisuddhauḷārapariccāgassa puggalassa anupakkiliṭṭhameva attano
pariccāgaṁ anussarantassa bhāvanā ijjhatīti dassetuṁ
vigatamalamaccheratādiguṇavasenātiādi vuttaṁ. taṁ vuttatthameva. bhiyyosoti
uparipi mattāya pamāṇassa mahatiyā mattāya vipulena pamāṇenāti

page number: 411

attho. cāgādhimuttoti pariccāge adhimutto ninnapoṇapabbhāro.
tatoeva alobhajjhāsayo katthacipi anabhisaṅgacitto. paṭiggāhakesu
mettāyanavasena pariccāgo hotīti mettāya mettābhāvanāya anulomakārī
anurūpapaṭipatti. visāradoti visado 1- attano ca guṇena katthacipi
amaṅkubhūto abhibhuyyavihārī. sesaṁ suviññeyyameva.
ariyamaggavasenāti ariyamaggassa adhigamavasena. samudāgatehīti
sammadeva taduppattito uddhaṁ āgatehi. yādisā hi ariyānaṁ
santāne lokiyāpi saddhādayo na tādisā kadācipi pothujjanikā
saddhādayo.
[274] dibbantīti devā. cattāro mahārājāno etesanti
catummahārājā. catummahārājāeva cātummahārājikā. tettiṁsa
sahapuññakārino tatthupapannāti taṁsahacaritaṁ ṭhānaṁ tāvatiṁsaṁ taṁnivāsinopi
devā taṁsahacaraṇatoeva tāvatiṁsā. dukkhato yātā apayātāti
yāmā. tusāya pītiyā itā upagatāti tusitā. bhogānaṁ nimmāne
rati etesanti nimmānaratino. paranimmitesu bhogesu vasaṁ vattentīti
paranimmitavasavattino. brahmānaṁ kāyo samuho brahmakāyo.
tappariyāpannatāya tattha bhavāti brahmakāyikā. taduttarīti tato
brahmakāyikehi uttariṁ. uparīti parittābhādike sandhāya vadati.
devatā sakkhiṭṭhāne ṭhapetvāti yathārūpāya maggenāgatāya saddhāya
samannāgatā sīlena sutena cāgena paññāya samannāgatā ito

footnote: 1. visāradoti maññe visārado ca amaṅkubhūto cāti adhippetattā.

page number: 412

cutā tattha upapannā tā devatā mayhampi tathārūpā saddhā
sīlaṁ sutaṁ cāgo paññā savijjatīti devatā sakkhiṭṭhāne ṭhapetvā
sakkhiṁ otārentena viya attano saddhādiguṇā anussaritabbā.
yadi evaṁ sutte ubhayaguṇānussaraṇaṁ vuttaṁ taṁ kathanti anuyogaṁ
manasikatvā āha sutte panātiādi.
tattha kiñcāpi vuttanti attano ca tāsaṁ ca devatānanti
ubhayaṁ samadhuraṁ viya sutte kiñcāpi vuttaṁ. athakho taṁ devatānaṁ
saddhañca sīlañcātiādivacanaṁ sakkhiṭṭhāne ṭhapetabbaṁ. vuttanti
parato padaṁ ānetvā sambandhitabbaṁ. kimatthaṁ pana sakkhiṭṭhāne
ṭhapananti āha devatānaṁ attano saddhāhīhi samānaguṇadīpanatthanti
veditabbanti. kasmā pana sutte yathārutavasena 1- atthaṁ agahetvā
evamattho gayhatīti āha aṭṭhakathāyañhītiādi. tasmāti
yasmā aṭṭhakathāyaṁ devatā sakkhiṭṭhāne ṭhapetvā attano
guṇānussaraṇaṁ daḷhaṁ katvā vuttaṁ sīlacāgānussatīsu viya idhāpi attano
guṇānussaraṇaṁ jhānuppattinimittaṁ yuttaṁ tasmā. pubbabhāge
bhāvanārambhe. aparabhāgeti yathā bhāventassa upacārajjhānaṁ
ijjhati tathā bhāvanākāle. yadi attanoeva idha guṇā
anussaritabbā kathamayaṁ devatānussatīti āha devatānaṁ
guṇasadisasaddhādiguṇānussaraṇavasenāti. tena sadisakappanāya ayaṁ
bhāvanā devatānussatīti vuttā na devatānaṁ tāsaṁ guṇānaṁ vā

footnote: 1. yathāvuttavasena.

page number: 413

anussaraṇenāti dasseti. pubbabhāge vā pavattaṁ devatāguṇānussaraṇaṁ
upādāya devatānussatīti imissā samaññā veditabbā.
tathā hi vakkhati pubbabhāge vā devatā ārabbha pavattacittavasenāti.
sesaṁ suviññeyyameva.
[275] etāsanti etāsaṁ buddhānussatiādīnaṁ channaṁ anussatīnaṁ.
vitthāradesanāyanti vitthāraṇavasena pavattadesanāyaṁ. mahānāmasuttaṁ
sandhāya vadati. bhagavātiādīnaṁ atthanti bhagavātiādīnaṁ padānaṁ
atthaṁ. atthavedanti vā hetuphalaṁ paṭicca uppannaṁ tuṭṭhimāha.
dhammavedanti hetuṁ paṭicca uppannaṁ tuṭṭhiṁ. ārakattā arahanti
anussarantassa hi yantaṁ bhagavato kilesehi ārakattaṁ so hetu.
Ñāpako cettha hetu adhippeto na kārako sampāpako vā yonena
ñāyamāno arahattattho taṁ phalaṁ. iminā nayena sesapadesupi
hetuphalavibhāgo veditabbo. dhammānussatiādīsupi ādimajjha-
pariyosānakalyāṇatātiādinā yasmā pana sā sammāpaṭipadātiādinā
ca tattha tattha hetuapadeso katoyevāti. dhammupasañhitanti
yathāvuttahetuhetuphalasaṅkhātaguṇupasañhitaṁ. guṇeti attano guṇe.
ariyasāvakānaṁyeva ijjhantīti ariyasāvakānaṁ ijjhantiyevāti
uttarapadāvadhāraṇaṁ daṭṭhabbaṁ. avadhāraṇañca tesaṁ
sukhasiddhidassanatthaṁ. tenāha tesañhītiādi. na puthujjanānaṁ sabbena
sabbaṁ ijjhantīti. tathāhi vakkhati evaṁ santepītiādi. yadi

page number: 414

evaṁ kasmā mahānāmasuttādīsu bahūsu suttesupi ariyasāvakaggahaṇaṁ
katanti. tesaṁ bahulavihāratāyāti ācariyā.
[276] nikkhantanti niggataṁ nissaṭaṁ. muttanti visaṭṭhaṁ.
vuṭṭhitanti apetaṁ. sabbametaṁ vikkhambhanameva sandhāya vadati.
gedhamhāti palibodhato. idhampīti buddhānussativasena laddhaṁ
upacārajjhānamāha. ārammaṇaṁ karitvāti paccayaṁ katvā pādakaṁ
katvāti attho. visujjhantīti paramatthavisuddhiṁ pāpuṇanti.
sambādheti taṇhāsaṅkilesādinā sampīḷe saṅghaṭe gharāvāse.
okāsādhigamo lokuttaradhammassa adhigamāya adhigantabbaokāso.
anussatiyoeva anussatiṭṭhānāni. visuddhidhammāti visujjhanasabhāvā
visujjhituṁ vā bhabbā. paramatthavisuddhidhammatāyāti paramatthavisuddhiyā
nibbānassa bhabbābhāvena 1-. upakkamenāti payogena. pariyodapanāti
visodhanā. evaṁ santepīti evaṁ mahānāmasuttādīsu anekesu
suttesu ariyasāvakasseva vasena chasu anussatīsu desitāsupi.
yassānubhāvenāti yassa cittappasādassa balena.
[277] pītiṁ paṭilabhitvāti anussaraṇavasena buddhārammaṇaṁ pītiṁ
uppādetvā.
chānussatiniddesavaṇṇanā niṭṭhitā.
----------

footnote: 1. bhabbabhāvenāti bhaveyya.



page number: 001

dhammapadaṭṭhakathā
----------
paṇāmagāthā
mahāmohatamonaddhe loke lokantadassinā
yena saddhammapajjoto jalito jalitiddhinā
tassa pāde namassitvā sambuddhassa sirīmato
saddhammañcassa pūjetvā katvā saṅghassa cañjaliṁ,
"taṁ taṁ kāraṇamāgamma dhammādhammesu kovido
sampannasaddhammapado satthā dhammapadaṁ subhaṁ
desesi karuṇāvega samussāhitamānaso
yaṁ ve devamanussānaṁ pītipāmojjavaḍḍhanaṁ
paramparābhatā tassa nipuṇā atthavaṇṇanā,
yā tāmbapaṇṇidīpamhi dīpabhāsāya saṇṭhitā
na sādhayati sesānaṁ sattānaṁ hitasampadaṁ,
appeva nāma sādheyya sabbalokassa sā hitaṁ "
iti āsiṁsamānena dantena samacārinā
kumārakassapenāhaṁ therena thiracetasā
saddhammaṭṭhitikāmena sakkaccaṁ abhiyācito,
taṁ bhāsaṁ ativitthāraṁ gatañca vacanakkamaṁ
pahāyāropayitvāna tantiṁ bhāsaṁ manoramaṁ,

page number: 002

gāthānaṁ byañjanapadaṁ yaṁ tattha na vibhāvitaṁ
kevalantaṁ vibhāvetvā sesantameva atthato
bhāsantarena bhāsissaṁ āvahanto vibhāvinaṁ
manaso pītipāmojjaṁ atthadhammūpanissitanti.
---------------

page number: 003

1. yamakavaggavaṇṇanā
-----------
1. cakkhupālattheravatthu. (1)
manopubbaṅgamā dhammā manoseṭṭhā manomayā,
manasā ce paduṭṭhena bhāsati vā karoti vā,
tato naṁ dukkhamanveti cakkaṁva vahato padanti.
ayaṁ dhammadesanā kattha bhāsitāti. "sāvatthiyaṁ." "kaṁ ārabbhāti.
"cakkhupālattheraṁ. "
sāvatthiyaṁ kira mahāsuvaṇṇo nāma kuṭumbiko ahosi aḍḍho
mahaddhano mahābhogo aputtako. so ekadivasaṁ nahānatitthaṁ gantvā
nahātvā āgacchanto antarāmagge sampannasākhaṁ ekaṁ vanappatiṁ
disvā, "ayaṁ mahesakkhāya devatāya pariggahito bhavissatīti tassa
heṭṭhābhāgaṁ sodhāpetvā pākāraparikkhepaṁ kārāpetvā vālukaṁ
okirāpetvā dhajapatākaṁ ussāpetvā vanappatiṁ alaṅkaritvā "puttaṁ
vā dhītaraṁ vā labhitvā tumhākaṁ mahāsakkāraṁ karissāmīti patthanaṁ
katvā pakkāmi.
athassa bhariyāya kucchiyaṁ gabbho patiṭṭhāsi. so tassā gabbha-
parihāraṁ adāsi. sā dasamāsaccayena puttaṁ vijāyi. seṭṭhī attanā
pālitaṁ vanappatiṁ nissāya laddhattā tassa "pāloti nāmaṁ akāsi.
aparabhāge aññaṁ puttaṁ labhi. tassa "cullapāloti nāmaṁ katvā,

page number: 004

itarassa "mahāpāloti nāmaṁ kari. te vayappatte gharabandhanena
bandhiṁsu. aparabhāge mātāpitaro kālamakaṁsu. sabbaṁ bhogaṁ dvinnaṁyeva
vivaresuṁ.
tasmiṁ samaye satthā pavattitapavaradhammacakko anupubbena gantvā,
anāthapiṇḍikamahāseṭṭhinā catuppaññāsakoṭidhanaṁ vissajjetvā kārite
jetavanamahāvihāre viharati; mahājanaṁ saggamagge ca mokkhamagge ca
patiṭṭhāpayamāno. tathāgato hi "mātipakkhato asītiyā pitipakkhato
asītiyāti dveasītiñātikulasahassehi kārite nigrodhamahāvihāre
ekameva vassāvāsaṁ vasi, anāthapiṇḍikena kārite jetavanamahāvihāre
ekūnavīsati, visākhāya sattavīsatikoṭidhanapariccāgena kārite pubbārāme
cha vassāvāseti dvinnaṁ kulānaṁ guṇamahantataṁ paṭicca sāvatthiṁ
nissāya pañcavīsati vassāvāse vasi. anāthapiṇḍikopi visākhāpi
mahāupāsikā nibaddhaṁ divasassa dve vāre tathāgatassa upaṭṭhānaṁ
gacchanti. gacchantā ca "daharasāmaṇerā no hatthe olokessantīti
tucchahatthā na gatapubbā: purebhattaṁ gacchantā khādanīyādīni
gāhāpetvā gacchanti, pacchābhattaṁ pañca bhesajjāni aṭṭha ca
pānāni. nivesanesu pana tesaṁ dvinnaṁ dvinnaṁ bhikkhusahassānaṁ niccaṁ
paññattānevāsanāni honti. annapānabhesajjesu yo yaṁ icchati,
tassa taṁ yathicchitameva sampajjati, tesu anāthapiṇḍikena ekameva
divasaṁ satthāraṁ 1- pañho 2- na pucchitapubbo. so kira "tathāgato

footnote: 1. satthātipi. 2. pañhantipi.

page number: 005

buddhasukhumālo khattiyasukhumālo `bahupakāro me gahapatīti mayhaṁ
dhammaṁ desento kilameyyāti, satthari adhimattasinehena pañhaṁ na
pucchati. satthā pana tasmiṁ nisinnamatteyeva "ayaṁ seṭṭhī maṁ
arakkhitabbaṭṭhāne rakkhati, ahaṁ hi kappasatasahassādhikāni cattāri
asaṅkheyyāni alaṅkatappaṭiyattaṁ attano sīsaṁ chinditvā akkhīni
uppāṭetvā hadayamaṁsaṁ ubbattetvā pāṇasamaṁ puttadāraṁ pariccajitvā
pāramiyo pūrento paresaṁ dhammadesanatthameva pūresiṁ, esa maṁ
arakkhitabbaṭṭhāne rakkhatīti ekaṁ dhammadesanaṁ kathesiyeva.
tadā sāvatthiyaṁ satta manussakoṭiyo vasanti. tesu satthu
dhammakathaṁ sutvā pañcakoṭimattā manussā ariyasāvakā jātā,
dvekoṭimattā puthujjanā. tesu ariyasāvakānaṁ dveyeva kiccāni
ahesuṁ: purebhattaṁ dānaṁ denti, pacchābhattaṁ gandhamālādihatthā
vatthabhesajjapānakādiṁ gāhāpetvā dhammassavanatthāya gacchanti.
athekadivasaṁ mahāpālo ariyasāvake gandhamālādihatthe vihāraṁ
gacchante disvā, "ayaṁ mahājano kuhiṁ gacchatīti pucchitvā,
"dhammassavanāyāti sutvā, "ahaṁpi gamissāmīti, gantvā satthāraṁ
vanditvā parisapariyante nisīdi.
buddhā ca nāma dhammaṁ desentā, saraṇasīlapabbajjādīnaṁ
upanissayaṁ oloketvā ajjhāsayavasena dhammaṁ desenti; tasmā
taṁdivasaṁ satthā tassa upanissayaṁ oloketvā dhammaṁ desento
anupubbīkathaṁ kathesi. seyyathīdaṁ? dānakathaṁ sīlakathaṁ saggakathaṁ kāmānaṁ

page number: 006

ādīnavaṁ okāraṁ saṅkilesaṁ nekkhamme ānisaṁsaṁ pakāsesi. taṁ sutvā
mahāpālo kuṭumbiko cintesi "paralokaṁ gacchantaṁ puttadhītaro vā
bhogā vā nānugacchanti, sarīraṁpi attanā saddhiṁ na gacchati; kiṁ
me gharāvāsena, pabbajissāmīti. so desanāpariyosāne satthāraṁ
upasaṅkamitvā pabbajjaṁ yāci. atha naṁ satthā "natthi te koci
āpucchitabbayuttako ñātīti āha. "kaniṭṭhabhātā me atthi bhanteti.
"tenahi taṁ āpucchāhīti. so "sādhūti sampaṭicchitvā satthāraṁ
vanditvā gehaṁ gantvā kaniṭṭhaṁ pakkosāpetvā "tāta yaṁ imasmiṁ
kule saviññāṇakāviññāṇakaṁ dhanaṁ kiñci atthi, sabbantaṁ tava bhāro,
paṭipajjāhi nanti. "tumhe pana sāmīti. "ahaṁ satthu santike
pabbajissāmīti. "kiṁ kathesi bhātika; tvaṁ me mātari matāya mātā viya,
pitari mate pitā viya laddho, gehe vo mahāvibhavo, sakkā gehaṁ
ajjhāvasanteheva puññāni kātuṁ; mā evamakatthāti. "tāta mayā satthu
dhammadesanā sutā, satthārā hi saṇhasukhumaṁ tilakkhaṇaṁ āropetvā
ādimajjhapariyosānakalyāṇadhammo desito. na sakkā so agāramajjhe
pūretuṁ; pabbajissāmi tātāti. "bhātika taruṇāpica tāva, mahallakakāle
pabbajissathāti. "tāta mahallakassa hi attano hatthapādāpi
anassavā honti, na vase vattanti, kimaṅgaṁ pana ñātakā, svāhaṁ
tava vacanaṁ na karomi, samaṇapaṭipattiṁ pūressāmi,
jarājajjaritā honti hatthapādā anassavā
yassa, so vihatatthāmo kathaṁ dhammaṁ carissati,

page number: 007

pabbajissāmevāhaṁ tātāti. tassa viravantasseva, satthu santikaṁ
gantvā pabbajjaṁ yācitvā, laddhapabbajjūpasampado ācariyupajjhāyānaṁ
santike pañca vassāni vasitvā, vutthavasso pavāretvā, satthāraṁ
upasaṅkamitvā vanditvā pucchi "bhante imasmiṁ sāsane kati dhurānīti.
"ganthadhuraṁ vipassanādhuranti dveyeva dhurāni bhikkhūti. "katamaṁ pana bhante
ganthadhuraṁ, katamaṁ vipassanādhuranti. "attano paññānurūpena ekaṁ vā
dve vā nikāye sakalaṁ vā pana tepiṭakaṁ buddhavacanaṁ uggaṇhitvā
tassa dhāraṇaṁ kathanaṁ vācananti idaṁ ganthadhuraṁ nāma. sallahukavuttino
pana pantasenāsanābhiratassa attabhāve khayavayaṁ paṭṭhapetvā
sātaccakiriyāvasena vipassanaṁ vaḍḍhetvā arahattaggahaṇanti idaṁ 1-
vipassanādhuraṁ nāmāti. "bhante ahaṁ mahallakakāle pabbajito ganthadhuraṁ
pūretuṁ na sakkhissāmi, vipassanādhuraṁ pana pūressāmi; kammaṭṭhānaṁ me
kathethāti. athassa satthā yāva arahattā kammaṭṭhānaṁ kathesi.
so satthāraṁ vanditvā, attanā sahagāmino bhikkhū pariyesanto
saṭṭhī bhikkhū labhitvā, tehi saddhiṁ nikkhamitvā, vīsayojanasatamaggaṁ
gantvā, ekaṁ mahantaṁ paccantagāmaṁ patvā, tattha saparivāro
piṇḍāya pāvisi.
manussā vattasampanne bhikkhū disvā pasannacittā, āsanāni
paññāpetvā nisīdāpetvā, paṇītenāhārena parivisitvā, "bhante
kuhiṁ ayyā gacchantīti pucchitvā, "yathāphāsukaṭṭhānaṁ upāsakāti

footnote: 1. katthaci `iti idanti na dissati.

page number: 008

vutte, paṇḍitamanussā "vassāvāsaṁ senāsanaṁ pariyesanti bhadantāti
ñatvā "bhante sace ayyā imaṁ temāsaṁ idha vaseyyuṁ; mayaṁ saraṇesu
patiṭṭhāya, sīlāni gaṇheyyāmāti āhaṁsu. tepi "mayaṁ imāni
kulāni nissāya, bhavanissaraṇaṁ karissāmāti adhivāsesuṁ. manussā
tesaṁ paṭiññaṁ gahetvā vihāraṁ paṭijaggitvā rattiṭṭhānadivāṭṭhānāni
sampādetvā adaṁsu. te nibaddhaṁ tameva gāmaṁ piṇḍāya pavisanti.
atha ne eko vejjo upasaṅkamitvā, "bhante bahunnaṁ vasanaṭṭhāne
aphāsukaṁpi nāma hoti, tasmiṁ uppanne, mayhaṁ katheyyātha; bhesajjaṁ
karissāmīti pavāresi.
thero vassūpanāyikādivase te bhikkhū āmantetvā pucchi
"āvuso imaṁ temāsaṁ katīhi iriyāpathehi vītināmessathāti. "catūhi
bhanteti. "kiṁ panetaṁ āvuso paṭirūpaṁ, nanu appamattehi bhavitabbaṁ?
mayaṁ hi dharamānassa buddhassa santikā kammaṭṭhānaṁ gahetvā āgatā,
buddhā ca nāma na sakkā saṭhena ārādhetuṁ, kalyāṇajjhāsayena
hete ārādhetabbā, pamattassa ca nāma cattāro apāyā
sakagehasadisā, appamattā hothāvusoti. "tumhe pana bhanteti.
"ahaṁ tīhi iriyāpathehi vītināmessāmi, piṭṭhiṁ na pasāressāmi
āvusoti. "sādhu bhante, appamattā hothāti.
therassa niddaṁ anokkamantassa, paṭhamamāse atikkante, akkhirogo
uppajji. chiddaghaṭato udakadhārā viya akkhīhi dhārā paggharanti.
so sabbarattiṁ samaṇadhammaṁ katvā, aruṇuggamane gabbhaṁ pavisitvā nisīdi.

page number: 009

bhikkhū bhikkhācāravelāya therassa santikaṁ gantvā "bhikkhācāravelā
bhanteti āhaṁsu. "tenahāvuso gaṇhatha pattacīvaranti attano pattacīvaraṁ
gāhāpetvā nikkhami. bhikkhū tassa akkhī paggharante disvā "kimetaṁ
bhanteti pucchiṁsu. "akkhī me āvuso vātā vijjhantīti. "nanu
bhante vejjenamha pavāritā, tassa katheyyāmāti. "sādhāvusoti.
te vejjassa kathayiṁsu. so telaṁ pacitvā pesesi. thero nāsāya
telaṁ āsiñcanto nisinnakova āsiñcitvā antogāmaṁ pāvisi.
vejjo disvā āha "bhante ayyassa kira akkhī vāto vijjhatīti.
"āma upāsakāti. "bhante mayā telaṁ pacitvā pesitaṁ, nāsāya
vo āsittanti. "āma upāsakāti. "idāni kīdisanti. "rujateva
upāsakāti. vejjo "mayā ekavāreneva vūpasamanatthaṁ telaṁ pahitaṁ,
kinnu kho rogo na vūpasantoti cintetvā "bhante nisīditvā
vo āsittaṁ, nipajjitvāti pucchi. thero tuṇhī ahosi; punappunaṁ
pucchiyamānopi na kathesi. so "vihāraṁ gantvā vasanaṭṭhānaṁ
olokessāmīti cintetvā "tenahi bhante gacchathāti theraṁ
vissajjetvā vihāraṁ gantvā therassa vasanaṭṭhānaṁ olokento
caṅkamananisīdanaṭṭhānameva disvā sayanaṭṭhānaṁ adisvā "bhante
nisinnehi vo āsittaṁ, nippannehīti pucchi. thero tuṇhī ahosi.
"mā bhante evamakattha; samaṇadhammo nāma, sarīre yāpente,
sakkā kātuṁ; nipajjitvā āsiñcathāti punappunaṁ yāci. "gacchāvuso,

page number: 010

mantetvā jānissāmīti. therassa ca tattha neva ñātī na sālohitā 1-
atthi, kena saddhiṁ manteyya? karajakāyena pana saddhiṁ mantento
"vadehi tāva āvuso pālita, kiṁ akkhī olokessasi udāhu
buddhasāsanaṁ? anamataggasmiṁ hi saṁsāravaṭṭe tava akkhikāṇassa gaṇanā
natthi, anekāni pana buddhasatāni buddhasahassāni atītāni; tesu
ekabuddhopi na paricchinno, idāni imaṁ antovassaṁ tayo māse
na nipajjissāmīti te mānasaṁ baddhaṁ; tasmā cakkhūni te nassantu
vā bhijjantu vā; buddhasāsanameva dhārehi, mā cakkhūnīti bhūtakāyaṁ
ovadanto imā gāthā abhāsi
"cakkhūni hāyantu 2- mamāyitāni,
sotāni hāyantu, tatheva deho,
sabbampidaṁ hāyatu dehanissitaṁ;
kiṁkāraṇā pālita tvaṁ pamajjasi.
cakkhūni jīrantu 3- mamāyitāni,
sotāni jīrantu 3-, tatheva kāyo,
sabbampidaṁ jīratu 4- kāyanissitaṁ;
kiṁkāraṇā pālita tvaṁ pamajjasi.
cakkhūni bhijjantu 5- mamāyitāni,
sotāni bhijjantu 5- tatheva rūpaṁ,

footnote: 1. ñātisālohitātipi pāṭho. 2. sī. hāyanti. 3. sī. jīranti. 4. sī. jīrati.
footnote: 5. sī. bhijjanti.

page number: 011

sabbampidaṁ bhijjatu 1- rūpanissitaṁ;
kiṁkāraṇā pālita tvaṁ pamajjasīti.
evaṁ tīhi gāthāhi attano ovādaṁ datvā nisinnakova natthukammaṁ
katvā gāmaṁ piṇḍāya pāvisi. vejjo disvā "kiṁ bhante
natthukammaṁ katanti pucchi. "āma upāsakāti. "kīdisaṁ bhanteti.
rujateva upāsakāti. "nisīditvā vo bhante kataṁ, nipajjitvāti.
thero tuṇhī ahosi; punappunaṁ pucchitopi, n kiñci kathesi. atha naṁ
vejjo "bhante tumhe sappāyaṁ na karotha, ajja paṭṭhāya `asukena
me telaṁ pakkanti mā vadittha, ahaṁpi `mayā vo telaṁ pakkanti
na vakkhāmīti āha. so vejjena paccakkhāto, vihāraṁ gantvā
"vejjenāpi paccakkhātosi, iriyāpathaṁ mā vissajji samaṇāti,
"paṭikkhitto tikicchāya vejjenāsi vivajjito
niyato maccurājassa, kiṁ pālita pamajjasīti
imāya gāthāya attānaṁ ovaditvā samaṇadhammaṁ akāsi. athassa
majjhimayāme atikkantamatte, apubbaṁ acarimaṁ akkhīni ceva
kilesā ca pabhijjiṁsu. so sukkhavipassako arahā hutvā gabbhaṁ
pavisitvā nisīdi. bhikkhū bhikkhācāravelāya gantvā "bhikkhācārakālo
bhanteti āhaṁsu. "kālo āvusoti. "āma bhanteti. "tenahi
gacchathāti. "tumhe pana bhanteti. "akkhīni me āvuso parihīnānīti.
te tassa akkhīni oloketvā assupuṇṇanettā hutvā "bhante

footnote: 1. sī. bhijjati.

page number: 012

mā cintayittha, mayaṁ vo paṭijaggissāmāti theraṁ assāsetvā
kattabbayuttakaṁ vattapaṭivattaṁ katvā gāmaṁ pavisiṁsu. manussā theraṁ
adisvā "bhante amhākaṁ ayyo kuhinti pucchitvā taṁ pavattiṁ
sutvā yāguṁ pesetvā sayaṁ piṇḍapātaṁ ādāya gantvā
theraṁ vanditvā pādamūle pavaṭṭamānā roditvā "mayaṁ bhante
paṭijaggissāma, tumhe mā cintayitthāti samassāsetvā pakkamiṁsu.
tato paṭṭhāya nibaddhaṁ yāgubhattaṁ vihārameva pesenti. theropi
itare saṭṭhibhikkhū nirantaraṁ ovadati. te tassovāde ṭhatvā
upakkaṭṭhāya pavāraṇāya, sabbeva saha paṭisambhidāhi arahattaṁ
pāpuṇiṁsu, vutthavassā ca pana satthāraṁ daṭṭhukāmā hutvā theraṁ
āhaṁsu "bhante satthāraṁ daṭṭhukāmamhāti. thero tesaṁ vacanaṁ sutvā
cintesi "ahaṁ dubbalo, antarāmagge ca amanussapariggahitā aṭavī
atthi, mayi etehi saddhiṁ gacchante, sabbe kilamissanti, bhikkhaṁpi
labhituṁ na sakkhissanti, ime puretarameva pesessāmīti. atha ne
āha "āvuso tumhe purato gacchathāti. "tumhe pana bhanteti.
"ahaṁ dubbalo, antarāmagge ca amanussapariggahitā aṭavī atthi,
mayi tumhehi saddhiṁ gacchante, sabbe kilamissatha, tumhe purato
gacchathāti. "mā bhante evaṁ karittha, mayaṁ tumhehi saddhiṁyeva
gamissāmāti. "mā vo āvuso evaṁ ruccittha, evaṁ sante mayhaṁ
aphāsukaṁ bhavissati, mayhaṁ kaniṭṭho tumhe disvā pucchissati, athassa
mama cakkhūnaṁ parihīnabhāvaṁ āroceyyātha; so mayhaṁ santikaṁ kañcideva

page number: 013

pahiṇissati; tena saddhiṁ āgacchissāmi; tumhe mama vacanena
dasabalañca asītimahāthere ca vandathāti te uyyojesi. te theraṁ
khamāpetvā antogāmaṁ pavisiṁsu. manussā te nisīdāpetvā bhikkhaṁ
datvā "kiṁ bhante ayyānaṁ gamanākāro paññāyatīti. "āma
upāsakā, satthāraṁ daṭṭhukāmamhāti. te punappunaṁ yācitvā tesaṁ
gamanachandameva ñatvā anugantvā paridevitvā nivattiṁsu. tepi
anupubbena jetavanaṁ gantvā satthārañca mahāthere ca therassa
vacanena vanditvā punadivase, yattha therassa kaniṭṭho vasati; taṁ
vīthiṁ piṇḍāya pavisiṁsu. kuṭumbiko te sañjānitvā nisīdāpetvā
katapaṭisanthāro, "bhātikatthero me kuhinti pucchi. athassa
te taṁ pavattiṁ ārocesuṁ. so tesaṁ pādamūle pavaṭṭento
roditvā pucchi "idāni bhante kiṁ kātabbanti. "thero ito
kassaci gamanaṁ paccāsiṁsati, gatakāle tena saddhiṁ āgamissatīti.
"ayaṁ me bhante bhāgineyyo pālito nāma, etaṁ pesethāti.
"evaṁ pesetuṁ na sakkā, magge paripantho atthi, pabbājetvā
pesetuṁ vaṭṭatīti. "evaṁ katvā pesetha bhanteti. atha naṁ
pabbājetvā aḍḍhamāsamattaṁ cīvaraggahaṇādīni sikkhāpetvā maggaṁ
ācikkhitvā pahiṇiṁsu. so anupubbena taṁ gāmaṁ patvā gāmadvāre
ekaṁ mahallakaṁ disvā "imaṁ gāmaṁ nissāya koci āraññako
vihāro atthīti pucchi. "atthi bhanteti. "ko tattha vasatīti.
"pālitatthero nāma bhanteti. "maggaṁ me ācikkhathāti. "kosi

page number: 014

tvaṁ bhanteti. "therassa bhāgineyyomhīti. atha naṁ gahetvā vihāraṁ
nesi. so theraṁ vanditvā aḍḍhamāsamattaṁ vattapaṭivattaṁ katvā
theraṁ sammā paṭijaggitvā "bhante mātulakuṭumbiko me tumhākaṁ
āgamanaṁ paccāsiṁsati; etha, gacchāmāti āha. "tenahi me yaṭṭhikoṭiṁ
gaṇhāhīti. so yaṭṭhikoṭiṁ gahetvā therena saddhiṁ antogāmaṁ pāvisi.
manussā theraṁ nisīdāpetvā "kiṁ bhante gamanākāro vo paññāyatīti
pucchiṁsu. "āma upāsakā, gantvā satthāraṁ vandissāmīti. te
nānappakārena yācitvā alabhantā theraṁ uyyojentā upaḍḍhapathaṁ
gantvā roditvā nivattiṁsu. sāmaṇero theraṁ yaṭṭhikoṭiyā ādāya
gacchanto antarāmagge aṭaviyaṁ saṅkaṭṭhanagaraṁ nāma therena upanissāya
vutthapubbagāmaṁ sampāpuṇi. so tato nikkhamitvā araññe gāyitvā
dārūni uddharantiyā ekissā itthiyā gītasaddaṁ sutvā sare
nimittaṁ gaṇhi.
itthīsaddo viya hi añño saddo purisānaṁ sakalasarīraṁ
pharitvā ṭhātuṁ samattho nāma natthi. tenāha bhagavā "nāhaṁ bhikkhave
aññaṁ ekasaddampi samanupassāmi, yo 1- evaṁ purisassa cittaṁ pariyādāya
tiṭṭhati; yathayidaṁ bhikkhave itthīsaddoti. 2-
sāmaṇero tattha nimittaṁ gahetvā yaṭṭhikoṭiṁ vissajjetvā
"tiṭṭhatha tāva bhante, kiccaṁ me atthīti tassā santikaṁ gato.
sā taṁ disvā tuṇhī ahosi. so tāya saddhiṁ sīlavipattiṁ pāpuṇi.

footnote: 1. sī. ma. evameva hoti. pāliyampana "yanti dissati. 2. aṅ. eka. 20/1.

page number: 015

thero cintesi "idāneveko gītasaddo sūyittha, so ca kho
itthiyā, sāmaṇeropi cirāyati, so sīlavipattiṁ patto bhavissatīti.
sopi attano kiccaṁ niṭṭhāpetvā āgantvā "gacchāma bhanteti
āha. atha naṁ thero pucchi "pāpo jātosi sāmaṇerāti. so
tuṇhī hutvā punappunaṁ puṭṭhopi na kiñci kathesi. atha naṁ thero
āha "tādisena pāpena mama yaṭṭhikoṭiggahaṇakiccaṁ natthīti. so
saṁvegappatto kāsāyāni apanetvā gihiniyāmena paridahitvā
"bhante ahaṁ pubbe sāmaṇero, idāni panamhi gihī jāto;
pabbajantopicāhaṁ na saddhāya pabbajito, maggaparipanthabhayena pabbajito;
etha, gacchāmāti āha. "āvuso gihipāpopi samaṇapāpopi
pāpoyeva; tvaṁ samaṇabhāve ṭhatvāpi sīlamattaṁ pūretuṁ nāsakkhi;
gihī hutvā kinnāma kalyāṇaṁ karissasi; tādisena pāpena mama
yaṭṭhikoṭiggahaṇakiccaṁ natthīti. "bhante amanussupaddūto maggo,
tumhe ca andhā, kathaṁ idha vasissathāti. atha naṁ thero "āvuso
tvaṁ mā evaṁ cintayi, idheva me nipajjitvā marantassāpi aparāparaṁ
pavaṭṭentassāpi, tayā saddhiṁ gamanaṁ nāma natthīti vatvā imā
gāthā abhāsi
"handāhaṁ hatacakkhusmi kantāraddhānamāgato,
sayamāno na gacchāmi; natthi bāle sahāyatā.
handāhaṁ hatacakkhusmi kantāraddhānamāgato
marissāmi, no gamissāmi; natthi bāle sahāyatāti.

page number: 016

taṁ sutvā itaro saṁvegajāto, "bhāriyaṁ vata me sāhasikaṁ ananucchavikaṁ
kammaṁ katanti bāhā paggayha kandanto vanasaṇḍaṁ pakkhanditvā
tathā pakkantova ahosi.
therassāpi sīlatejena saṭṭhiyojanāyāmaṁ paṇṇāsayojanavitthataṁ
paṇṇarasayojanabahalaṁ jayasumanapupphavaṇṇaṁ nisīdanuṭṭhahanakālesu
onamanunnamanapakatikaṁ sakkassa devarājassa paṇḍukambalasilāsanaṁ
uṇhākāraṁ dassesi. sakko "ko nu kho maṁ ṭhānā cāvetukāmoti
olokento dibbena cakkhunā theraṁ addasa.
tenāhu porāṇā
"sahassanetto devindo dibbacakkhuṁ visodhayi
`pāpagarahī ayaṁ pālo ājīvaṁ parisodhayi',
sahassanetto devindo dibbacakkhuṁ visodhayi
`dhammagaruko ayaṁ pālo nisinno sāsane ratoti.
athassa etadahosi "sacāhaṁ evarūpassa pāpagarahino dhammagarukassa
ayyassa santikaṁ na gamissāmi, muddhā me sattadhā phaleyya;
gamissāmissa santikanti. tato
sahassanetto devindo devarajjasirīdharo
taṁkhaṇena āgantvā, cakkhupālaṁ upāgami.
upagantvā ca pana therassāvidūre padasaddaṁ akāsi. atha naṁ thero
pucchi "ko esoti. "ahaṁ bhante addhikoti. "kuhiṁ yāsi upāsakāti.
"sāvatthiyaṁ bhanteti. "yāhi āvusoti. "ayyo pana bhante kuhiṁ

page number: 017

gamissatīti. "ahaṁpi tattheva gamissāmīti. "tenahi ekatova gacchāma
bhanteti. "ahaṁ dubbalo, mayā saddhiṁ gacchantassa tava papañco
bhavissatīti. "mayhaṁ accāyikaṁ natthi; ahaṁpi ayyena saddhiṁ gacchanto
dasasu puññakiriyāvatthūsu ekaṁ labhissāmi; ekatova gacchāma bhanteti.
thero "eso sappuriso bhavissatīti cintetvā "tenahi yaṭṭhikoṭiṁ
gaṇha upāsakāti āha. sakko tathā katvā paṭhaviṁ saṅkhipanto
sāyaṇhasamaye jetavanaṁ sampāpesi. thero saṅkhapaṇavādisadde sutvā
"kattheso saddoti pucchi. "sāvatthiyaṁ bhanteti. "mayaṁ gamanakāle cirena
gamimhāti. "ahaṁ ujukamaggaṁ jānāmi bhanteti. tasmiṁ khaṇe thero
"nāyaṁ manusso, devatā bhavissatīti sallakkhesi.
sahassanetto devindo devarajjasirīdharo
saṅkhipitvāna taṁ maggaṁ khippaṁ sāvatthimāgami.
so therassevatthāya kaniṭṭhakuṭumbikena kāritaṁ paṇṇasālaṁ netvā
phalake nisīdāpetvā piyasahāyavaṇṇena tassa santikaṁ gantvā
"samma pālāti pakkosi. "kiṁ sammāti. "therassa āgatabhāvaṁ
jānāsīti. "na jānāmi, kiṁ pana thero āgatoti. "āma samma,
idānāhaṁ vihāraṁ gantvā theraṁ tayā kāritapaṇṇasālāyaṁ nisinnakaṁ
disvā āgatomhīti vatvā pakkāmi. kuṭumbikopi vihāraṁ gantvā
theraṁ disvā pādamūle pavaṭṭento roditvā "idaṁ disvā
ahaṁ bhante tumhākaṁ pabbajituṁ nādāsintiādīni vatvā dve
dāsadārake bhujisse katvā therassa santike pabbājetvā

page number: 018

"antogāmato yāgubhattādīni āharitvā theraṁ upaṭṭhahathāti
paṭipādesi. sāmaṇerā vattapaṭivattaṁ katvā theraṁ upaṭṭhahiṁsu.
athekadivasaṁ disāvāsino bhikkhū "satthāraṁ passissāmāti
jetavanaṁ āgantvā satthāraṁ vanditvā asītimahāthere disvā
vihāracārikaṁ carantā cakkhupālattherassa vasanaṭṭhānaṁ patvā "idaṁpi
passissāmāti sāyaṁ tadabhimukhā ahesuṁ. tasmiṁ khaṇe mahāmegho
uṭṭhahi. te "idāni sāyañca, megho ca uṭṭhito, pātova
āgantvā passissāmāti nivattiṁsu. devo paṭhamayāme vassitvā
majjhimayāme vigato. thero āraddhaviriyo āciṇṇacaṅkamano;
tasmā pacchimayāme caṅkamanaṁ otari. tadā pana navavuṭṭhāya
bhūmiyā bahū indagopakā uṭṭhahiṁsu. te there caṅkamante,
yebhuyyena vipajjiṁsu. antevāsikā therassa caṅkamanaṭṭhānaṁ kālasseva
na sammajjiṁsu. itare bhikkhū "therassa vasanaṭṭhānaṁ passissāmāti
āgantvā caṅkamane pāṇake disvā "ko imasmiṁ 1- caṅkamatīti
pucchiṁsu. "amhākaṁ upajjhāyo bhanteti. te ujjhāyiṁsu "passatha
samaṇassa kammaṁ; sacakkhukāle nipajjitvā niddāyanto kiñci
akatvā, idāni cakkhuvikalakāle `caṅkamāmīti ettake pāṇe
māresi; `atthaṁ karissāmīti anatthaṁ akarīti. atha te gantvā
tathāgatassa ārocesuṁ "bhante cakkhupālatthero `caṅkamāmīti bahū
pāṇake māresīti. "kiṁ pana so tumhehi mārento diṭṭhoti. "na

footnote: 1. "idhāti yuttataraṁ.

page number: 019

diṭṭho bhanteti. "yatheva tumhe taṁ na passatha; tathā sopi te
pāṇe na passati, khīṇāsavānaṁ maraṇacetanā nāma natthi bhikkhaveti.
"bhante arahattassa upanissaye sati, kasmā andho jātoti.
"attanā katakammavasena bhikkhaveti. "kiṁ pana bhante tena katanti.
"tenahi bhikkhave suṇātha:
atīte bārāṇasiyaṁ bārāṇasīrāje rajjaṁ kārente, eko
vejjo gāmanigame caritvā vejjakammaṁ karonto ekaṁ cakkhudubbalaṁ
itthiṁ disvā pucchi "kinte aphāsukanti. "akkhīhi na passāmīti.
"bhesajjante karissāmīti. "karohi sāmīti. "kiṁ me dassasīti.
"sace me akkhīni pākatikāni kātuṁ sakkhissasi, ahante saddhiṁ
puttadhītāhi dāsī bhavissāmīti. so "sādhūti bhesajjaṁ saṁvidahi.
ekabhesajjeneva akkhīni pākatikāni ahesuṁ. sā cintesi "ahaṁ
etassa `saputtadhītā dāsī bhavissāmīti paṭijāniṁ, na kho pana maṁ
saṇhena samudācarissati, vañcessāmi nanti. sā vejjenāgantvā
"kīdisaṁ bhaddeti puṭṭhā, "pubbe me akkhīni thokaṁ rujjiṁsu,
idāni atirekataraṁ rujjantīti āha. vejjo "ayaṁ maṁ vañcetvā
kiñci adātukāmā, na me etāya dinnabhatiyā attho, idāni
taṁ andhaṁ karissāmīti cintetvā gehaṁ gantvā bhariyāya tamatthaṁ
ācikkhi. sā tuṇhī ahosi. so ekaṁ bhesajjaṁ yojetvā tassā
santikaṁ gantvā "bhadde imaṁ bhesajjaṁ añjāhīti añjāpesi. dve
akkhīni dīpasikhā viya vijjhāyiṁsu. so vejjo cakkhupālo ahosi.

page number: 020

"bhikkhave tadā mama puttena katakammaṁ pacchato pacchato
anubandhi, pāpakammaṁ hi nāmetaṁ dhuraṁ vahato balivaddassa padaṁ cakkaṁ viya
anugacchatīti idaṁ vatthuṁ kathetvā anusandhiṁ ghaṭetvā patiṭṭhāpitamattikaṁ
sāsanaṁ rājamuddāya lañchanto viya dhammarājā imaṁ gāthamāha
"manopubbaṅgamā dhammā manoseṭṭhā manomayā;
manasā ce paduṭṭhena bhāsati vā karoti vā,
tato naṁ dukkhamanveti cakkaṁva vahato padanti.
tattha "manoti kāmāvacarakusalādibhedaṁ sabbampi catubhūmikacittaṁ.
imasmiṁ pana pade tadā tassa vejjassa uppannacittavasena
niyamiyamānaṁ vavatthāpiyamānaṁ paricchijjamānaṁ, domanassasahagataṁ
paṭighasampayuttaṁ cittameva labbhati. pubbaṅgamāti: tena paṭhamagāminā
hutvā samannāgatā. dhammāti: guṇadesanāpariyattinissattanijjīvavasena
cattāro dhammā nāma. tesu
"na hi dhammo adhammo ca ubho samavipākino,
adhammo nirayaṁ neti dhammo pāpeti suggatinti 1-
ayaṁ guṇadhammo nāma. "dhammaṁ vo bhikkhave desessāmi
ādikalyāṇanti ayaṁ desanādhammo nāma. "idha pana bhikkhave
ekacce kulaputtā dhammaṁ pariyāpuṇanti suttaṁ geyyanti 2- ayaṁ
pariyattidhammo nāma. "tasmiṁ kho pana samaye dhammā honti,
khandhā hontīti 3- ayaṁ nissattadhammo nāma. nijjīvadhammotipi eseva

footnote: 1. khu. jā. vīsa. 27/473. 2. ma. mū. 12/268 3. dhammasaṅgaṇi. 34/33.

page number: 021

nayo. tesu imasmiṁ ṭhāne nissattanijjīvadhammo adhippeto. so
atthato tayo arūpino khandhā "vedanākkhandho saññākkhandho
saṅkhārakkhandhoti. ete hi, mano pubbaṅgamo etesanti
manopubbaṅgamā nāma. "kathaṁ panetehi saddhiṁ ekavatthuko
ekārammaṇo apubbaṁ acarimaṁ ekakkhaṇe uppajjamāno mano
pubbaṅgamo nāma hotīti. uppādappaccayatthena. yathā hi bahūsu
ekato gāmaghātādikammāni karontesu, "ko tesaṁ pubbaṅgamoti
vutte, yo tesaṁ paccayo hoti, yaṁ nissāya te taṁ kammaṁ karonti;
so datto vā matto vā "tesaṁ pubbaṅgamoti vuccati; evaṁ sampadamidaṁ
veditabbaṁ. iti uppādappaccayatthena mano pubbaṅgamo etesanti
manopubbaṅgamā. na hi te, mane anuppajjante, uppajjituṁ sakkonti.
mano pana, ekaccesu cetasikesu anuppajjantesupi, uppajjatiyeva.
adhipativasena pana mano seṭṭho etesanti manoseṭṭhā. yathā
hi corādīnaṁ corajeṭṭhakādayo adhipatino seṭṭhā; tathā tesampi
manoti manoseṭṭhā. yathā pana dāruādīhi nipphannāni tāni
tāni bhaṇḍāni dārumayādīni nāma honti; tathā etepi manato
nipphannattā manomayā nāma. paduṭṭhenāti: āgantukehi abhijjhādīhi
dosehi paduṭṭhena. pakatimano hi bhavaṅgacittaṁ. taṁ appaduṭṭhaṁ, yathā
hi pasannaṁ udakaṁ āgantukehi nīlādīhi upakkiliṭṭhaṁ nīlodakādibhedaṁ
hoti, na ca navaṁ udakaṁ nāpi purimaṁ pasannaudakameva; tathā tampi
āgantukehi abhijjhādīhi dosehi paduṭṭhaṁ hoti, na ca navaṁ cittaṁ,

page number: 022

nāpi purimaṁ bhavaṅgacittameva. tenāha bhagavā "pabhassaramidaṁ bhikkhave
cittaṁ. tañca kho āgantukehi upakkilesehi upakkiliṭṭhanti. 1- evaṁ
manasā ce paduṭṭhena. bhāsati vā karoti vāti: so bhāsamāno
catubbidhaṁ vacīduccaritameva bhāsati, karonto tividhaṁ kāyaduccaritameva
karoti, abhāsanto akaronto tāya abhijjhādīhi paduṭṭhamānasatāya
tividhaṁ manoduccaritaṁ pūreti. evamassa dasa akusalakammapathā pāripūriṁ
gacchanti. tato naṁ dukkhamanvetīti: tato tividhaduccaritato taṁ puggalaṁ
dukkhamanveti: duccaritānubhāvena catūsu apāyesu vā manussesu
vā tamattabhāvaṁ gacchantaṁ kāyavatthukampi itaravatthukampīti iminā
pariyāyena kāyikacetasikaṁ vipākadukkhaṁ anugacchati. yathākiṁ? cakkaṁva
vahato padanti: dhure yuttassa dhuraṁ vahato balivaddassa padaṁ cakkaṁ
viya. yathā hi so ekaṁpi divasaṁ dvepi pañcapi dasapi aḍḍhamāsaṁpi
vahanto cakkaṁ nivattetuṁ jahituṁ na sakkoti; athakhvassa purato
atikkamantassa yugaṁ gīvaṁ bādhati, pacchato paṭikkamantassa cakkaṁ
ūrumaṁsaṁ paṭihanti; imehi dvīhi kāraṇehi bādhantaṁ cakkaṁ tassa
padānupadikaṁ honti, tatheva manasā paduṭṭhena tīṇi duccaritāni
pūretvā ṭhitaṁ puggalaṁ nirayādīsu tattha tattha gataṭṭhānesu
duccaritamūlakaṁ kāyikampi cetasikampi dukkhaṁ anubandhatīti.
gāthāpariyosāne tiṁsasahassā bhikkhū saha paṭisambhidāhi arahattaṁ
pāpuṇiṁsu. sampattaparisāyapi desanā sātthikā saphalā ahosīti.
cakkhupālattheravatthu.

footnote: 1. aṅ. eka. 20/11.

page number: 023

2. maṭṭhakuṇḍalivatthu. (2)
"manopubbaṅgamāti dutiyagāthāpi sāvatthiyaṁyeva maṭṭhakuṇḍaliṁ
ārabbha bhāsitā.
sāvatthiyaṁ kira adinnapubbako nāma brāhmaṇo ahosi.
tena kassaci kiñci na dinnapubbaṁ, tena taṁ "adinnapubbakotveva
sañjāniṁsu. tassekaputtako ahosi piyo manāpo. athassa
pilandhanaṁ kāretukāmo, "sace suvaṇṇakārassācikkhissāmi, vetanaṁ
dātabbaṁ bhavissatīti sayameva suvaṇṇaṁ koṭṭetvā maṭṭhāni
kuṇḍalāni katvā adāsi. tenassa putto "maṭṭhakuṇḍalītveva
paññāyittha. tassa soḷasavassakāle paṇḍurogo udapādi. mātā
puttaṁ oloketvā "brāhmaṇa puttassa te rogo uppanno,
tikicchāpehi nanti āha. "bhoti sace vejjaṁ ānessāmi,
bhattavetanaṁ dātabbaṁ bhavissati; tvaṁ mama dhanacchedaṁ na olokesīti.
"atha kiṁ karissasi brāhmaṇāti. "yathā me dhanacchedo na hoti;
tathā karissāmīti. so vejjānaṁ santikaṁ gantvā "asukarogassa
nāma tumhe kiṁ bhesajjaṁ karothāti pucchi. athassa te yaṁ vā taṁ
vā rukkhatacādiṁ ācikkhanti. so taṁ āharitvā puttassa bhesajjaṁ
karoti. taṁ karontassevassa rogo balavā ahosi, atekicchabhāvaṁ
upāgami. brāhmaṇo tassa dubbalabhāvaṁ ñatvā ekaṁ vejjaṁ
pakkosi. so oloketvā "amhākaṁ ekaṁ kiccaṁ atthi,
aññaṁ vejjaṁ pakkositvā tikicchāpehīti taṁ paccakkhāya nikkhami.

page number: 024

brāhmaṇo tassa maraṇasamayaṁ ñatvā "imassa dassanatthāya
āgatāgatā antogehe sāpateyyaṁ passissanti, bahi naṁ karissāmīti
puttaṁ nīharitvā bahi ālinde nipajjāpesi.
taṁ divasaṁ bhagavā balavapaccūsasamaye mahākaruṇāsamāpattito vuṭṭhāya
pubbabuddhesu katādhikārānaṁ ussannakusalamūlānaṁ veneyyabandhavānaṁ
dassanatthaṁ buddhacakkhunā lokaṁ volokento, dasasahassacakkavāḷe
ñāṇajālaṁ patthari. maṭṭhakuṇḍalī bahiālinde nipannākāreneva
tassa anto paññāyi. satthā taṁ disvā tassa antogehā
nīharitvā tattha nippajjāpitabhāvaṁ ñatvā "atthi nu kho mayhaṁ
ettha gatappaccayena atthoti upadhārento, idaṁ addasa "ayaṁ
māṇavo mayi cittaṁ pasādetvā, kālaṁ katvā, tāvatiṁsadevaloke
tiṁsayojanike kanakavimāne nibbattissati, accharāsahassaparivāro
bhavissati, brāhmaṇopi taṁ jhāpetvā rodanto āḷāhane
vicarissati, devaputto tigāvutappamāṇaṁ saṭṭhisakaṭabhārālaṅkārapaṭimaṇḍitaṁ
accharāsahassaparivāraṁ attabhāvaṁ oloketvā `kena nu kho
kammena mayā ayaṁ sirisampatti laddhāti olokento, mayi
cittappasādena laddhabhāvaṁ ñatvā `dhanacchedabhayena mama bhesajjaṁ
akāretvā, idāni āḷāhanaṁ gantvā rodati, vippakārappattaṁ
naṁ karissāmīti pitari akkhantiyā maṭṭhakuṇḍalivaṇṇenāgantvā
āḷāhanassāvidūre nippajjitvā rodissati. atha naṁ brāhmaṇo
`kosi tvanti pucchissati, `ahante putto maṭṭhakuṇḍalīti, `kuhiṁ

page number: 025

nibbattosīti, `tāvatiṁsabhavaneti, `kiṁ kammaṁ katvāti vutte, mayi
cittappasādena nibbattabhāvaṁ ācikkhissati, brāhmaṇo `tumhesu
cittaṁ pasādetvā sagge nibbattā 1- nāma atthīti maṁ pucchissati,
athassāhaṁ `ettakāni satāni vā sahassāni vā satasahassāni vāti na
sakkā gaṇanāya paricchinditunti vatvā dhammapade gāthaṁ bhāsissāmi,
gāthāpariyosāne caturāsītiyā pāṇasahassānaṁ dhammābhisamayo bhavissati,
maṭṭhakuṇaḍalī sotāpanno bhavissati; tathā adinnapubbako brāhmaṇo,
iti imaṁ kulaputtaṁ nissāya dhammayāgo mahā 2- bhavissatīti ñatvā,
punadivase katasarīrapaṭijaggano mahābhikkhusaṅghaparivuto sāvatthiṁ piṇḍāya
pavisitvā, anupubbena brāhmaṇassa gehadvāraṁ gato.
tasmiṁ khaṇe maṭṭhakuṇḍalī antogehābhimukho nipanno hoti.
satthā attano apassanabhāvaṁ ñatvā, ekaṁ rasmiṁ vissajjesi.
māṇavo "kiṁ obhāso nāmesoti parivattitvā nippannova satthāraṁ
disvā "andhabālapitaraṁ nissāya evarūpaṁ buddhaṁ upasaṅkamitvā
kāyaveyyāvaṭikaṁ vā kātuṁ dānaṁ vā dātuṁ dhammaṁ vā sotuṁ
nālatthaṁ, idāni me hatthāpi avidheyyā, aññaṁ kattabbaṁ natthīti
manameva pasādesi. satthā "alaṁ ettakena imassāti pakkāmi.
so tathāgate cakkhupathaṁ vijahanteyeva, pasannamano kālaṁ katvā
suttappabuddho viya devaloke tiṁsayojanike kanakavimāne nibbatti.

footnote: 1. nibbattanantipi. 2. katthaci mahāti padaṁ natthi.

page number: 026

brāhmaṇopissa sarīraṁ jhāpetvā āḷāhane rodanaparāyano ahosi,
devasikaṁ āḷāhanaṁ gantvā rodati "kahaṁ ekaputtaka, kahaṁ
ekaputtakāti.
devaputtopi attano sampattiṁ oloketvā "kena kammena
laddhāti upadhārento "satthari manopasādenāti ñatvā "ayaṁ
brāhmaṇo mama aphāsukakāle bhesajjaṁ akāretvā idāni
āḷāhanaṁ gantvā rodati; vippakārappattametaṁ kātuṁ vaṭṭatīti
maṭṭhakuṇḍalivaṇṇenāgantvā āḷāhanassāvidūre bāhā paggayha
rodanto aṭṭhāsi. brāhmaṇo taṁ disvā "ahaṁ tāva puttasokena
rodāmi, esa kimatthaṁ rodati; pucchissāmi nanti pucchanto imaṁ
gāthamāha
"alaṅkato maṭṭhakuṇḍalī
mālābhārī haricandanussado,
bāhā paggayha kandasi
vanamajjhe kiṁ dukkhito tuvanti.
so āha
"sovaṇṇamayo pabhassaro
uppanno rathapañjaro mama,
tassa cakkayugaṁ na vindāmi
tena dukkhena jahissāmi jīvitanti.
atha naṁ brāhmaṇo āha

page number: 027

"sovaṇṇamayaṁ maṇimayaṁ
lohamayaṁ atha rūpiyamayaṁ
ācikkha me bhaddamāṇava,
cakkayugaṁ paṭilābhayāmi teti.
taṁ sutvā māṇavo "ayaṁ puttassa bhesajjaṁ akatvā puttapaṭirūpakaṁ
maṁ disvā rodanto `suvaṇṇādimayaṁ rathacakkaṁ karomīti vadati; hotu,
niggaṇhissāmi nanti cintetvā "kīvamahantaṁ me cakkayugaṁ karissasīti
vatvā "yāvamahantaṁ ākaṅkhasīti vutte,
"candasuriyehi me attho, te me dehīti yācito
so māṇavo tassa pāvadi
"candasuriyā ubhayattha bhātaro,
sovaṇṇamayo ratho mama
tena cakkayugena sobhatīti.
atha naṁ brāhmaṇo āha
"bālo kho tvamasi māṇava,
yo tvaṁ patthayase apatthiyaṁ,
maññāmi tuvaṁ marissasi,
na hi tvaṁ lacchasi candasuriyeti.
atha naṁ māṇavo "kiṁ pana paññāyamānassatthāya rodanto bālo
hoti, udāhu apaññāyamānassāti vatvā

page number: 028

"gamanāgamanaṁpi dissati,
vaṇṇadhātu ubhayattha vīthiyā,
peto kālakato na dissati
ko nīdha kandataṁ bālyataroti.
taṁ sutvā brāhmaṇo "yuttaṁ esa vadatīti sallakkhetvā
"saccaṁ kho vadesi māṇava
ahameva kandataṁ bālyataro
candaṁ viya dārako rudaṁ
puttaṁ kālakatābhipatthayanti
vatvā tassa kathāya nissoko hutvā māṇavassa thutiṁ karonto
imā gāthā abhāsi
"ādittaṁ vata maṁ santaṁ ghatasittaṁva pāvakaṁ
vārinā viya osiñcaṁ, sabbaṁ nibbāpaye daraṁ,
abbuhi vata me sallaṁ sokaṁ hadayanissitaṁ,
yo me sokaparetassa puttasokaṁ apānudi;
svāhaṁ abbuḷhasallosmi sītibhūtosmi nibbuto,
na socāmi, na rodāmi tava sutvāna māṇavāti.
atha naṁ "ko nāma tvanti pucchanto
"devatā nusi gandhabbo ādū sakko purindado,
ko vā tvaṁ kassa vā putto? kathaṁ jānemu taṁ mayanti.
athassa māṇavo

page number: 029

"yañca kandasi yañca rodasi
puttaṁ āḷāhane sayaṁ ḍahitvā;
svāhaṁ kusalaṁ karitvāna kammaṁ
tidasānaṁ sahabyataṁ pattoti ācikkhi.
brāhmaṇo āha
"appaṁ vā bahuṁ vā nāddasāma
dānaṁ dadantassa sake agāre,
uposathakammaṁ vā tādisaṁ,
kena kammena gatosi devalokanti.
māṇavo āha
"ābādhikohaṁ dukkhito gilāno
ātūrarūpomhi sake nivesane,
buddhaṁ vigatarajaṁ vitiṇṇakaṅkhaṁ
addakkhiṁ sugataṁ anomapaññaṁ;
svāhaṁ muditamano pasannacitto
añjaliṁ akariṁ tathāgatassa
tāhaṁ kusalaṁ karitvāna kammaṁ
tidasānaṁ sahabyataṁ pattoti.
tasmiṁ kathente kathenteyeva, brāhmaṇassa sakalasarīraṁ pītiyā paripūri.
so taṁ pītiṁ pavedento

page number: 030

"acchariyaṁ vata abbhutaṁ,
añjalikammassa ayamīdiso vipāko.
ahaṁpi muditamano pasannacitto,
ajjeva buddhaṁ saraṇaṁ vajāmīti āha.
atha naṁ māṇavo
"ajjeva buddhaṁ saraṇaṁ vajāhi,
dhammañca saṅghañca pasannacitto,
tatheva sikkhāpadāni pañca
akhaṇḍaphullāni samādiyassu.
pāṇātipātā viramassu khippaṁ,
loke adinnaṁ parivajjayassu,
amajjapo, no ca musā bhaṇāhi,
sakena dārena ca hohi tuṭṭhoti āha.
so "sādhūti sampaṭicchitvā imā gāthā abhāsi
"atthakāmosi me yakkha hitakāmosi devate,
karomi tuyhaṁ vacanaṁ tvamasi ācariyo mama
upemi saraṇaṁ buddhaṁ dhammañcāpi anuttaraṁ
saṅghañca naradevassa gacchāmi saraṇaṁ ahaṁ.
pāṇātipātā viramāmi khippaṁ,
loke adinnaṁ parivajjayāmi,

page number: 031

amajjapo, no ca musā bhaṇāmi,
sakena dārena ca homi tuṭṭhoti.
atha naṁ devaputto "brāhmaṇa tava gehe bahuṁ dhanaṁ atthi,
satthāraṁ upasaṅkamitvā dānaṁ dehi dhammaṁ suṇāhi, pañhaṁ pucchāhīti
vatvā tatthevantaradhāyi.
brāhmaṇopi gehaṁ gantvā brāhmaṇiṁ āmantetvā "bhadde
ahaṁ samaṇaṁ gotamaṁ nimantetvā pañhaṁ pucchissāmi; sakkāraṁ
karohīti vatvā vihāraṁ gantvā satthāraṁ neva abhivādetvā na
paṭisanthāraṁ katvā ekamantaṁ ṭhito "bho gotama adhivāsehi me
ajjatanāya bhattaṁ saddhiṁ bhikkhusaṅghenāti āha. satthā adhivāsesi.
so satthu adhivāsanaṁ viditvā vegenāgantvā sakanivesane khādanīyaṁ
bhojanīyaṁ paṭiyādāpesi. satthā bhikkhusaṅghaparivuto tassa gehaṁ
gantvā paññattāsane nisīdi. brāhmaṇo sakkaccaṁ parivisi.
mahājano sannipati. micchādiṭṭhikena kira tathāgate nimantite,
dve janakāyā sannipatanti: micchādiṭṭhikā "ajja samaṇaṁ gotamaṁ
pañhaṁ pucchāya viheṭhiyamānaṁ passissāmāti sannipatanti, sammādiṭṭhikā
"ajja buddhavisayaṁ buddhalīḷhaṁ passissāmāti sannipatanti. atha
brāhmaṇo katabhattakiccaṁ tathāgataṁ upasaṅkamitvā nīcāsane nisinno,
pañhaṁ pucchi "bho gotama tumhākaṁ dānaṁ adatvā pūjaṁ akatvā
dhammaṁ assutvā uposathavāsaṁ avasitvā kevalaṁ manopasādamatteneva
sagge nibbattā nāma hontīti. "brāhmaṇa kasmā maṁ pucchasi,

page number: 032

nanu te puttena maṭṭhakuṇḍalinā mayi manaṁ pasādetvā attano
sagge nibbattabhāvo kathitoti. "kadā bho gotamāti. "nanu tvaṁ
ajja susānaṁ gantvā kandanto avidūre bāhā paggayha kandantaṁ
ekaṁ māṇavaṁ disvā
`alaṅkato maṭṭhakuṇḍalī
mālābhārī haricandanussadoti
dvīhi janehi kathitaṁ kathaṁ pakāsento sabbaṁ maṭṭhakuṇḍalivatthuṁ kathesi.
tenevetaṁ buddhabhāsitaṁ nāma jātaṁ. taṁ kathetvā ca pana, "na kho
brāhmaṇa ekasataṁ, na dve, athakho mayi manaṁ pasādetvā sagge
nibbattānaṁ gaṇanā natthīti āha. mahājano vematiko ahosi.
athassa anibbematikabhāvaṁ viditvā satthā "maṭṭhakuṇḍalidevaputto
vimāneneva saddhiṁ āgacchatūti adhiṭṭhāsi. so tigāvutappamāṇena
dibbābharaṇapaṭimaṇḍitena attabhāvenāgantvā vimānā oruyha
satthāraṁ vanditvā ekamantaṁ aṭṭhāsi. atha naṁ satthā "tvaṁ imaṁ
sampattiṁ kiṁ kammaṁ katvā paṭilabhīti pucchanto,
abhikkantena vaṇṇena yā tvaṁ tiṭṭhasi devate
obhāsentī disā sabbā osadhī viya tārakā,
pucchāmi taṁ deva mahānubhāvaṁ
manussabhūto kimakāsi puññanti
gāthamāha. devaputto "ayaṁ bhante sampatti tumhesu manaṁ pasādetvā
laddhāti. "mayi manaṁ pasādetvā laddhā teti. "āma bhanteti.

page number: 033

mahājano devaputtaṁ oloketvā, acchariyā vata bho buddhaguṇā
adinnapubbakabrāhmaṇassa nāma putto aññaṁ kiñci puññaṁ akatvā
satthari manaṁ pasādetvā evarūpaṁ sampattiṁ paṭilabhīti tuṭṭhiṁ pavedesi.
atha nesaṁ "kusalākusalakammakaraṇe mano pubbaṅgamo, mano
seṭṭho; pasannena hi manena katakammaṁ devalokaṁ manussalokaṁ
gacchantaṁ puggalaṁ chāyāva na vijahatīti idaṁ vatthuṁ kathetvā anusandhiṁ
ghaṭetvā patiṭṭhāpitamattikaṁ sāsanaṁ rājamuddāya lañchanto viya
dhammarājā imaṁ gāthamāha
"manopubbaṅgamā dhammā manoseṭṭhā manomayā;
manasā ce pasannena bhāsati vā karoti vā,
tato naṁ sukhamanveti chāyāva anupāyinīti. 1-
tattha kiñcāpi "manoti avisesena sabbampi catubhūmikacittaṁ vuccati;
imasmiṁ pana pade niyamiyamānaṁ vavatthāpiyamānaṁ paricchijjamānaṁ aṭṭhavidhaṁ
kāmāvacarakusalacittaṁ labbhati; vatthuvasena panāhariyamānaṁ tatopi
somanassasahagataṁ ñāṇasampayuttaṁ cittameva labbhati. pubbaṅgamāti: tena
paṭhamagāminā hutvā samannāgatā. dhammāti: vedanādayo tayo khandhā.
etesaṁ hi uppādappaccayatthena mano pubbaṅgamo, tena
manopubbaṅgamā nāma. yathā hi bahūsu ekato mahābhikkhusaṅghassa
pattacīvaradānādīni vā uḷārapūjādhammassavanadīpamālākaraṇādīni
vā puññāni karontesu, "ko tesaṁ pubbaṅgamoti

footnote: 1. sī. anapāyinī.

page number: 034

vutte, yo tesaṁ paccayo hoti, yaṁ nissāya te tāni puññāni
karonti, so tisso vā pusso vā "tesaṁ pubbaṅgamoti vuccati;
evaṁ sampadamidaṁ veditabbaṁ. iti uppādappaccayatthena mano pubbaṅgamo
etesanti manopubbaṅgamā. na hi te mane anuppajjante, uppajjituṁ
sakkonti, mano pana, ekaccesu cetasikesu anuppajjantesupi,
uppajjatiyeva. evaṁ adhipativasena pana mano seṭṭho etesanti
manoseṭṭhā. yathā hi gaṇādīnaṁ adhipati puriso "gaṇaseṭṭho
senīseṭṭhoti vuccati; tathā tesaṁpi manoti manoseṭṭhā. yathā
pana suvaṇṇādīhi nipphannāni tāni tāni bhaṇḍāni suvaṇṇamayādīni
nāma honti; tathā etepi manato nipphannattā manomayā
nāma. pasannenāti: anabhijjhādīhi guṇehi pasannena. bhāsati vā
karoti vāti: evarūpena manena bhāsanto catubbidhaṁ vacīsucaritameva
bhāsati, karonto tividhaṁ kāyasucaritameva karoti, abhāsanto
akaronto tāya anabhijjhādīhi pasnnamānasatāya tividhaṁ manosucaritaṁ
pūreti. evamassa dasa kusalakammapathā pāripūriṁ gacchanti. tato
naṁ sukhamanvetīti: tato tividhasucaritato taṁ puggalaṁ sukhamanveti.
idha tebhūmikaṁpi kusalaṁ adhippetaṁ; tasmā "tebhūmikasucaritānubhāvena
sugatibhave nibbattaṁ sugatiyaṁ vā sukhānubhavanaṭṭhāne ṭhitaṁ `kāyavatthukampi
itaravatthukampīti kāyikacetasikaṁ vipākasukhaṁ anugacchati na vijahatīti
attho veditabbo. yathākiṁ? chāyāva anupāyinīti: yathā hi chāyā nāma
sarīrappaṭibaddhā sarīre gacchante, gacchati, tiṭṭhante, tiṭṭhati, nisīdante,

page number: 035

nisīdati, na sakkā saṇhena vā pharusena vā `nivattāhīti vatvā vā
pothetvā vā nivattāpetuṁ. kasmā? sarīrappaṭibaddhattā. evameva imesaṁ
dasannaṁ kusalakammapathānaṁ āciṇṇasamāciṇṇakusalamūlakaṁ kāmāvacarādibhedaṁ
kāyikacetasikaṁ sukhaṁ gatagataṭṭhāne anupāyinī chāyā viya hutvā na
vijahatīti.
gāthāpariyosāne caturāsītiyā pāṇasahassānaṁ dhammābhisamayo ahosi.
maṭṭhakuṇḍalidevaputto sotāpattiphale patiṭṭhahi. tathā adinnapubbako
brāhmaṇo. so tāvamahantaṁ vibhavaṁ buddhasāsane vippakirīti.
maṭṭhakuṇḍalivatthu.
-----------
3. tissattheravatthu. (3)
"akkocchi maṁ, avadhi manti imaṁ dhammadesanaṁ satthā jetavane
viharanto tissattheraṁ ārabbha kathesi.
so kirāyasmā bhagavato pitucchāputto mahallakakāle pabbajito
buddhasāsane uppannaṁ lābhasakkāraṁ paribhuñjanto thullasarīro
ākoṭitapaccākoṭitehi cīvarehi yebhuyyena vihāramajjhe
upaṭṭhānasālāyaṁ nisīdati. tathāgatassa dassanatthāya āgatā āgantukā
bhikkhū "eso mahāthero bhavissatīti saññāya tassa santikaṁ gantvā
vattaṁ āpucchanti, pādasambāhanādīni āpucchanti. so tuṇhī

page number: 036

hoti. atha naṁ eko daharabhikkhu "kativassā tumheti pucchitvā
"vassaṁ natthi, mahallakakāle pabbajitā mayanti vutte, "āvuso
dubbinīta mahallaka attano pamāṇaṁ na jānāsi, ettake
mahallakatthere disvā sāmīcimattaṁpi na karosi, vatte āpucchiyamāne,
tuṇhī hosi, kukkuccamattaṁpi te natthīti accharaṁ pahari. so
khattiyamānaṁ janetvā "tumhe kassa santikaṁ āgatāti pucchitvā,
"satthu santikanti vutte, "maṁ pana `ko esoti sallakkhetha,
mūlameva vo chindissāmīti vatvā rudanto dukkhī dummano satthu
santikaṁ agamāsi. atha naṁ satthā "kinnu tvaṁ tissa dukkhī dummano
assumukho rudamāno āgatosīti pucchi. tepi bhikkhū "esa gantvā
kiñci ālulikaṁ kareyyāti cintetvā teneva saddhiṁ gantvā
satthāraṁ vanditvā ekamantaṁ nisīdiṁsu. so satthārā pucchito
"ime maṁ bhante bhikkhū akkosantīti āha. "kahaṁ pana tvaṁ
nisinnosīti. "vihāramajjhe upaṭṭhānasālāyaṁ bhanteti. "ime te
bhikkhū āgacchantā diṭṭhāti. "diṭṭhā bhanteti. "uṭṭhāya te
paccuggamanaṁ katanti. "na kataṁ bhanteti. "tesaṁ parikkhāraggahaṇaṁ
te āpucchitanti. "nāpucchitaṁ bhanteti. "vattaṁ vā pānīyaṁ vā
āpucchitanti. "nāpucchitaṁ bhanteti. "āsanaṁ abhiharitvā pādasambāhanaṁ
katanti. "na kataṁ bhanteti. "tissa mahallakabhikkhūnaṁ sabbametaṁ
vattaṁ kattabbaṁ, etaṁ akarontena vihāramajjhe nisīdituṁ na vaṭṭati;
taveva doso, ete bhikkhū khamāpehīti. "ete maṁ bhante akkosiṁsu,

page number: 037

nāhaṁ ete khamāpemīti. "tissa mā evaṁ kari: taveva doso,
khamāpehi neti. "na khamāpemi bhanteti. atha satthā "dubbaco
esa bhanteti bhikkhūhi vutte, "na bhikkhave idāneva, pubbepesa
dubbacoyevāti vatvā "idāni tāvassa bhante dubbacabhāvo
amhehi ñāto, atīte kimakālīti vutte, "tenahi bhikkhave
suṇāthāti vatvā atītaṁ āhari:
atīte bārāṇasiyaṁ bārāṇasīrāje rajjaṁ kārente, devalo 1-
nāma tāpaso aṭṭha māse himavante vasitvā loṇambilasevanatthāya
cattāro māse nagaraṁ upanissāya vasitukāmo himavantato āgantvā
nagaradvārapālake disvā pucchi "imaṁ nagaraṁ sampattapabbajitā
kattha vasantīti. "kumbhakārasālāyaṁ bhanteti. so kumbhakārasālaṁ
gantvā dvāre ṭhatvā "sace te agaru, vaseyyāma ekarattiṁ
sālāyanti āha. kumbhakāro "mayhaṁ rattiṁ sālāyaṁ kiccaṁ natthi,
mahatī sālā, yathāsukhaṁ vasatha bhanteti sālaṁ niyyādesi. tasmiṁ
pavisitvā nisinne, aparopi nārado nāma tāpaso himavantato
āgantvā kumbhakāraṁ ekarattivāsaṁ yāci. kumbhakāro "paṭhamāgato
iminā saddhiṁ ekato vasitukāmo bhaveyya vā no vā, attānaṁ
parimocessāmīti cintetvā "sace bhante paṭhamupagato rocessati,
tassa ruciyā vasathāti āha. so taṁ upasaṅkamitvā "sace te
ācariya agaru, mayamettha ekarattiṁ vaseyyāmāti. "mahatī sālā,

footnote: 1. "devilotipi pāṭho.

page number: 038

pavisitvā ekamante vasāti vutte, pavisitvā puretaraṁ paviṭṭhassa
aparabhāge nisīdi. ubhopi sārāṇīyaṁ kathaṁ kathetvā, sayanakāle
nārado devalassa nipajjanaṭṭhānañca dvārañca sallakkhetvā nipajji.
so pana devalo nipajjamāno attano nisinnaṭṭhāne anipajjitvā
dvāramajjhe tiriyaṁ nipajji. nārado rattiṁ nikkhamanto tassa
jaṭāsu akkami. "ko maṁ akkamīti vutte, "ācariya ahanti
āha. "kuṭajaṭila araññato āgantvā mama jaṭāsu akkamasīti.
"ācariya tumhākaṁ idha nipannabhāvaṁ na jānāmi, khamatha meti
vatvā tassa kandantasseva, bahi nikkhami. itaro "ayaṁ pavisantopi
maṁ akkameyyāti parivattetvā pādaṭṭhāne sīsaṁ katvā nipajji.
nāradopi pavisanto "paṭhamampāhaṁ ācariye aparajjhiṁ, idānissa
pādapassena pavisissāmīti cintetvā āgacchanto gīvāya akkami,
"ko esoti vutte, "ahaṁ ācariyāti vatvā "kuṭajaṭila paṭhamaṁ
jaṭāsu akkamitvā idāni gīvāya akkamasi, abhisapissāmi tanti
vutte, "ācariya mayhaṁ doso natthi, ahaṁ tumhākaṁ evaṁ nipannabhāvaṁ
na jānāmi, `paṭhamaṁpi me aparādhaṁ atthi, idāni pādapassena
pavisissāmīti paviṭṭhomhi, khamatha meti āha. "kuṭajaṭila abhisapissāmi
tanti. "mā evaṁ akarittha ācariyāti. so tassa vacanaṁ anādayitvā
"sahassaraṁsi satatejo suriyo tamavinodano,
pāto udayante suriye muddhā te phalatu sattadhāti
taṁ abhisapiyeva. nārado "ācariya mayhaṁ doso natthi, mama

page number: 039

vadantasseva, tumhe abhisapittha, yassa doso atthi; tassa muddhā
phalatu mā niddosassāti vatvā
"sahassaraṁsi satatejo suriyo tamavinodano,
pāto udayante suriye muddhā te phalatu sattadhāti
abhisapi. so pana mahānubhāvo "atīte cattāḷīsa anāgate cattāḷīsāti
asītikappe anussarati; tasmā "kassa nu kho upari sāpo
patissatīti upadhārento "ācariyassāti ñatvā tasmiṁ anukampaṁ
paṭicca iddhibalena aruṇuggamanaṁ nivāresi.
nāgarā aruṇe anuggacchante, rājadvāraṁ gantvā "deva
tayi rajjaṁ kārente, aruṇo na uṭṭhāti, 1- aruṇaṁ no uṭṭhāpehīti
kandiṁsu. rājā attano kāyakammādīni olokento kiñci ayuttaṁ
adisvā "kiṁ nu kho kāraṇanti cintetvā "pabbajitānaṁ vivādena
bhavitabbanti parisaṅkamāno "kacci imasmiṁ nagare pabbajitā atthīti
pucchi. "hiyyo sāyaṁ kumbhakārasālaṁ āgatā atthi devāti vutte,
taṁkhaṇaññeva rājā ukkāhi dhāriyamānāhi tattha gantvā nāradaṁ
vanditvā ekamantaṁ nisinno āha
"kammantā nappavattanti jambūdīpassa nārada,
kena loko tamobhūto? taṁ me akkhāhi pucchitoti.
nārado sabbaṁ pavattiṁ ācikkhitvā "iminā kāraṇenāhaṁ
iminā abhisapito, athāhaṁ `mayhaṁ doso natthi, yassa doso

footnote: 1. sī. ma. uṭṭhahati.

page number: 040

atthi; tasseva upari sāpo patatūti vatvā abhisapiṁ; abhisapitvā
ca pana `kassa nukho upari sāpo patissatīti upadhārento
`suriyuggamanavelāya ācariyassa muddhā sattadhā phalissatīti disvā
etasmiṁ anukampaṁ paṭicca aruṇassa uggantuṁ na demīti. "kathaṁ
panassa bhante antarāyo na bhaveyyāti. "sace maṁ khamāpeyya,
na bhaveyyāti. "tenahi khamāpehīti. "eso maṁ jaṭāsu ca gīvāya
ca akkami, nāhaṁ etaṁ kuṭajaṭilaṁ khamāpemīti. "khamāpehi bhante,
mā evaṁ karīti. "na khamāpemīti. "muddhā te sattadhā phalissatīti
vuttepi, na khamāpesiyeva. atha naṁ rājā "na tvaṁ attano ruciyā
khamāpessasīti, hatthapādakucchigīvāsu taṁ gāhāpetvā nāradassa
pādamūle onamāpesi. nārado "uṭṭhehi ācariya, khamāmi teti
vatvā "mahārāja nāyaṁ yathāmanena khamāpeti, avidūre eko
saro atthi, tattha naṁ sīse mattikāpiṇḍaṁ katvā galappamāṇe
udake ṭhapāpehīti āha. rājā tathā kāresi. nārado devalaṁ
āmantetvā "ācariya mayā iddhiyā vissaṭṭhāya, suriyasantāpe
uṭṭhahante, tvaṁ udake nimujjitvā aññena ṭhānena uttaritvā
gaccheyyāsīti āha. tassa suriyaraṁsīhi samphuṭṭhamattova mattikāpiṇḍo
sattadhā phali. so nimujjitvā aññena ṭhānena palāyi.
satthā imaṁ dhammadesanaṁ āharitvā "tadā bhikkhave rājā
ānando ahosi, devalo tisso, nārado ahameva, evaṁ tadāpesa
dubbacoyevāti vatvā tissattheraṁ āmantetvā "tissa bhikkhuno

page number: 041

hi `asukenāhaṁ akkuṭṭho, asukena pahaṭo, asukena jito, asuko
me bhaṇḍaṁ ahāsīti cintentassa verannāma na vūpasammati; evaṁ
pana anupanayhantasseva upasammatīti vatvā imā gāthā abhāsi
"akkocchi maṁ, avadhi maṁ, ajini maṁ, ahāsi me,
ye ca taṁ upanayhanti, veraṁ tesaṁ na sammati.
`akkocchi maṁ, avadhi maṁ, ajini maṁ, ahāsi me,'
ye ca taṁ nūpanayhanti, veraṁ tesūpasammatīti.
tattha "akkocchīti: akkosi. avadhīti; pahari. ajinīti:
kuṭasakkhiṁ otāraṇena vā vādappaṭivādena vā karaṇuttariyakaraṇena
vā maṁ ajesi. ahāsīti: mama santakaṁ vatthādīsu yaṅkiñcideva
avahari. ye ca tanti: yekeci devā vā manussā vā gahaṭṭhā
vā pabbajitā vā taṁ `akkocchi mantiādivatthukaṁ kodhaṁ sakaṭadhuraṁ
viya naddhinā pūtimacchādīni viya ca kusādīhi punappunaṁ veṭhentā
upanayhanti, tesaṁ sakiṁ uppannaṁ veraṁ na sammati na upasammati. ye ca
taṁ nūpanayhantīti: asatiamanasikāravasena vā kammapaccavekkhaṇavasena
vā ye taṁ akkosādivatthukaṁ kodhaṁ "tayāpi koci niddoso purimabhave
akkuṭṭho bhavissati, pahaṭo bhavissati, kūṭasakkhiṁ otāretvā jito
bhavissati, kassaci te pasayha kiñci acchinnaṁ bhavissati; tasmā
niddoso hutvāpi akkosādīni pāpuṇāsīti evaṁ na upanayhanti,
tesaṁ pamādena uppannampi veraṁ iminā anupanayhanena nirindhano
viya jātavedo upasammatīti.

page number: 042

desanāpariyosāne satasahassabhikkhū sotāpattiphalādīni pāpuṇiṁsu.
dhammadesanā mahājanassa sātthikā ahosi. dubbacopi suvaco jātoti.
tissattheravatthu.
-----------
4. kālīyakkhiniyā uppattivatthu. (4)
"na hi verena verānīti imaṁ dhammadesanaṁ satthā jetavane
viharanto aññataraṁ vañjhitthiṁ ārabbha kathesi.
eko kira kuṭumbikaputto, pitari kālakate, khette ca ghare
ca sabbakammāni attanāva karonto mātaraṁ paṭijaggi. athassa
mātā "kumārikaṁ te tāta ānessāmīti āha. "amma mā evaṁ
vadetha, ahaṁ yāvajīvaṁ tumhe paṭijaggissāmīti. "tāta khette ca
ghare ca kiccaṁ tvameva karosi, tena mayhaṁ cittasukhaṁ nāma
na hoti, ānessāmi teti. so punappunaṁ paṭikkhipitvāpi tuṇhī
ahosi. sā ekaṁ kulaṁ gantuṁ gehā nikkhami. atha naṁ putto
"katarakulaṁ gacchathāti pucchitvā, "asukannāmāti vutte, tattha
gamanaṁ paṭisedhetvā attano abhirucitaṁ kulaṁ ācikkhi. sā tattha
gantvā kumārikaṁ vāretvā divasaṁ vavaṭṭhapetvā taṁ ānetvā
tassa ghare akāsi. sā vañjhā ahosi. atha naṁ mātā "putta
tvaṁ attano ruciyā kumārikaṁ ānāpesi, sā idāni vañjhā

page number: 043

jātā; aputtakañca nāma kulaṁ vinassati, paveṇi na ghaṭiyati;
tena aññaṁ te kumārikaṁ ānessāmīti, tena "alaṁ ammāti
vuccamānāpi punappunaṁ kathesi. vañjhitthī taṁ kathaṁ sutvā "puttā
nāma mātāpitūnaṁ vacanaṁ atikkamituṁ na sakkonti, idāni aññaṁ
vijāyiniṁ itthiṁ ānetvā maṁ dāsībhogena bhuñjissati, yannūnāhaṁ
sayamevekaṁ kumārikaṁ āneyyanti cintetvā ekaṁ kulaṁ gantvā
tassatthāya kumārikaṁ vāretvā "kinnāmetaṁ amma vadesīti tehi
paṭikkhittā "ahaṁ vañjhā, aputtakaṁ kulaṁ vinassati, tumhākaṁ
dhītā puttaṁ paṭilabhitvā kuṭumbassa sāminī bhavissati, detha taṁ mayhaṁ
sāmikassāti yācitvā sampaṭicchāpetvā ānetvā sāmikassa
ghare akāsi. athassā etadahosi "sacāyaṁ puttaṁ vā dhītaraṁ vā
labhissati, ayameva kuṭumbassa sāminī bhavissati, yathā dārakaṁ na
labhati; tatheva naṁ kātuṁ vaṭṭatīti. atha naṁ āha "yadā te kucchiyaṁ
gabbho patiṭṭhāti; tadā me āroceyyāsīti. sā "sādhūti paṭisutvā,
gabbhe patiṭṭhite, tassā ārocesi. tassā pana sāyeva niccaṁ
yāgubhattaṁ deti. athassā āhāreneva saddhiṁ gabbhapātanabhesajjaṁ
adāsi. gabbho pati. dutiyampi gabbhe patiṭṭhite, tassā ārocesi.
itarāpi dutiyampi tatheva pātesi. atha naṁ paṭivissakitthiyo pucchiṁsu "kacci
te sapattī antarāyaṁ karotīti. sā tamatthaṁ ārocetvā, "andhabāle
kasmā evamakāsi? ayaṁ tava issariyabhayena gabbhapātanabhesajjaṁ
yojetvā deti, tena te gabbho patati, mā puna

page number: 044

evamakāsīti vuttā, tatiyavāre na kathesi. athassā itarā udaraṁ
disvā "kasmā mayhaṁ gabbhassa patiṭṭhitabhāvaṁ na kathesīti vatvā,
"tvaṁ maṁ ānetvā dve vāre gabbhaṁ pātesi, kimatthaṁ tuyhaṁ
kathemīti vutte, "naṭṭhādānimhīti cintetvā, tassā pamādaṁ
olokentī, pariṇate gabbhe, okāsaṁ labhitvā bhesajjaṁ yojetvā
adāsi. gabbho pariṇatattā patituṁ asakkonto tiriyaṁ nipajji.
tibbā kharā vedanā uppajji. jīvitasaṁsayaṁ 1- pāpuṇi. sā "nāsitamhi
tayā, tvameva maṁ ānetvā tayo dārake nāsesi; idāni sayaṁpi
nassāmi, itodāni cutā yakkhinī hutvā tava dārake khādituṁ
samatthā hutvā nibbatteyyanti patthanaṁ ṭhapetvā kālaṁ katvā
tasmiṁyeva gehe majjārī hutvā nibbatti. itaraṁpi sāmiko gahetvā
"tayā me kulupacchedo katoti kapparajannukādīhi supothitaṁ pothesi.
sā tenevābādhena kālaṁ katvā tattheva kukkuṭī hutvā nibbatti.
na cirasseva kukkuṭī aṇḍāni vijāyi. majjārī āgantvā
tāni khādi. dutiyampi tatiyampi khādiyeva. kukkuṭī "tayo vāre
mama aṇḍāni khāditvā, idāni maṁpi khāditukāmāsi; itodāni
cutā taṁ saputtakaṁ khādituṁ labheyyanti patthanaṁ katvā tato cutā
dīpinī hutvā nibbatti. itarāpi migī hutvā nibbatti. tassā
vijātavijātakāle dīpinī āgantvā tayo vāre puttake khādi.
migī maraṇakāle "imāya me tikkhattuṁ puttā khāditā, idāni

footnote: 1. ma. jīvitakkhayaṁ.

page number: 045

maṁpi khādissati; itodāni cutā etaṁ saputtakaṁ khādituṁ labheyyanti
patthanaṁ katvā kālaṁ katvā yakkhinī hutvā nibbatti. dīpinīpi
tato cutā sāvatthiyaṁ kuladhītā hutvā nibbatti. sā vuḍḍhippattā
dvāragāme patikulaṁ agamāsi. aparabhāge puttaṁ vijāyi. yakkhinī
tassā piyasahāyikāvaṇṇena āgantvā "kuhiṁ me sahāyikāti
pucchi. "antogabbhe vijātāti āhaṁsu. sā taṁ sutvā "puttaṁ nu
kho vijātā udāhu dhītaraṁ, passissāmi nanti, pavisitvā passantī
viya dārakaṁ gahetvā khāditvā gatā. dutiyavārepi tatheva khādi.
tatiyavāre itarā garugabbhā 1- hutvā sāmikaṁ āmantetvā "sāmi
imasmiṁ ṭhāne ekā yakkhinī mama dve putte khāditvā gatā,
idāni mama kulagehaṁ gantvā vijāyissāmīti kulagehaṁ gantvā
vijāyi. tadā sā yakkhinī udakavāraṁ gatā hoti. vessavaṇassa
hi yakkhiniyo vārena anotattato sīsaparamparāya udakaṁ āharantiyo
cātummāsaccayenapi pañcamāsaccayenapi muccanti. aparā kilantakāyā
jīvitakkhayaṁpi pāpuṇanti. sā pana udakavārato muttamattāva
vegena taṁ gharaṁ gantvā "kuhiṁ me sahāyikāti pucchi. "kuhiṁ naṁ
passissasi, tassā imasmiṁ ṭhāne jātadārake yakkhinī khādati;
tasmā kulagehaṁ gatāti. sā "yattha vā tattha vā gacchatu, na me
muccissatīti veravegasamussāhitā nagarābhimukhī 2- pakkhandi. itarāpi
nāmaggahaṇadivase taṁ dārakaṁ nahāpetvā nāmaṁ katvā "sāmi idāni

footnote: 1. ma. yu. garubhārā. 2. "nagarābhimukhinīti yuttataraṁ.

page number: 046

sakagharaṁ gacchāmāti puttaṁ ādāya sāmikena saddhiṁ vihāramajjhagatena
maggena gacchantī puttaṁ sāmikassa datvā vihārapokkharaṇiyaṁ nahātvā
uttaritvā puttaṁ gahetvā, sāmike nahāyante, puttaṁ pāyamānā
ṭhitā, yakkhiniṁ āgacchantiṁ disvā sañjānitvā "sāmi vegena
ehi, ayaṁ sā yakkhinīti uccāsaddaṁ katvā, yāva tassāgamanaṁ
saṇṭhātuṁ asakkontī nivattitvā antovihārābhimukhī 1- pakkhandi.
tasmiṁ samaye satthā parisamajjhe dhammaṁ deseti. sā puttaṁ
tathāgatassa pādapiṭṭhe nipajjāpetvā "tumhākaṁ mayā esa
dinno, puttassa me jīvitaṁ dethāti āha. dvārakoṭṭhake adhivattho
sumanadevo yakkhiniyā anto pavisituṁ nādāsi. satthā ānandattheraṁ
āmantetvā "gacchānanda taṁ yakkhiniṁ pakkosāti āha. thero taṁ
pakkosi. itarā "ayaṁ bhante āgacchatīti āha. satthā "etu,
mā saddaṁ akāsīti vatvā, taṁ āgantvā ṭhitaṁ "kasmā evaṁ
karosi? sace hi tumhe mādisassa buddhassa sammukhībhāvaṁ nāgamissatha,
ahinakulānaṁ viya veraṁ acchaphandanānaṁ viya kākoḷukānaṁ viya ca
kappaṭṭhitikaṁ vo veraṁ abhavissa, kasmā verapaṭiveraṁ karotha?
veraṁ hi averena upasammati, no verenāti vatvā imaṁ gāthamāha
"na hi verena verāni sammantīdha kudācanaṁ.
averena ca sammanti esa dhammo sanantanoti.
tattha "na hi verenāti: yathā hi

footnote: 1. "antovihārābhimukhinīti yuttataraṁ.

page number: 047

kheḷasiṅghāṇikādiasucimakkhitaṭṭhānaṁ teheva asucīhi dhovantopi suddhaṁ niggandhaṁ
kātuṁ na sakkoti, athakho taṁ ṭhānaṁ bhiyyoso mattāya asuddhatarañca
duggandhatarañca hoti; evameva akkosantaṁ paccakkosanto paharantaṁ
paṭippaharanto verena veraṁ vūpasametuṁ na sakkoti, athakho bhiyyo
bhiyyo verameva karoti. iti verāni nāma verena kismiñcipi kāle
na sammanti, athakho vaḍḍhantiyeva. averena ca sammantīti: yathā
pana tāni kheḷādīni asucīni vippasannena udakena dhoviyamānāni
vinassanti, taṁ ṭhānaṁ suddhaṁ hoti niggandhaṁ; evameva averena
khantimettodakena yonisomanasikārena paccavekkhaṇena verāni
vūpasammanti paṭippassambhanti abhāvaṁ gacchanti. esa dhammo sanantanoti:
esa averena veravūpasamanasaṅkhāto porāṇako dhammo sabbesaṁ
buddhapaccekabuddhakhīṇāsavānaṁ gatamaggoti.
gāthāpariyosāne sā yakkhīnī sotāpattiphale patiṭṭhahi.
sampattaparisāyapi desanā sātthikā ahosi.
satthā taṁ itthiṁ āha "etissā tava puttaṁ dehīti. "bhāyāmi
bhanteti. "mā bhāyi, natthi te etaṁ nissāya paripanthoti. sā puttaṁ
tassā adāsi. sā taṁ gahetvā cumbitvā āliṅgitvā puna mātuyeva
datvā rodituṁ ārabhi. atha naṁ satthā "kimetanti pucchi. "bhante ahaṁ
pubbe yathā tathā jīvitaṁ kappentīpi kucchipūraṁ nāma nālatthaṁ, idāni
kathaṁ jīvissāmīti. atha naṁ satthā "mā cintayīti samassāsetvā,
taṁ itthiṁ āha "imaṁ netvā attano gehe nivāsāpetvā

page number: 048

aggayāgubhattehi paṭijaggāhīti. sā taṁ netvā piṭṭhivaṁse patiṭṭhāpetvā
aggayāgubhattehi paṭijaggi. tassā vīhipaharaṇakāle musalaṁ
muddhaṁ paharantaṁ viya upaṭṭhāti. sā sahāyikaṁ āmantetvā "imasmiṁ
ṭhāne vasituṁ na sakkhissāmi, aññattha maṁ patiṭṭhāpehīti vatvā,
musalasālāyaṁ udakacāṭiyaṁ uddhane nimbakose saṅkārakūṭe gāmadvāreti
etesu ṭhānesu patiṭṭhāpitāpi, "idha me musalaṁ sīsaṁ bhindantaṁ
viya upaṭṭhāti, idha dārakā ucchiṭṭhudakaṁ otārenti, idha sunakhā
nipajjanti, idha dārakā asuciṁ karonti, idha kacavaraṁ chaḍḍenti,
idha gāmadārakā lakkhayoggaṁ karontīti sabbāni tāni paṭikkhipi.
atha naṁ bahigāme vivittokāse patiṭṭhāpetvā tattha tassā
aggayāgubhattādīni haritvā paṭijaggi. sā yakkhinī evaṁ cintesi
"ayaṁ me sahāyikā idāni bahūpakārā, handāhaṁ kiñci paṭiguṇaṁ
karomīti, "imasmiṁ saṁvacchare subbuṭṭhikā bhavissati, thalaṭṭhāne sassaṁ
karohi, imasmiṁ saṁvacchare dubbuṭṭhikā bhavissati, ninnaṭṭhāneyeva
sassaṁ karohīti sahāyikāya ārocesi. sesajanehi katasassaṁ atiudakena 1-
vā anodakena 2- vā nassati. tassā sassaṁ ativiya sampajjati.
atha naṁ "amma tayā kataṁ sassaṁ neva accodakena 1- nassati,
na anodakena 2- nassati; subbuṭṭhidubbuṭṭhibhāvaṁ ñatvā kammaṁ karosi,
kiṁ nu kho etanti pucchiṁsu. "amhākaṁ sahāyikā yakkhinī subbuṭṭhi-
dubbuṭṭhibhāvaṁ ācikkhati, mayaṁ tassā vacanena thalaninnesu sassāni

footnote: 1. accudakenāti yuttataraṁ. 2. anudakenāti yuttataraṁ.

page number: 049

karoma, tena no sassaṁ sampajjati, kiṁ na passatha nibaddhaṁ amhākaṁ
gehato yāgubhattādīni hariyamānāni? tāni etissā hariyanti,
tumhepi etissā aggayāgubhattādīni haratha, tumhākampi kammante
olokessatīti. athassā sakalanagaravāsino sakkāraṁ kariṁsu. sāpi
tato paṭṭhāya sabbesaṁ kammante olokentī lābhaggappattā ahosi
mahāparivārā. sā aparabhāge aṭṭha salākabhattāni paṭṭhapesi. tāni
yāvajjakālā dīyantiyeva.
idaṁ kālīyakkhiniyā uppattivatthu.
---------
5. kosambikavatthu. (5)
"pare ca na vijānantīti imaṁ dhammadesanaṁ satthā jetavane
viharanto kosambike bhikkhū ārabbha kathesi.
kosambiyaṁ hi ghositārāme pañcasatapañcasataparivārā dve
bhikkhū vihariṁsu: vinayadharo ca dhammakathiko ca. tesu dhammakathiko
ekadivasaṁ sarīravalañjaṁ katvā udakakoṭṭhake ācamanaudakāvasesaṁ
bhājane ṭhapetvā nikkhami. pacchā vinayadharo tattha paviṭṭho taṁ
udakaṁ disvā nikkhamitvā itaraṁ pucchi "āvuso tayā udakaṁ
ṭhapitanti. "āma āvusoti. "kiṁ panettha āpattibhāvaṁ na jānāsīti.
"āma na jānāmīti. "hotāvuso, ettha āpattīti. "tenahi

page number: 050

paṭikkarissāmi nanti "sace pana te āvuso asañcicca asatiyā
kataṁ, natthi āpattīti. so tassā āpattiyā anāpattidiṭṭhi
ahosi. vinayadharopi attano nissitakānaṁ "ayaṁ dhammakathiko āpattiṁ
āpajjamānopi na jānātīti ārocesi. te tassa nissitake disvā
"tumhākaṁ upajjhāyo āpattiṁ āpajjitvāpi āpattibhāvaṁ na
jānātīti āhaṁsu. te gantvā attano upajjhāyassa ārocesuṁ.
so evamāha "ayaṁ vinayadharo pubbe "anāpattīti vatvā idāni
`āpattīti vadati, musāvādī esoti. te gantvā "tumhākaṁ upajjhāyo
musāvādīti kathayiṁsu. te evaṁ aññamaññaṁ kalahaṁ vaḍḍhayiṁsu. tato
vinayadharo okāsaṁ labhitvā dhammakathikassa āpattiyā adassane
ukkhepanīyakammaṁ akāsi. tato paṭṭhāya tesaṁ paccayadāyakā
upaṭṭhākāpi dve koṭṭhāsā ahesuṁ. ovādapaṭiggāhikā bhikkhuniyopi
ārakkhadevatāpi tāsaṁ sandiṭṭhasambhattā ākāsaṭṭhadevatāpi yāva
brahmalokāpi sabbe puthujjanā dve pakkhā ahesuṁ. yāva
akaniṭṭhabhavanā pana ekaninnādaṁ kolāhalaṁ agamāsi.
atheko bhikkhu tathāgataṁ upasaṅkamitvā ukkhepakānaṁ "dhammikenevāyaṁ
kammena ukkhittoti laddhiṁ ukkhittānuvattakānaṁ "adhammikena kammena
ukkhittoti laddhiṁ ukkhepakehi vāriyamānānaṁpi ca tesaṁ taṁ anuparivāretvā
vicaraṇabhāvaṁ ārocesi. bhagavā "samaggā kira hontūti dve vāre
pesetvā "na icchanti bhante samaggā bhavitunti sutvā tatiyavāre
"bhinno bhikkhusaṅgho, bhinno bhikkhusaṅghoti sutvā tesaṁ santikaṁ

page number: 051

gantvā, ukkhepakānaṁ ukkhepane itaresañca āpattiyā adassane
ādīnavaṁ kathetvā puna tesaṁ tattheva ekasīmāyaṁ uposathādīni anujānitvā
bhattaggādīsu bhaṇḍanajātānaṁ "āsanantarikāya nisīditabbanti bhattagge
vattaṁ paññāpetvā "idānipi bhaṇḍanajātā viharantīti sutvā
tattha gantvā "alaṁ bhikkhave mā bhaṇḍanantiādīni vatvā "bhikkhave
bhaṇḍanakalahaviggahavivādā nāmete anatthakārakā, kalahaṁ nissāya hi
laṭukikāpi sakuṇikā hatthināgaṁ jīvitakkhayaṁ pāpesīti laṭukikajātakaṁ 1-
kathetvā "bhikkhave samaggā hotha mā vivadatha; vivādaṁ nissāya hi
anekasahassavaṭṭakāpi jīvitakkhayaṁ pattāti vaṭṭakajātakaṁ 2- kathesi.
evaṁpi tesu vacanaṁ anādiyantesu, aññatarena dhammavādinā
tathāgatassa vihesaṁ anicchantena "āgametu bhante bhagavā dhammassāmi,
appossukko bhante bhagavā diṭṭhadhammasukhavihāraṁ anuyutto viharatu;
mayametena bhaṇḍanena kalahena viggahena vivādena paññāyissāmāti 3-
vutte, "bhūtapubbaṁ bhikkhave bārāṇasiyaṁ brahmadatto nāma kāsīrājā
ahosīti 4- brahmadattena dīghītissa kosalarañño rajjaṁ acchinditvā
aññātakavesena vasantassa māritabhāvañceva dīghāvukumārena attano
jīvite dinne, tato paṭṭhāya tesaṁ samaggabhāvañca kathetvā "tesaṁ
hi nāma bhikkhave rājūnaṁ ādinnadaṇḍānaṁ ādinnasatthānaṁ evarūpaṁ
khantisoraccaṁ bhavissati, idha kho taṁ bhikkhave sobhetha; yaṁ tumhe

footnote: 1. khu. jā. pañcaka. 27/170. tadaṭṭhakathā 4/446. 2. khu. jā. eka. 27/12.
footnote: tadaṭṭhakathā 2/297. 3. vi. mahā. 5/321,322,335. 4. vi. mahā. 5/322.

page number: 052

evaṁ svākkhāte dhammavinaye pabbajitā samānā khamā ca bhaveyyātha
soratā 1- cāti ovaditvāpi neva te samagge kātuṁ asakkhi.
so tāya ākiṇṇavihāratāya ukkaṇṭhito "ahaṁ kho
idāni ākiṇṇo dukkhaṁ viharāmi, ime ca bhikkhū mama vacanaṁ
na karonti; yannūnāhaṁ eko gaṇamhā vūpakaṭṭho vihareyyanti
cintetvā kosambiyaṁ piṇḍāya caritvā anapaloketvā bhikkhusaṅghaṁ
ekakova attano pattacīvaramādāya bālakaloṇakārāmaṁ 2- gantvā
tattha bhaguttherassa ekacārikavattaṁ kathetvā pācīnavaṁsamigadāye
tiṇṇaṁ kulaputtānaṁ sāmaggīrasānisaṁsaṁ kathetvā, yena pārileyyakaṁ,
tadavasari. tatra sudaṁ bhagavā pārileyyakaṁ upanissāya rakkhitavanasaṇḍe
bhaddasālamūle pārileyyakena hatthinā upaṭṭhiyamāno phāsukaṁ
vassāvāsaṁ vasi.
kosambīvāsinopi kho upāsakā vihāraṁ gantvā satthāraṁ
apassantā "kuhiṁ bhante satthāti pucchiṁsu. te bhikkhū āhaṁsu
"pārileyyakavanasaṇḍaṁ gatoti. "kiṁkāraṇā bhanteti. "amhe
samagge kātuṁ vāyami, mayaṁ pana na samaggā ahumhāti.
"bhante tumhe satthu santike pabbajitvā, tasmiṁ sāmaggiṁ
karontepi, samaggā na ahuvatthāti. "evamāvusoti. manussā
"ime satthu santike pabbajitvā, tasmiṁ sāmaggiṁ karontepi,
samaggā na jātā; mayaṁ ime nissāya satthāraṁ daṭṭhuṁ na labhimhā;

footnote: 1. vi. mahā. 5/334-335. 2. pāliyaṁ "bālakaloṇakārakagāmoti dissati.

page number: 053

imesaṁ neva āsanaṁ dassāma, na abhivādanādīni karissāmāti tato
paṭṭhāya tesaṁ sāmīcimattakaṁpi na kariṁsu. te appāhāratāya
sussamānā katipāheneva ujukā hutvā aññamaññaṁ accayaṁ
desetvā khamāpetvā "upāsakā mayaṁ samaggā jātā, tumhepi
no purimasadisāva hothāti āhaṁsu. "khamāpito pana vo bhante
satthāti. "na khamāpito āvusoti. "tenahi satthāraṁ khamāpetha,
satthu khamāpitakāle mayaṁpi tumhākaṁ purimasadisā bhavissāmāti. te
antovassabhāvena satthu santikaṁ gantuṁ avisahantā dukkhena taṁ
antovassaṁ vītināmesuṁ.
satthā pana tena hatthinā upaṭṭhiyamāno sukhaṁ vasi. sopi
gaṇaṁ pahāya phāsuvihāratthāya taṁ vanasaṇḍaṁ pāvisi. yathāha?
"ahaṁ kho 1- ākiṇṇo viharāmi hatthīhi hatthinīhi hatthikalabhehi 2-
hatthicchāpehi, chinnaggāni ceva tiṇāni khādāmi, obhaggobhaggañca
me sākhābhaṅgaṁ khādanti, āvilāni ca pānīyāni pivāmi,
ogāhantassa 3- me uttiṇṇassa hatthiniyo kāyaṁ upanighaṁsantiyo
gacchanti, 4- yannūnāhaṁ eko gaṇamhā vūpakaṭṭho vihareyyanti.
athakho so hatthināgo yūthā apakkamma, yena pārileyyakaṁ
rakkhitavanasaṇḍo bhaddasālamūlaṁ yena bhagavā, tenupasaṅkami;
upasaṅkamitvā 5- ca pana bhagavantaṁ vanditvā olokento aññaṁ

footnote: 1. pāliyampana ahaṁ kho etāhi ākiṇṇoti dissati. 2. yu. hatthikuḷabhehi. 3. tattheva
footnote: ogāhā ca meti. 4. ito paraṁ "ākiṇṇo dukkhaṁ na phāsu viharāmi. yannūnāhanti.
footnote: 5. vi. mahā. 5/341-342.

page number: 054

kiñci adisvā bhaddasālamūlaṁ pādena paharanto tacchetvā
soṇḍāya sākhaṁ gahetvā sammajji; tato paṭṭhāya soṇḍāya
ghaṭaṁ gahetvā pānīyaṁ paribhojanīyaṁ upaṭṭhapeti; uṇhodakena atthe
sati, uṇhodakaṁ paṭiyādeti. kathaṁ? hatthena kaṭṭhāni ghaṁsitvā
aggiṁ sampādeti, taṁ dārūni pakkhipanto jāletvā tattha pāsāṇe
pacitvā dārudaṇḍakena pavaṭṭetvā paricchinnāya khuddakasoṇḍiyaṁ
khipati; tato hatthaṁ otāretvā udakassa tattabhāvaṁ jānitvā
gantvā satthāraṁ vandati. satthā "udakaṁ te tāpitaṁ pārileyyakāti
vatvā tattha gantvā nahāyati. athassa nānāvidhāni phalāni
āharitvā deti. yadā pana satthā gāmaṁ piṇḍāya pavisati; tadā
satthu pattacīvaramādāya kumbhe patiṭṭhāpetvā satthārā saddhiṁyeva
gacchati. satthā gāmūpacāraṁ patvā "pārileyyaka ito paṭṭhāya
tayā gantuṁ na sakkā, āhara me pattacīvaranti āharāpetvā
gāmaṁ piṇḍāya pavisati. sopi yāva satthu nikkhamanā tattheva
ṭhatvā satthu āgamanakāle paccuggamanaṁ katvā purimanayeneva
pattacīvaraṁ gahetvā vasanaṭṭhāne otāretvā vattaṁ dassetvā
sākhāya vījati, rattiṁ vālamigaparipanthanivāraṇatthaṁ mahantaṁ daṇḍaṁ
soṇḍāya gahetvā "satthāraṁ rakkhissāmīti yāva aruṇuggamanā
vanasaṇḍassa antarantare vicarati. tato paṭṭhāyayeva kira so
vanasaṇḍo rakkhitavanasaṇḍo nāma jāto. aruṇe uggate,
mukhodakadānaṁ ādiṁ katvā teneva upāyena sabbavattāni karoti.

page number: 055

atheko makkaṭo taṁ hatthiṁ uṭṭhāya samuṭṭhāya tathāgatassa
abhisamācārikaṁ karontaṁ disvā "ahaṁpi kiñcideva karissāmīti
vicaranto ekadivasaṁ nimmakkhikaṁ daṇḍakamadhupaṭalaṁ disvā daṇḍakaṁ
bhañjitvā daṇḍakeneva saddhiṁ madhupaṭalaṁ satthu santikaṁ haritvā
kadalipattaṁ chinditvā tattha ṭhapetvā adāsi. satthā gaṇhi.
makkaṭo "karissati nu kho paribhogaṁ na karissatīti olokento
gahetvā nisinnaṁ disvā "kiṁ nu khoti cintetvā daṇḍakoṭiṁ
gahetvā parivattetvā upadhārento aṇḍakāni disvā tāni saṇikaṁ
apanetvā puna adāsi. satthā paribhogamakāsi. so tuṭṭhamānaso taṁ taṁ
sākhaṁ gahetvā naccanto aṭṭhāsi. athassa gahitasākhāpi akkantasākhāpi
bhijji. so ekasmiṁ khāṇumatthake patitvā, nibbiddhagatto
pasanneneva cittena kālaṁ katvā tāvatiṁsabhavane tiṁsayojanike
kanakavimāne nibbatti, accharāsahassaparivāro ahosi.
tathāgatassa tattha hatthināgena upaṭṭhiyamānassa vasanabhāvo
sakalajambudīpe pākaṭo ahosi. sāvatthīnagarato "anāthapiṇḍiko
visākhā mahāupāsikāti evamādīni mahākulāni ānandattherassa
sāsanaṁ pahiṇiṁsu "satthāraṁ no bhante dassethāti. disāvāsinopi
pañcasatā bhikkhū vutthavassā ānandattheraṁ upasaṅkamitvā "cirassutā
no āvuso ānanda bhagavato sammukhā dhammīkathā; sādhu mayaṁ
āvuso ānanda labheyyāma bhagavato sammukhā dhammīkathaṁ savanāyāti
yāciṁsu. thero te bhikkhū ādāya tattha gantvā "temāsaṁ ekavihārino

page number: 056

tathāgatassa santikaṁ ettakehi bhikkhūhi saddhiṁ upasaṅkamituṁ
ayuttanti cintetvā te bhikkhū bahi ṭhapetvā ekakova
satthāraṁ upasaṅkami. pārileyyako taṁ disvā daṇḍakaṁ ādāya
pakkhandi. satthā oloketvā "apehi pārileyyaka, mā nivārayi;
buddhupaṭṭhāko esoti āha. so tattheva daṇḍaṁ chaḍḍetvā
pattacīvarapaṭiggahaṇaṁ āpucchi. thero nādāsi. nāgo "sace
uggahitavatto bhavissati, satthu nisīdanapāsāṇaphalake attano
parikkhāraṁ na ṭhapessatīti cintesi. thero pattacīvaraṁ bhūmiyaṁ ṭhapesi.
vattasampannā hi garūnaṁ āsane vā sayane vā attano parikkhāraṁ
na ṭhapenti. so taṁ disvā pasannacitto ahosi. thero satthāraṁ
vanditvā ekamantaṁ nisīdi. satthā "ānanda ekakova āgatosīti
pucchitvā pañcasatehi bhikkhūhi saddhiṁ āgatabhāvaṁ sutvā "kuhiṁ
pana teti vatvā, "tumhākaṁ cittaṁ ajānanto bahi ṭhapetvā
āgatomhīti vutte, "pakkosāhi teti āha. thero tathā akāsi. te
bhikkhū āgantvā satthāraṁ vanditvā ekamantaṁ nisīdiṁsu. satthā tehi
saddhiṁ paṭisanthāraṁ katvā, tehi bhikkhūhi "bhante bhagavā buddhasukhumālo
ceva khattiyasukhumālo ca, tumhehi temāsaṁ ekakehi tiṭṭhantehi
nisīdantehi ca dukkaraṁ kataṁ; vattapaṭivattakārakopi mukhodakadāyakopi
nāhosi maññeti vutte, "bhikkhave pārileyyakahatthinā mama
sabbakiccāni katāni, evarūpaṁ hi sahāyakaṁ labhantena ekato vasituṁ
yuttaṁ, alabhantassa ekacārikabhāvova seyyoti vatvā imā

page number: 057

nāgavagge tisso gāthāyo abhāsi
"sace labhetha nipakaṁ sahāyaṁ
saddhiṁcaraṁ sādhuvihāri dhīraṁ,
abhibhuyya sabbāni parissayāni
careyya tenattamano satīmā.
no ce labhetha nipakaṁ sahāyaṁ
saddhiṁcaraṁ sādhuvihāri dhīraṁ,
rājāva raṭṭhaṁ vijitaṁ pahāya,
eko care, mātaṅgaraññeva nāgo.
ekassa caritaṁ seyyo, natthi bāle sahāyatā;
eko care na ca pāpāni kayirā,
appossukko mātaṅgaraññeva nāgoti.
gāthāpariyosāne pañcasatāpi te bhikkhū arahatte patiṭṭhahiṁsu.
ānandatthero anāthapiṇḍikādīhi pesitaṁ sāsanaṁ ārocetvā "bhante
anāthapiṇḍikapamukhā pañca ariyasāvakakoṭiyo tumhākaṁ āgamanaṁ
paccāsiṁsantīti āha. satthā "tenahi gaṇhāhi pattacīvaranti pattacīvaraṁ
gāhāpetvā nikkhami. nāgo gantvā magge tiriyaṁ aṭṭhāsi. bhikkhū
taṁ disvā bhagavantaṁ pucchiṁsu "kiṁ karoti bhanteti. "tumhākaṁ
bhikkhave bhikkhaṁ dātuṁ paccāsiṁsati, dīgharattaṁ kho panāyaṁ mayhaṁ
upakārako, nāssa cittaṁ kopetuṁ vaṭṭati, nivattatha bhikkhaveti.
satthā bhikkhū gahetvā nivatti. hatthīpi vanasaṇḍaṁ pavisitvā

page number: 058

panasakadaliphalādīni nānāphalāni saṁharitvā rāsiṁ katvā punadivase
bhikkhūnaṁ adāsi. pañcasatā bhikkhū sabbāni khepetuṁ nāsakkhiṁsu.
bhattakiccapariyosāne satthā pattacīvaraṁ gahetvā nikkhami. nāgo
bhikkhūnaṁ antarantarena gantvā satthu purato tiriyaṁ aṭṭhāsi. bhikkhū
taṁ disvā bhagavantaṁ pucchiṁsu "kiṁ karoti bhanteti. "ayaṁ bhikkhave
tumhe pesetvā maṁ nivattetīti. "evaṁ bhanteti. "āma bhikkhaveti.
atha naṁ satthā "pārileyyaka idaṁ mama anivattagamanaṁ, tava iminā
attabhāvena jhānaṁ vā vipassanaṁ vā maggaphalaṁ vā natthi, tiṭṭha
tvanti āha. taṁ sutvā nāgo mukhe soṇḍaṁ pakkhipitvā rodanto
pacchato pacchato agamāsi. so hi satthāraṁ nivattetuṁ labhanto
teneva niyāmena yāvajīvaṁ paṭijaggeyya. satthā pana taṁ gāmūpacāraṁ
patvā "pārileyyaka ito paṭṭhāya tava abhūmi, manussāvāso
saparipantho, tiṭṭha tvanti āha. so rodamāno tattha ṭhatvā,
satthari cakkhupathaṁ vijahante, hadayena phalitena kālaṁ katvā satthari
pasādena tāvatiṁsabhavane tiṁsayojanike kanakavimāne accharāsahassamajjhe
nibbatti. "pārileyyakadevaputtotvevassa nāmaṁ ahosi. satthāpi
anupubbena jetavanaṁ agamāsi.
kosambikā bhikkhū "satthā kira sāvatthiṁ āgatoti sutvā
satthāraṁ khamāpetuṁ tattha agamaṁsu. kosalarājā "te kira kosambikā
bhaṇḍanakārakā bhikkhū āgacchantīti sutvā satthāraṁ upasaṅkamitvā
"ahaṁ bhante tesaṁ mama vijitaṁ pavisituṁ na dassāmīti āha.

page number: 059

"mahārāja sīlavantā te bhikkhū, kevalaṁ aññamaññaṁ vivādena
mama vacanaṁ na gaṇhiṁsu; idāni maṁ khamāpetuṁ āgacchanti: āgacchantu
mahārājāti. anāthapiṇḍikopi "bhante ahaṁ tesaṁ vihāraṁ pavisituṁ
na dassāmīti vatvā tatheva bhagavatā paṭikkhitto tuṇhī ahosi.
sāvatthiyaṁ anuppattānaṁ pana tesaṁ bhagavā ekamante vivittaṁ kārāpetvā
senāsanaṁ dāpesi. aññe bhikkhū tehi saddhiṁ neva ekato nisīdanti
na tiṭṭhanti. āgatāgatā satthāraṁ pucchanti "katame te bhante
bhaṇḍanakārakā kosambikā bhikkhūti. satthā "eteti dasseti.
te "ete kira te, ete kira teti āgatāgatehi aṅguliyā
dassiyamānā lajjāya sīsaṁ ukkhipituṁ asakkontā bhagavato pādamūle
nipajjitvā bhagavantaṁ khamāpesuṁ. satthā "bhāriyaṁ vo bhikkhave kataṁ;
tumhe nāma mādisassa buddhassa santike pabbajitvāpi, mayi sāmaggiṁ
karonte, mama vacanaṁ na karittha, porāṇakapaṇḍitāpi vajjhappattānaṁ
mātāpitūnaṁ ovādaṁ sutvā, tesu jīvitā voropiyamānesupi, taṁ
anatikkamitvā pacchā dvīsu raṭṭhesu rajjaṁ kārayiṁsūti vatvā
punadeva dīghāvukumārajātakaṁ kathetvā "evaṁ bhikkhave dīghāvukumāro
mātāpitūsu jīvitā voropiyamānesupi, tesaṁ ovādaṁ anatikkamitvā
pacchā brahmadattassa dhītaraṁ labhitvā dvīsu kāsikosalaraṭṭhesu rajjaṁ
kāresi, tumhehi pana mama vacanaṁ akarontehi bhāriyaṁ katanti vatvā
imaṁ gāthamāha

page number: 060

"pare ca na vijānanti `mayamettha yamāma se;
ye ca tattha vijānanti, tato sammanti medhagāti.
tattha "pareti: paṇḍite ṭhapetvā tato aññe bhaṇḍanakārakā
pare nāma. te tattha saṅghamajjhe kolāhalaṁ karontā "mayaṁ
yamāma se uparamāma nassāma sasataṁ samīpaṁ maccusantikaṁ gacchāmāti
na vijānanti. ye ca tattha vijānantīti; ye tattha paṇḍitā
"mayaṁ maccusamīpaṁ gacchāmāti vijānanti. tato sammanti medhagāti:
evaṁ hi te jānantā yonisomanasikāraṁ uppādetvā medhagānaṁ
kalahānaṁ vūpasamāya paṭipajjanti, atha tesaṁ tāya paṭipattiyā te
medhagā sammanti. athavā "pare cāti: pubbe mayā "mā bhikkhave
bhaṇḍanantiādīni vatvā ovadiyamānāpi mama ovādassa apaṭiggahaṇena
amāmakā pare nāma "mayaṁ chandādivasena micchāgāhaṁ gahetvā ettha
saṅghamajjhe yamāmase bhaṇḍanādīnaṁ vuḍḍhiyā vāyamāmāti na
vijānanti. idāni pana yoniso paccavekkhamānā tattha tumhākaṁ
antare ye paṇḍitapurisā "pubbe mayaṁ chandādivasena vāyamantā
ayoniso paṭipannāti vijānanti, tato tesaṁ santikā te paṇḍitapurise
nissāya imedāni kalahasaṅkhātā medhagā sammantīti ayamettha atthoti.
gāthāpariyosāne sampattabhikkhū sotāpattiphalādīsu patiṭṭhahiṁsūti.
kosambikavatthu.
-----------

page number: 061

6. cullakālamahākālavatthu. (6)
"subhānupassiṁ viharantanti imaṁ dhammadesanaṁ satthā setabyanagaraṁ
upanissāya sīsapāvane viharanto cullakālamahākāle ārabbha kathesi.
setabyanagaravāsino hi "cullakālo majjhimakālo mahākālo
cāti tayo bhātaro kuṭumbikā. tesu jeṭṭhakaniṭṭhā disāsu vicaritvā
pañcahi sakaṭasatehi bhaṇḍaṁ āharanti. majjhimakālo ābhataṁ vikkīṇāti.
athekasmiṁ samaye te ubhopi bhātaro pañcahi sakaṭasatehi nānābhaṇḍaṁ
gahetvā sāvatthiṁ gantvā sāvatthiyā ca jetavanassa ca antare
sakaṭāni mocayiṁsu. tesu mahākālo sāyaṇhasamaye mālāgandhādihatthe
sāvatthīvāsino ariyasāvake dhammassavanāya gacchante disvā "kuhiṁ
ime gacchantīti pucchitvā tamatthaṁ sutvā "ahaṁpi gamissāmīti
cintetvā kaniṭṭhaṁ āmantetvā "tāta sakaṭesu appamatto hohi,
ahaṁpi dhammaṁ sotuṁ gamissāmīti vatvā gantvā tathāgataṁ vanditvā
parisapariyante nisīdi. satthā taṁdivasaṁ tassa ajjhāsayena anupubbīkathaṁ
kathento dukkhakkhandhasuttādivasena anekapariyāyena kāmānaṁ ādīnavaṁ
okāraṁ saṅkilesañca kathesi. taṁ sutvā mahākālo "sabbaṁ kira
pahāya gantabbaṁ, paralokaṁ gacchantaṁ neva bhogā na ñātayo
anugacchanti, kiṁ me gharāvāsena, pabbajissāmīti cintetvā, mahājane
vanditvā pakkante, satthāraṁ pabbajjaṁ yācitvā, satthārā "natthi
te koci apaloketabboti vutte, "kaniṭṭho me atthi bhanteti
vatvā, "tenahi apalokehi nanti vutte, "sādhu bhanteti āgantvā

page number: 062

kaniṭṭhaṁ etadavoca "tāta imaṁ sabbaṁ sāpateyyaṁ paṭipajjāti. 1-
"tumhe pana bhātikāti. "ahaṁ satthu santike pabbajissāmīti.
so taṁ nānappakārehi yācitvā nivattetuṁ asakkonto "sādhu
sāmi yathājjhāsayaṁ karothāti āha. mahākālo gantvā satthu
santike pabbaji. "ahaṁ bhātikaṁ gahetvāva uppabbajissāmīti
cullakālopi pabbaji. aparabhāge mahākālo upasampadaṁ labhitvā
satthāraṁ upasaṅkamitvā sāsane dhurāni pucchitvā, satthārā dvīsu
dhuresu kathitesu, "ahaṁ bhante mahallakakāle pabbajitattā ganthadhuraṁ
pūretuṁ na sakkhissāmi, vipassanādhuraṁ pana pūressāmīti yāva arahattā
sosānikadhutaṅgaṁ kathāpetvā, paṭhamayāmātikkame sabbesu niddaṁ
okkantesu, susānaṁ gantvā paccūsakāle sabbesu anuṭṭhitesuyeva,
vihāraṁ āgacchati.
athekā susānagopikā kālī nāma chavaḍāhikā therassa
ṭhitaṭṭhānañca nisīdanaṭṭhānañca caṅkamanaṭṭhānañca disvā "ko nu kho
idhāgacchati, pariggaṇhissāmi nanti pariggaṇhituṁ asakkontī ekadivasaṁ
susānakuṭikāya dīpaṁ jāletvā puttadhītaro ādāya gantvā
ekamante nilīnā majjhimayāme theraṁ āgacchantaṁ disvā gantvā
vanditvā "ayyo no bhante imasmiṁ ṭhāne viharatīti āha.
"āma upāsiketi. "bhante susāne viharantehi nāma vattaṁ uggaṇhituṁ
vaṭṭatīti. thero "kiṁ pana mayaṁ tayā kathitavatte vattissāmāti

footnote: 1. paṭicchātipi, ma. paṭipajjāhi.

page number: 063

avatvā "kiṁ kātuṁ vaṭṭati upāsiketi āha. "bhante sosānikehi
nāma susāne vasanabhāvo susānagopakānaṁ vihāre mahātherassa
gāmabhojakassa ca kathetuṁ vaṭṭatīti. "kiṁkāraṇāti. "katakammā corā
sāmikehi padānupadaṁ anubandhantā susāne bhaṇḍikaṁ chaḍḍetvā
palāyanti; atha manussā sosānikānaṁ paripanthaṁ karonti; etesaṁ pana
kathite, `mayaṁ imassa bhaddantassa ettakannāma kālaṁ ettha vasanabhāvaṁ
jānāma, acoro esoti upaddavaṁ nivārenti; tasmā etesaṁ kathetuṁ
vaṭṭatīti. "aññaṁ kiṁ kātabbanti. "bhante susāne vasantena
nāma ayyena macchamaṁsapiṭṭhatilaguḷādīni vajjetabbāni, divā na
niddāyitabbaṁ, akusītena bhavitabbaṁ āraddhaviriyena, asaṭhena amāyāvinā
hutvā kalyāṇajjhāsayena bhavitabbaṁ, sāyaṁ sabbesu suttesu vihārato
āgantabbaṁ, paccūsakāle sabbesu anuṭṭhitesuyeva, vihāraṁ gantabbaṁ,
sace bhante ayyo imasmiṁ ṭhāne evaṁ viharanto pabbajitakiccaṁ
matthakaṁ pāpetuṁ sakkhissati, sace matasarīraṁ ānetvā chaḍḍenti,
kambalakūṭāgāraṁ āropetvā gandhamālādīhi sakkāraṁ katvā sarīrakiccaṁ
karissāmi; no ce sakkhissati, citakaṁ āropetvā aggiṁ jāletvā
saṅkunā ākaḍḍhitvā bahi ṭhapetvā 1- pharasunā koṭṭetvā khaṇḍākhaṇḍikaṁ
chinditvā aggimhi pakkhipitvā tuyhaṁ 2- dassetvā 2- jhāpessāmīti.
atha naṁ thero "sādhu bhadde, ekaṁ pana rūpārammaṇaṁ disvā mayhaṁ
kathehīti āha. sā "sādhūti paccassosi. thero yathājjhāsayena

footnote: 1. sī. ma. khipitvā. 2. sī. ma. natthi, atirekapadehi bhavitabbaṁ.

page number: 064

susāne samaṇadhammaṁ karoti. cullakālatthero pana uṭṭhāya samuṭṭhāya
gharāvāsaṁ cinteti, puttadāraṁ anussarati, "ayaṁ me bhātiko atibhāriyaṁ
kammaṁ karotīti cintesi.
athekā kuladhītā taṁmuhuttaṁ samuṭṭhitena byādhinā sāyaṇhasamaye
amilātā akilantā kālamakāsi. tamenaṁ ñātayo dārutelādīhi
saddhiṁ sāyaṁ susānaṁ netvā susānagopikāya "imaṁ jhāpehīti bhatiṁ
datvā niyyādetvā pakkamiṁsu. sā tassā pārupanavatthaṁ apanetvā
taṁ muhuttamataṁ paṇītappaṇītaṁ suvaṇṇavaṇṇaṁ sarīraṁ disvā "imaṁ
ayyassa dassetuṁ paṭirūpaṁ ārammaṇanti cintetvā gantvā theraṁ
vanditvā "evarūpaṁ nāma bhante ārammaṇaṁ atthi, olokeyyāthāti
āha. thero "sādhūti gantvā pārupanavatthaṁ nīharāpetvā pādatalato
yāva kesaggā oloketvā "atipaṇītametaṁ rūpaṁ suvaṇṇavaṇṇaṁ,
aggimhi naṁ pakkhipitvā mahājālāhi gahitakāle mayhaṁ āroceyyāsīti
vatvā sakaṭṭhānameva gantvā nisīdi. sā tathā katvā therassa
ārocesi. thero gantvā olokesi. jālāya pahaṭapahaṭaṭṭhāne
kavaragāvī viya sarīravaṇṇaṁ ahosi. pādā namitvā olambiṁsu, hatthā
paṭikujjiṁsu, lalāṭaṁ 1- niccammaṁ ahosi. thero "idaṁ sarīraṁ idāneva
olokentānaṁ apariyantīkaraṁ hutvā idāneva khayappattaṁ vayappattanti
rattiṭṭhānaṁ gantvā nisīditvā khayavayaṁ sampassamāno

footnote: 1. sī. ma. nalāṭaṁ.

page number: 065

"aniccā vata saṅkhārā uppādavayadhammino,
uppajjitvā nirujjhanti tesaṁ vūpasamo sukhoti 1-
gāthaṁ vatvā vipassanaṁ vaḍḍhetvā saha paṭisambhidāhi arahattaṁ pāpuṇi.
tasmiṁ arahattaṁ patte, satthā bhikkhusaṅghaparivuto cārikañcaramāno
setabyanagaraṁ gantvā siṁsapāvanaṁ pāvisi. cullakālassa bhariyāyo
"satthā kira anuppattoti sutvā "amhākaṁ sāmikaṁ gaṇhissāmāti
pesetvā satthāraṁ nimantāpesuṁ. buddhānaṁ pana aparicitaṭṭhāne
āsanapaññattiṁ ācikkhantena ekena bhikkhunā paṭhamataraṁ gantuṁ
vaṭṭati. buddhānaṁ hi majjhimaṭṭhāne āsanaṁ paññāpetvā tassa
dakkhiṇato sārīputtattherassa vāmato mahāmoggallānattherassa
tato paṭṭhāya ubhosu passesu bhikkhusaṅghassa āsanaṁ paññāpetabbaṁ
hoti; tasmā mahākālatthero cīvarapārupanaṭṭhāne ṭhatvā "tvaṁ
purato gantvā āsanapaññattiṁ ācikkhāhīti cullakālaṁ pesesi.
tassa diṭṭhakālato paṭṭhāya gehajanā tena saddhiṁ parihāsaṁ karontā
nīcāsanāni saṅghattherakoṭiyaṁ attharanti, uccāsanāni saṅghanavakakoṭiyaṁ.
itaro "mā evaṁ karotha, uccāsanāni upari paññāpetha,
nīcāsanāni heṭṭhāti āha. itthiyo tassa vacanaṁ asaṇantiyo
viya "tvaṁ kiṁ karonto vicarasi? kiṁ tava āsanāni paññāpetuṁ
na vaṭṭati? tvaṁ kaṁ āpucchitvā pabbajito? kena pabbajāpitosi?
kasmā idhāgatosīti vatvā nivāsanapārupanaṁ acchinditvā setakāni

footnote: 1. dī. mahā. 10/181. saṁ. sa. 15/8. saṁ. ni. 16/228. khu. jā. eka. 27/31.

page number: 066

vatthāni nivāsetvā sīse mālācumbaṭakaṁ ṭhapetvā "gaccha tvaṁ,
satthāraṁ ānehi; mayaṁ āsanāni paññāpessāmāti pahiṇiṁsu. so
naciraṁ bhikkhubhāve ṭhatvā avassikova uppabbajitvā lajjituṁ na
jānāti; tasmā tena ākappena nirāsaṅkova gantvā satthāraṁ
vanditvā buddhappamukhaṁ bhikkhusaṅghaṁ ādāya āgato. bhikkhusaṅghassa
pana bhattakiccāvasāne mahākālassa bhariyāyo "imāhi attano
sāmiko gahito, mayaṁpi amhākaṁ sāmikaṁ gaṇhissāmāti cintetvā
punadivasatthāya satthāraṁ nimantayiṁsu. tadā pana āsanapaññāpanatthaṁ
añño bhikkhu agamāsi. tā tasmiṁ khaṇe okāsaṁ alabhitvā
buddhappamukhaṁ bhikkhusaṅghaṁ nisīdāpetvā bhikkhaṁ adaṁsu. cullakālassa pana
dve bhariyāyo, majjhimakālassa catasso, mahākālassa aṭṭha. bhikkhūpi
bhattakiccaṁ kātukāmā nisīditvā bhattakiccamakaṁsu, bahi gantukāmā
uṭṭhāya agamaṁsu. satthā pana nisīditvā bhattakiccaṁ kari. tassa
bhattakiccapariyosāne tā itthiyo "bhante mahākālo amhākaṁ
anumodanaṁ katvā gamissati, tumhe purato gacchathāti vadiṁsu. satthā
"sādhūti vatvā purato agamāsi. gāmadvāraṁ patvā bhikkhusaṅgho
ujjhāyi "kinnāmetaṁ satthārā kataṁ, ñatvā nu kho kataṁ udāhu
ajānitvā?, hiyyo cullakālassa purato gatattā pabbajjantarāyo
jāto, ajja aññassa purato gatattā antarāyo nāhosi,
idāni satthā mahākālaṁ nivattetvā āgato, sīlavā kho pana
bhikkhu ācārasampanno; karissanti nu kho tassa pabbajjantarāyanti.

page number: 067

satthā tesaṁ vacanaṁ sutvā nivattitvā ṭhito "kiṁ kathetha bhikkhaveti
pucchi. te tamatthaṁ ārocesuṁ. "kiṁ pana tumhe bhikkhave cullakālaṁ
viya mahākālaṁ sallakkhethāti. "āma bhante, tassa hi dve pajāpatiyo,
imassa aṭṭha; aṭṭhahi parikkhipitvā gahito kiṁ karissati bhanteti.
satthā "mā bhikkhave evaṁ avacuttha, cullakālo uṭṭhāya samuṭṭhāya
subhārammaṇabahulo viharati, papātataṭe ṭhitadubbalarukkhasadiso, mayhaṁ
pana putto mahākālo asubhānupassī viharati, ghanaselapabbato viya
acalo vāti vatvā imā gāthāyo abhāsi
"subhānupassiṁ viharantaṁ indriyesu asaṁvutaṁ
bhojanamhi amattaññuṁ kusītaṁ hīnavīriyaṁ
taṁ ve pasahatī māro, vāto rukkhaṁva dubbalaṁ.
asubhānupassiṁ viharantaṁ indriyesu susaṁvutaṁ
bhojanamhi ca mattaññuṁ saddhaṁ āraddhavīriyaṁ
taṁ ve nappasahatī māro, vāto selaṁva pabbatanti.
tattha subhānupassinti: subhaṁ anupassantaṁ. "iṭṭhārammaṇe
mānasaṁ vissajjetvā viharantanti attho. yo hi puggalo nimittaggāhaṁ
anubyañjanaggāhaṁ gaṇhanto "nakhā sobhaṇāti gaṇhāti, "aṅguliyo
sobhaṇāti gaṇhāti, "hatthā pādā jaṅghā ūrū kaṭi udaraṁ thanā
gīvā oṭṭho dantā mukhaṁ nāsā akkhīni kaṇṇā bhamukā lalāṭaṁ
kesā sobhaṇāti gaṇhāti, "kesā lomā nakhā dantā taco
sobhaṇoti gaṇhāti, "vaṇṇo subho, saṇṭhānaṁ subhanti gaṇhāti;

page number: 068

ayaṁ subhānupassī nāma; taṁ evaṁ subhānupassiṁ viharantaṁ. indriyesūti:
cakkhādīsu chasu indriyesu. asaṁvutnti; cakkhudvārādīni arakkhantaṁ.
amattaññunti: pariyesanamattā paṭiggahaṇamattā paribhogamattāti imissā
mattāya ajānanato bhojanamhi amattaññuṁ. apica "paccavekkhaṇamattā
vissajjanamattāti imissāpi mattāya ajānanato amattaññuṁ.
"idaṁ bhojanaṁ dhammikaṁ, idaṁ adhammikantipi ajānantaṁ. kusītanti:
kāmabyāpādavihiṁsāvitakkavasikatāya kusītaṁ. hīnavīriyanti: nibbīriyaṁ
catūsu iriyāpathesu vīriyakaraṇavirahitaṁ.
pasahatīti: abhibhavati ajjhottharati. vāto rukkhaṁva dubbalanti:
balavavāto chinnataṭe jātaṁ dubbalarukkhaṁ viya. "yathā hi so vāto tassa
rukkhassa pupphaphalapallavādīnipi pāteti, khuddakasākhāpi bhañjati,
mahāsākhāpi bhañjati, samūlaṁpi taṁ rukkhaṁ ubbattetvā uddhamūlaṁ adhosākhaṁ
katvā gacchati; evameva evarūpaṁ puggalaṁ anto uppanno kilesamāro
pasahati; balavavāto dubbalarukkhassa pupphaphalapallavādipātanaṁ viya
khuddānukhuddakāpattiāpajjanaṁpi karoti, khuddakasākhābhañjanaṁ viya
nissaggiyādiāpattiāpajjanaṁpi karoti, mahāsākhābhañjanaṁ viya
terasasaṅghādisesāpajjanaṁpi karoti, ubbattetvā uddhamūlaṁ heṭṭhāsākhaṁ
katvā pātanaṁ viya pārājikāpattiāpajjanaṁpi karoti, svākkhātasāsanā
nīharitvā katipāheneva gihibhāvaṁ pāpeti; evarūpaṁ puggalaṁ kilesamāro
attano vase vattetīti attho.
asubhānupassinti: dasasu asubhesu aññataraṁ asubhaṁ passantaṁ,

page number: 069

paṭikūlamanasikāre yuttaṁ, kese asubhato passantaṁ, lome nakhe dante tacaṁ
vaṇṇaṁ saṇṭhānaṁ asubhato passantaṁ. indriyesūti: chasu indriyesu.
susaṁvutanti: nimittaggāhādivirahitaṁ pihitadvāraṁ. amattaññutāpaṭipakkhena
bhojanamhi ca mattaññuṁ. saddhanti: kammassa ceva phalassa ca saddahana-
lakkhaṇāya lokiyasaddhāya ceva tīsu vatthūsu aveccappasādasaṅkhātāya
lokuttarasaddhāya ca samannāgataṁ. āraddhavīriyanti: paggahitavīriyaṁ
paripuṇṇavīriyaṁ. taṁ veti: taṁ evarūpaṁ puggalaṁ. "yathā dubbalavāto
saṇikaṁ paharanto ekaghanaṁ selaṁ cāletuṁ na sakkoti; tathā abbhantare
uppajjamānopi dubbalakilesamāro nappasahati khobhetuṁ kampetuṁ
cāletuṁ na sakkotīti attho.
tāpi kho tassa purāṇadutiyikā theraṁ parivāretvā "tvaṁ
kaṁ āpucchitvā pabbajito? idāni gihī bhavissasi na bhavissasītiādīni
vatvā kāsāyāni nīharitukāmā ahesuṁ. thero tāsaṁ ākāraṁ sallakkhetvā
nisinnāsanā vuṭṭhāya iddhiyā uppatitvā kūṭāgārakaṇṇikaṁ bhinditvā
ākāsena gantvā, satthari gāthā pariyosāpenteyeva, satthu
suvaṇṇavaṇṇaṁ sarīraṁ abhitthavanto otaritvā tathāgatassa pāde vandi.
gāthāpariyosāne sampattabhikkhū sotāpattiphalādīsu patiṭṭhahiṁsūti.
cullakālamahākālavatthu.
----------------

page number: 070

7. devadattavatthu. (7)
"anikkasāvoti imaṁ dhammadesanaṁ satthā jetavane viharanto
rājagahe devadattassa gandhārakāsāvalābhaṁ ārabbha kathesi.
ekasmiṁ hi samaye dve aggasāvakā pañcasate pañcasate
attano parivāre ādāya satthāraṁ āpucchitvā jetavanato rājagahaṁ
agamaṁsu. rājagahavāsino dvepi tayopi bahūpi ekato hutvā
āgantukadānaṁ adaṁsu. athekadivasaṁ āyasmā sārīputto anumodanaṁ
karonto "upāsakā eko sayaṁ dānaṁ deti, paraṁ na samādapeti; so
nibbattanibbattaṭṭhāne bhogasampadaṁ labhati, no parivārasampadaṁ, eko
paraṁ samādapeti, sayaṁ na deti; nibbattanibbattaṭṭhāne parivārasampadaṁ
labhati, no bhogasampadaṁ, eko sayaṁpi na deti, paraṁpi na samādapeti;
so nibbattanibbattaṭṭhāne kañjikamattaṁpi kucchipūraṁ na labhati, anātho
hoti nippaccayo, eko sayaṁpi deti, paraṁpi samādapeti; so
nibbattanibbattaṭṭhāne attabhāvasatepi attabhāvasahassepi
attabhāvasatasahassepi bhogasampadañceva parivārasampadañca labhatīti
evaṁ dhammaṁ desesi. tameko paṇḍitapuriso sutvā "acchariyā
vata bho dhammadesanā, sukhakāraṇaṁ kathitaṁ; mayā imāsaṁ dvinnaṁ
sampattīnaṁ nipphādanakakammaṁ kātuṁ vaṭṭatīti cintetvā " bhante
sve mayhaṁ bhikkhaṁ gaṇhathāti theraṁ nimantesi. "kittakehi
te bhikkhūhi attho upāsakāti. "kittakā pana vo bhante
parivārāti. "sahassamattā upāsakāti. "sabbehi saddhiṁyeva
bhikkhaṁ gaṇhatha bhanteti. thero adhivāsesi. upāsako

page number: 071

nagaravīthiyaṁ caranto "ammatātā mayā bhikkhusahassaṁ nimantitaṁ, tumhe
kittakānaṁ bhikkhūnaṁ bhikkhaṁ dātuṁ sakkhissatha, tumhe kittakānanti
samādapeti. manussā attano attano pahonakaniyāmena "mayaṁ dasannaṁ
dassāma, mayaṁ vīsatiyā, mayaṁ satassāti āhaṁsu. upāsako "tenahi
ekasmiṁ ṭhāne samāgamaṁ katvā ekatova pacissāma, sabbe
telatilataṇḍulasappiphāṇitādīni samāharathāti ekasmiṁ ṭhāne samāharāpesi.
athassa eko kuṭumbiko satasahassagghanakaṁ gandhārakāsāvavatthaṁ datvā
"sace te dānavaṭṭaṁ nappahoti, idaṁ vissajjetvā, yadūnaṁ, taṁ
pūreyyāsi; sace pahoti, yassa icchasi; tassa bhikkhuno dadeyyāsīti
āha. tadā tassa sabbaṁ dānavaṭṭaṁ pahosi, kiñci ūnannāma nāhosi.
so manusse pucchi "idaṁ anagghakāsāvaṁ ekena kuṭumbikena evaṁ nāma
vatvā dinnaṁ, dānavaṭṭaṁ atirekaṁ jātaṁ, kassidaṁ demāti. ekacce
"sārīputtattherassāti āhaṁsu. ekacce "thero sassaparipākasamaye
āgantvā gamanasīlo; devadatto amhākaṁ maṅgalāmaṅgalesu sahāyo
udakamaṇiko viya niccaṁ patiṭṭhito, tassa taṁ demāti āhaṁsu.
sambahulikāya kathāyapi "devadattassa dātabbanti vattāro bahutarā
ahesuṁ. atha naṁ devadattassa adaṁsu. so taṁ chinditvā sibbitvā
rajitvā nivāsetvā pārupitvā vicarati. manussā taṁ disvā "nayidaṁ
devadattassa anucchavikaṁ; sārīputtattherassa anucchavikaṁ; devadatto
attano ananucchavikaṁ nivāsetvā pārupitvā vicaratīti vadiṁsu.
atheko disāvāsiko bhikkhu rājagahā sāvatthiṁ gantvā satthāraṁ

page number: 072

vanditvā katapaṭisanthāro satthārā dvinnaṁ aggasāvakānaṁ phāsuvihāraṁ
pucchito ādito paṭṭhāya sabbaṁ taṁ pavattiṁ ārocesi. satthā
"na kho bhikkhu idāneva so attano ananucchavikaṁ vatthaṁ dhāreti,
pubbepi dhāresiyevāti vatvā atītaṁ āhari;
atīte bārāṇasiyaṁ brahmadatte rajjaṁ kārente, bārāṇasīvāsī
eko hatthimārako hatthiṁ māretvā dante ca tace ca antāni ca
ghanamaṁsañca āharitvā vikkīṇanto jīvitaṁ kappesi. athekasmiṁ araññe
anekasahassā hatthī gocaraṁ gahetvā gacchantā paccekabuddhe disvā
tato paṭṭhāya gacchamānā gamanāgamanakāle jannukehi nipatitvā
vanditvā pakkamanti. ekadivasaṁ hatthimārako taṁ kiriyaṁ disvā "ahaṁ
ime kicchena māremi, ime ca gamanāgamanakāle paccekabuddhe vandanti,
kinnu kho disvā vandantīti cintento "kāsāvanti sallakkhetvā
"mayāpi idāni kāsāvaṁ laddhuṁ vaṭṭatīti cintetvā ekassa
paccekabuddhassa jātassaraṁ oruyha nahāyantassa tīre ṭhapitesu kāsāvesu
cīvaraṁ thenetvā tesaṁ hatthīnaṁ gamanāgamanamagge sattiṁ gahetvā sasīsaṁ
pārupitvā nisīdati. hatthī taṁ disvā "paccekabuddhoti saññāya
vanditvā pakkamanti. so tesaṁ sabbapacchato gacchantaṁ sattiyā
paharitvā māretvā dantādīni gahetvā sesaṁ bhūmiyaṁ nikhanitvā gacchati.
aparabhāge bodhisatto hatthiyoniyaṁ paṭisandhiṁ gahetvā hatthijeṭṭhako yūthapati
ahosi. tadāpi so tatheva karoti. mahāpuriso attano parisāya
parihāniṁ ñatvā "kuhiṁ ime hatthī gatā mandā jātāti pucchitvā,

page number: 073

"na jānāma sāmīti vutte, "kuhiṁ 1- gacchantā maṁ anāpucchā na
gamissanti, paripanthena bhavitabbanti cintetvā "ekasmiṁ ṭhāne
kāsāvaṁ pārupitvā nisinnassa santikā paripanthena bhavitabbanti
parisaṅkitvā taṁ pariggaṇhituṁ sabbe hatthī purato pesetvā sayaṁ
pacchato vilambamāno āgacchati. so sesahatthīsu vanditvā gatesu,
mahāpurisaṁ āgacchantaṁ disvā cīvaraṁ saṁharitvā sattiṁ vissajji.
mahāpuriso satiṁ upaṭṭhapetvā āgacchanto pacchato paṭikkamitvā
sattiṁ vañcesi. atha naṁ "iminā me hatthī nāsitāti gaṇhituṁ
pakkhandi. itaro ekaṁ rukkhaṁ purato katvā nilīyi. atha naṁ rukkhena
saddhiṁ soṇḍāya parikkhipitvā "gahetvā bhūmiyaṁ pothessāmīti
tena nīharitvā dassitaṁ kāsāvaṁ disvā "sacāhaṁ imasmiṁ dussissāmi,
anekasahassesu me buddhappaccekabuddhakhīṇāsavesu lajjā nāma
bhinnā bhavissatīti adhivāsetvā "tayā me ettakā ñātakā
nāsitāti pucchi. "āma sāmīti. "kasmā evaṁ bhāriyaṁ kammaṁ
akāsi? attano ananucchavikaṁ vītarāgānaṁ anucchavikaṁ vatthaṁ paridahitvā
evarūpaṁ pāpakammaṁ karontena bhāriyaṁ tayā katanti. evañca pana
vatvā uttariṁpi niggaṇhanto
"anikkasāvo kāsāvaṁ yo vatthaṁ paridahessati
apeto damasaccena, na so kāsāvamarahati,
yo ca vantakasāvassa sīlesu susamāhito
upeto damasaccena, sa ve kāsāvamarahatīti

footnote: 1. kuhinti pucchanasaddo. ettha pana pucchā natthi tasmā yatthāti vā yattha katthacīti
footnote: vā yuttataraṁ.

page number: 074

gāthaṁ 1- vatvā "ayuttante katanti vatvā taṁ vissajjesi.
satthā imaṁ dhammadesanaṁ āharitvā "tadā hatthimārako
devadatto ahosi, tassa niggahako hatthināgo ahamevāti jātakaṁ
samodhānetvā "na kho bhikkhu idāneva, pubbepi devadatto attano
ananucchavikaṁ vatthaṁ dhāresiyevāti vatvā imā gāthā abhāsi
"anikkasāvo kāsāvaṁ yo vatthaṁ paridahessati
apeto damasaccena, na so kāsāvamarahati,
yo ca vantakasāvassa sīlesu susamāhito
upeto damasaccena, sa ve kāsāvamarahatīti. 2-
chaddantajātakenāpi ayamattho dīpetabboti.
tattha "anikkasāvoti: kāmarāgādīhi kasāvehi sakasāvo.
paridahessatīti: nivāsanapārupanattharaṇavasena paribhuñjissati. "pari-
dahissatītipi pāṭho. apeto damasaccenāti: indriyadamanena ceva
paramatthasaccapakkhikena ca vacīsaccena apeto. "viyuttoti attho.
na soti: so evarūpo puggalo kāsāvaṁ paridahituṁ nārahati.
vantakasāvassāti: catūhi maggehi vantakasāvo chaḍḍitakasāvo
pahīnakasāvo assa. sīlesūti: catūsu pārisuddhisīlesu. susamāhitoti:
suṭṭhu samāhito suṭṭhu ṭhito. upetoti: indriyadamanena ceva
vuttappakārena ca vacīsaccena upeto. sa veti: so evarūpo
puggalo taṁ kāsāvavatthaṁ arahatīti.

footnote: 1. gāthāti yuttataraṁ. 2. khu. jā. du. 27/83. tadaṭṭhakathā. 3/261.

page number: 075

gāthāpariyosāne so disāvāsiko bhikkhu sotāpanno jāto.
aññepi bahū sotāpattiphalādīni pāpuṇiṁsu. desanā mahājanassa
sātthikā ahosīti.
devadattavatthu.
----------
8. sañjayavatthu. (8)
"asāre sāramatinoti imaṁ dhammadesanaṁ satthā veḷuvane
viharanto dvīhi 1- aggasāvakehi niveditaṁ sañjayassa anāgamanaṁ ārabbha
kathesi. tatrāyaṁ anupubbīkathā:
amhākaṁ hi satthā ito kappasatasahassādhikānaṁ catunnaṁ
asaṅkheyyānaṁ matthake amaravatīnagare sumedho nāma brāhmaṇakumāro
hutvā sabbasippānaṁ 2- nipphattiṁ patto 3- mātāpitūnaṁ accayena
anekakoṭisaṅkhyaṁ dhanaṁ pariccajitvā isipabbajjaṁ pabbajitvā himavante
vasanto jhānābhiññāyo nibbattetvā ākāsena gacchanto
dīpaṅkaradasabalassa sudassanavihārato amaravatīnagaraṁ 4- pavisanatthāya maggaṁ
sodhiyamānaṁ disvā sayaṁpi ekaṁ padesaṁ gahetvā, tasmiṁ aniṭṭhiteyeva 5-
āgatassa satthuno attānaṁ setuṁ katvā ajinicammaṁ kalale 6- attharitvā

footnote: 1. sī. ma. yu. "dvīhītī natthi. 2. sī. ma. yu. sabbasippesu. 3. sī. ma. yu.
footnote: patvā. 4. sī. yu. rammavatīnagaraṁ. ma. rammavatīnagare. 5. sī. ma. yu.
footnote: asodhiteyeva. 6. ma. kalale ajinicammaṁ. sī. yu. "ajinicammanti natthi.

page number: 076

"satthā sasāvakasaṅgho kalalaṁ anakkamitvā maṁ akkamanto gacchatūti
nipanno, satthārā [1]- disvāva "buddhaṅkuro esa anāgate
kappasatasahassādhikānaṁ catunnaṁ asaṅkheyyānaṁ pariyosāne gotamo nāma
buddho bhavissatīti byākato, tassa satthuno aparabhāge "koṇḍañño
sumaṅgalo sumano revato sobhito anomadassī padumo nārado
padumuttaro sumedho sujāto piyadassī atthadassī dhammadassī siddhattho
tisso pusso vipassī sikhī vessabhū kakusandho konāgamano
kassapo cāti lokaṁ obhāsetvā uppannānaṁ imesaṁpi tevīsatiyā
buddhānaṁ santike laddhabyākaraṇo "dasa pāramiyo dasa upapāramiyo
dasa paramatthapāramiyoti samatiṁsapāramiyo pūretvā vessantarattabhāve
ṭhito sattakkhattuṁ paṭhavīkampanāni mahādānāni datvā puttadāraṁ
pariccajitvā āyupariyosāne tusitapure nibbattitvā tattha yāvatāyukaṁ
ṭhatvā, dasasahassacakkavāḷadevatāhi sannipatitvā
"kāloyante mahāvīra, uppajja mātukucchiyaṁ,
sadevakaṁ tārayanto bujjhassu amataṁ padanti
vutte, pañca mahāvilokanāni viloketvā tato cuto sakyarājakule
paṭisandhiṁ gahetvā tattha mahāsampattiyā paricāriyamāno anukkamena
bhadrayobbanaṁ patvā tiṇṇaṁ utūnaṁ anucchavikesu tīsu pāsādesu
devalokasiriṁ viya rajjasiriṁ anubhavanto uyyānakīḷāya gamanasamaye
anukkamena jiṇṇabyādhimatasaṅkhāte tayo devadūte disvā

footnote: 1. sī. ma. yu. etthantare "tanti dissati.

page number: 077

sañjātasaṁvego nivattitvā catutthavāre pabbajitaṁ disvā "sādhu
pabbajjāti pabbajjāya ruciṁ uppādetvā uyyānaṁ gantvā tattha
divasaṁ khepetvā maṅgalapokkharaṇītīre nisinno kappakavesaṁ gahetvā
āgatena vissukammunā devaputtena alaṅkatapaṭiyatto rāhulakumārassa
jātasāsanaṁ sutvā puttasinehassa balavabhāvaṁ ñatvā "yāva idaṁ
bandhanaṁ na bandhati, tāvadeva chindissāmīti cintetvā sāyaṁ nagaraṁ
pavisanto
"nibbutā nūna sā mātā, nibbuto nūna so pitā,
nibbutā nūna sā nārī, yassāyaṁ īdiso patīti
kisāgotamiyā nāma pitucchādhītāya bhāsitaṁ imaṁ gāthaṁ sutvā
"ahaṁ imāya nibbutapadaṁ sāvitoti gīvato muttāhāraṁ omuñcitvā
tassā pesetvā attano bhavanaṁ pavisitvā sirisayane nisinno,
niddūpagatānaṁ nāṭakitthīnaṁ vippakāraṁ disvā nibbinnahadayo channaṁ
uṭṭhāpetvā kanthakaṁ āharāpetvā kanthakaṁ āruyha channasahāyo
dasasahassacakkavāḷadevatāhi parivuto mahābhinikkhamanaṁ nikkhamitvā
anomānadītīre pabbajitvā anukkamena rājagahaṁ gantvā tattha
piṇḍāya caritvā paṇḍavapabbatapabbhāre nisinno magadharaññā
rajjena nimantiyamāno taṁ paṭikkhipitvā sabbaññutaṁ patvā attano
vijitaṁ āgamanatthāya tena gahitapaṭiñño āḷārañca uddakañca
upasaṅkamitvā tesaṁ santike adhigatavisesaṁ analaṅkaritvā chabbassāni
mahāpadhānaṁ padahitvā visākhapuṇṇamīdivase pātova sujātāya

page number: 078

dinnaṁ pāyāsaṁ paribhuñjitvā nerañjarāya nadiyā suvaṇṇapātiṁ
pavāhetvā nerañjarāya nadiyā tīre mahāvanasaṇḍe nānāsamāpattīhi
divasabhāgaṁ vītināmetvā sāyaṇhasamaye sotthiyena dinnaṁ tiṇaṁ
gahetvā kāḷena nāgarājena abhitthutaguṇo bodhimaṇḍaṁ āruyha
tiṇāni santharitvā "na tāvimaṁ pallaṅkaṁ bhindissāmi, yāva
me anupādāya āsavehi cittaṁ na vimuccissatīti paṭiññaṁ katvā
puratthābhimukho nisīditvā, suriye anatthaṅgamiteyeva, mārabalaṁ vidhamitvā
paṭhamayāme pubbenivāsañāṇaṁ majjhimayāme cutūpapātañāṇaṁ patvā
pacchimayāmāvasāne paccayākāre ñāṇaṁ otāretvā aruṇuggamane
dasabalacatuvesārajjādisabbaguṇapaṭimaṇḍitaṁ sabbaññutañāṇaṁ paṭivijjhitvā
sattasattāhaṁ bodhimaṇḍe vītināmetvā aṭṭhame sattāhe
ajapālanigrodhamūle nisinno dhammagambhīratāpaccavekkhaṇena
appossukkataṁ āpajjamāno dasasahassamahābrahmaparivārena
sahampatibrahmunā āyācitadhammadesano buddhacakkhunā lokaṁ
oloketvā brahmuno ajjhesanaṁ adhivāsetvā "kassa nu kho ahaṁ
paṭhamaṁ dhammaṁ deseyyanti olokento āḷāruddakānaṁ kālakatabhāvaṁ
ñatvā pañcavaggiyānaṁ bhikkhūnaṁ bahupakārataṁ anussaritvā uṭṭhāyāsanā
kāsīpuraṁ gacchanto antarāmagge upakena ājīvakena saddhiṁ
mantetvā āsāḷhapuṇṇamīdivase isipatane migadāye pañcavaggiyānaṁ
bhikkhūnaṁ vasanaṭṭhānaṁ patvā te ananucchavikena samudācārena samudācarante
saññāpetvā aññākoṇḍaññappamukhe aṭṭhārasabrahmakoṭiyo

page number: 079

amatapānaṁ pāyento dhammacakkaṁ pavattetvā pavattitapavaradhammacakko
pañcamiyaṁ pakkhassa sabbepi te bhikkhū arahatte patiṭṭhāpetvā
taṁdivasameva yasassa kulaputtassa upanissayasampattiṁ disvā taṁ
rattibhāge nibbinditvā gehaṁ pahāya nikkhamantaṁ "ehi yasāti
pakkositvā tasmiṁyeva rattibhāge sotāpattiphalaṁ pāpetvā
punadivase arahattaṁ pāpetvā aparepi tassa sahāyake catupaññāsajane
ehibhikkhupabbajjāya pabbājetvā arahattaṁ pāpesi. evaṁ
loke ekasaṭṭhiyā arahantesu jātesu, vutthavasso pavāretvā
"caratha bhikkhave cārikanti saṭṭhibhikkhū disāsu pesetvā sayaṁ
uruvelaṁ gacchanto antarāmagge kappāsikavanasaṇḍe tiṁsajane
bhaddavaggiyakumāre vinesi. tesu sabbapacchimako sotāpanno,
sabbuttamo anāgāmī ahosi. tepi sabbe ehibhikkhubhāveneva
pabbājetvā disāsu pesetvā sayaṁ uruvelaṁ gantvā aḍḍhuḍḍhāni
pāṭihāriyasahassāni dassetvā uruvelakassapādayo sahassajaṭilaparivāre
tebhātikajaṭile vinetvā ehibhikkhubhāveneva pabbājetvā gayāsīse
nisīdāpetvā ādittapariyāyadesanāya arahatte patiṭṭhāpetvā
tena arahantasahassena parivuto "bimbisārarañño dinnaṁ paṭiññaṁ
mocessāmīti rājagahanagarupacāre laṭṭhivanuyyānaṁ gantvā "satthā
kira āgatoti sutvā dvādasanahutehi brāhmaṇagahapatikehi saddhiṁ
āgatassa rañño madhuradhammakathaṁ kathento rājānaṁ ekādasahi
nahutehi saddhiṁ sotāpattiphale patiṭṭhāpetvā ekaṁ nahutaṁ saraṇesu

page number: 080

patiṭṭhāpetvā punadivase sakkena devaraññā māṇavakavaṇṇaṁ
gahetvā abhitthutaguṇo rājagahanagaraṁ pavisitvā rājanivesane
katabhattakicco veḷuvanārāmaṁ paṭiggahetvā tattheva vāsaṁ kappesi.
tattha naṁ sārīputtamoggallānā upasaṅkamiṁsu. tatrāyaṁ anupubbīkathā:
anuppanneyeva hi buddhe, rājagahato avidūre "upatissagāmo
ca kolitagāmo cāti dve brāhmaṇagāmā ahesuṁ. tesu
upatissagāme sāriyā nāma brāhmaṇiyā gabbhassa patiṭṭhitadivaseyeva
kolitagāme moggalliyā nāma brāhmaṇiyāpi gabbho patiṭṭhahi.
tāni kira dvepi kulāni yāva sattamā kulaparivaṭṭā ābaddha-
paṭibaddhasahāyakāneva. tāsaṁ dvinnaṁpi ekadivasameva gabbhaparihāraṁ
adaṁsu. tā ubhopi dasamāsaccayena putte vijāyiṁsu. nāmaggahaṇadivase
sāriyā brāhmaṇiyā puttassa upatissagāmake jeṭṭhakulassa puttattā
"upatissoti nāmaṁ akaṁsu. itarassa kolitagāme jeṭṭhakulassa
puttattā "kolitoti nāmaṁ akaṁsu. te ubhopi vuḍḍhimanvāya
sabbasippānaṁ pāraṁ agamaṁsu. upatissamāṇavassa kīḷanatthāya nadiṁ
vā uyyānaṁ vā gamanakāle pañca suvaṇṇasivikāsatāni parivārāni
honti, kolitamāṇavassa pañca ājaññarathasatāni. dvepi janā
pañcapañcamāṇavasataparivārā honti. rājagahe ca anusaṁvacchare
giraggasamajjo nāma hoti. tesaṁ dvinnaṁpi ekaṭṭhāneyeva
mañcātimañcaṁ bandhanti. dvepi ekatova nisīditvā samajjaṁ
passantā hasitabbaṭṭhāne hasanti, saṁvegaṭṭhāne saṁvegaṁ āpajjanti,

page number: 081

dāyaṁ dātuṁ yuttaṭṭhāne dāyaṁ denti. tesaṁ iminā niyāmena
ekadivasaṁ samajjaṁ passantānaṁ paripākagatattā ñāṇassa purimadivasesu
viya hasitabbaṭṭhāne hāso vā saṁvegaṭṭhāne saṁvego vā dāyaṁ
dātuṁ yuttaṭṭhāne dāyaṁ vā nāhosi. dve pana janā evaṁ
cintayiṁsu "kiṁ ettha oloketabbaṁ atthi, sabbepime appatte
vassasate apaṇṇattikabhāvaṁ gamissanti, amhehi pana ekaṁ
mokkhadhammaṁ pariyesituṁ vaṭṭatīti ārammaṇaṁ gahetvā nisīdiṁsu.
tato kolito upatissaṁ āha "samma upatissa tvaṁ na aññesu
divasesu viya haṭṭhapahaṭṭho, idāni anattamanadhātukosi, kinte
sallakkhitanti. so āha "samma kolita `etesaṁ olokane sāro
natthi, niratthakametaṁ, attano mokkhadhammaṁ gavesituṁ vaṭṭatīti idaṁ
cintayanto nisinnomhi, tvaṁ pana kasmā anattamanosīti. sopi
tathevāha. athassa attanā saddhiṁ ekajjhāsayataṁ ñatvā upatisso
āha "samma amhākaṁ ubhinnaṁpi sucintitaṁ, mokkhadhammaṁ pana gavesituṁ
vaṭṭati, gavesantehi nāma ekaṁ pabbajjaṁ laddhuṁ vaṭṭati, kassa
santike pabbajāmāti.
tena kho pana samayena sañjayo paribbājako rājagahe
paṭivasati mahatiyā paribbājakaparisāya saddhiṁ. te "tassa santike
pabbajissāmāti pañcamāṇavakasatāni "sivikāyo ca rathe ca
gahetvā gacchathāti uyyojetvā pañcahi māṇavakasatehi saddhiṁ
sañjayassa santike pabbajiṁsu. tesaṁ pabbajitakālato paṭṭhāya

page number: 082

sañjayo atirekalābhaggayasaggappatto ahosi. te katipāheneva
sabbaṁ sañjayassa samayaṁ pariggaṇhitvā "ācariya tumhākaṁ jānanasamayo
ettakova udāhu uttariṁpi atthīti pucchiṁsu. "ettakova,
sabbaṁ tumhehi ñātanti vutte, te cintayiṁsu "evaṁ sati, imassa
santike brahmacariyavāso niratthako, mayaṁ mokkhadhammaṁ gavesituṁ
nikkhantā, so imassa santike uppādetuṁ na sakkā, mahā
kho pana jambudīpo, gāmanigamajanapadarājadhāniyo carantā addhā
mokkhadhammadesakaṁ kañci ācariyaṁ labhissāmāti. tato paṭṭhāya
"yattha yattha paṇḍitā samaṇabrāhmaṇā santīti vadanti; tattha
tattha gantvā sākacchaṁ karonti. tehi puṭṭhapañhaṁ aññe kathetuṁ
na sakkonti, te pana tesaṁ pañhaṁ vissajjenti. evaṁ sakalajambudīpaṁ
pariggaṇhitvā nivattitvā sakaṭṭhānameva āgantvā "samma
kolita amhesu yo paṭhamaṁ amataṁ adhigacchati, so ārocetūti
katikaṁ akaṁsu.
evaṁ tesu katikaṁ katvā viharantesu, satthā vuttānukkamena
rājagahaṁ patvā veḷuvanaṁ paṭiggahetvā veḷuvane viharati. tadā
"caratha bhikkhave cārikaṁ bahujanahitāyāti ratanattayaguṇappakāsanatthaṁ
uyyojitānaṁ ekasaṭṭhiyā arahantānaṁ antare pañcavaggiyānaṁ
abbhantare assajitthero paṭinivattitvā rājagahaṁ āgato punadivase
pātova pattacīvaramādāya rājagahaṁ piṇḍāya pāvisi. tasmiṁ samaye
upatissaparibbājako pātova bhattakiccaṁ katvā paribbājakārāmaṁ

page number: 083

gacchanto theraṁ disvā cintesi "mayā evarūpo nāma pabbajito
na diṭṭhapubboyeva, ye loke arahanto vā arahattamaggaṁ vā
samāpannā, ayaṁ tesaṁ bhikkhu aññataro; yannūnāhaṁ imaṁ bhikkhuṁ
upasaṅkamitvā puccheyyaṁ `kaṁsi tvaṁ āvuso uddissa pabbajito,
ko vā te satthā, kassa vā tvaṁ dhammaṁ rocesīti. athassa
etadahosi "akālo kho imaṁ bhikkhuṁ pañhaṁ pucchituṁ, antaragharaṁ
paviṭṭho piṇḍāya carati; yannūnāhaṁ imaṁ bhikkhuṁ piṭṭhito piṭṭhito
anubandheyyaṁ, atthikehi upañātaṁ magganti. so theraṁ laddhapiṇḍapātaṁ
aññataraṁ okāsaṁ gacchantaṁ disvā nisīditukāmatañcassa ñatvā attano
paribbājakapīṭhakaṁ paññāpetvā adāsi. bhattakiccapariyosānepissa
attano kuṇḍikāya udakaṁ adāsi. evaṁ ācariyavattaṁ katvā
katabhattakiccena therena saddhiṁ madhurapaṭisanthāraṁ katvā evamāha
"vippasannāni kho te āvuso indriyāni, parisuddho chavivaṇṇo
pariyodāto; kaṁsi tvaṁ āvuso uddissa pabbajito, ko vā te
satthā, kassa vā tvaṁ dhammaṁ rocesīti pucchi. thero cintesi
"ime paribbājakā nāma sāsanassa paṭipakkhabhūtā, imassa sāsane
gambhīrataṁ dassessāmīti attano navakabhāvaṁ dassento āha
"ahaṁ kho āvuso navo acirapabbajito adhunāgato imaṁ dhammavinayaṁ,
na tāva sakkhissāmi vitthārena dhammaṁ desetunti. paribbājako
"ahaṁ upatisso nāma, tvaṁ yathāsattiyā appaṁ vā bahuṁ vā vada,
etaṁ nayasatena nayasahassena paṭivijjhituṁ mayhaṁ bhāroti vatvā āha

page number: 084

"appaṁ vā bahuṁ vā bhāsassu, atthaññeva me brūhi,
attheneva me attho kiṁ kāhasi byañjanaṁ bahunti.
evaṁ vutte, thero
"ye dhammā hetuppabhavā, tesaṁ hetuṁ tathāgato,
tesañca yo nirodho ca; evaṁvādī mahāsamaṇoti 1-
gāthamāha. paribbājako paṭhamapadadvayameva sutvā sahassanayasampanne
sotāpattiphale patiṭṭhahi. itaraṁ padadvayaṁ sotāpannakāle niṭṭhāpesi.
so sotāpanno hutvā uparivisese appavattante "bhavissati ettha
kāraṇanti sallakkhetvā theraṁ āha "bhante mā upari dhammadesanaṁ
vaḍḍhayittha, ettakameva hotu, kuhiṁ amhākaṁ satthā vasatīti.
"veḷuvane āvusoti. "tenahi bhante tumhe purato yātha; mayhaṁ
eko sahāyako atthi, amhehi ca aññamaññaṁ katikā katā
`yo paṭhamaṁ amataṁ adhigacchati, so ārocetūti ahantaṁ paṭiññaṁ
mocetvā sahāyakaṁ gahetvā tumhākaṁ gatamaggeneva satthu santikaṁ
āgamissāmīti pañcappatiṭṭhitena therassa pādesu nipatitvā
tikkhattuṁ padakkhiṇaṁ katvā theraṁ uyyojetvā paribbājakārāmābhimukho
agamāsi. kolitaparibbājako taṁ dūrato va āgacchantaṁ disvā
"ajja mayhaṁ sahāyakassa mukhavaṇṇo na aññadivasesu viya,
addhānena amataṁ adhigataṁ bhavissatīti amatādhigamaṁ pucchi. sopissa
"āmāvuso amataṁ adhigatanti paṭijānitvā tameva gāthaṁ abhāsi.

footnote: 1. vi. mahāvagga. 4/76.

page number: 085

gāthāpariyosāne kolito sotāpattiphale patiṭṭhahitvā āha
"kuhiṁ kira samma amhākaṁ satthā vasatīti. "veḷuvane kira
samma, evaṁ no ācariyena assajittherena kathitanti. "tenahi
samma āyāma, satthāraṁ passissāmāti. sārīputtatthero ca nāmesa
sadāpi ācariyapūjako va; tasmā sahāyakaṁ evamāha "samma
amhehi adhigataṁ amataṁ amhākaṁ ācariyassa sañjayaparibbājakassāpi
kathessāma, bujjhamāno paṭivijjhissati, appaṭivijjhanto amhākaṁ
saddahitvā satthu santikaṁ gamissati, buddhānaṁ desanaṁ sutvā maggaphalapaṭivedhaṁ
karissatīti. tato dvepi janā sañjayassa santikaṁ agamaṁsu.
sañjayo te disvā "kiṁ tātā koci vo amatamaggadesako
laddhoti pucchi. "āma ācariya laddho; buddho loke uppanno,
dhammo uppanno, saṅgho uppanno; tumhe tucche asāre vicaratha,
etha, satthu santikaṁ gamissāmāti. "gacchatha tumhe, ahaṁ na
sakkhissāmīti. "kiṁkāraṇāti. "ahaṁ mahājanassa ācariyo hutvā vicariṁ,
tassa me antevāsikavāso cāṭiyā udakacalanabhāvuppattisadiso,
na sakkhissāmahaṁ antevāsikavāsaṁ vasitunti. "mā evaṁ karittha
ācariyāti. "hotu tātā, gacchatha tumhe, nāhaṁ sakkhissāmīti.
"ācariya loke buddhassa uppannakālato paṭṭhāya mahājano
gandhamālādihattho gantvā tameva pūjessati, mayaṁpi tattheva
gamissāma, tumhe kiṁ karissathāti. "tātā kinnu kho imasmiṁ
loke dandhā bahū, udāhu paṇḍitāti. "dandhā ācariya bahū,

page number: 086

paṇḍitā nāma katipayāeva hontīti. "tenahi tātā paṇḍitā
paṇḍitā samaṇassa gotamassa santikaṁ gamissanti, dandhā dandhā
mama santikaṁ āgamissanti; gacchatha tumhe, nāhaṁ gamissāmīti. te
"paññāyissatha tumhe ācariyāti pakkamiṁsu. tesu gacchantesu,
sañjayassa parisā bhijji. tasmiṁ khaṇe ārāmo tuccho ahosi. so
tucchaṁ ārāmaṁ disvā uṇahaṁ lohitaṁ chaḍḍesi. tehipi saddhiṁ gacchantesu
pañcasu paribbājakasatesu, sañjayassa parisāya aḍḍhateyyasatāni
nivattiṁsu. attano antevāsikehi aḍḍhateyyehi paribbājakasatehi
saddhiṁ veḷuvanaṁ agamaṁsu.
satthā catuparisamajjhe nisinno dhammaṁ desento te dūrato va
disvā bhikkhū āmantesi "ete bhikkhave dve sahāyakā āgacchanti
kolito ca upatisso ca, etaṁ me sāvakayugaṁ bhavissati
aggaṁ bhaddayuganti. te satthāraṁ vanditvā ekamantaṁ nisīdiṁsu.
te bhagavantaṁ etadavocuṁ "labheyyāma mayaṁ bhante bhagavato santike
pabbajjaṁ; labheyyāma upasampadanti. "etha bhikkhavoti bhagavā
avoca, "svākkhāto dhammo, caratha brahmacariyaṁ sammā dukkhassa
antakiriyāyāti. sabbepi iddhimayapattacīvaradharā vassasatikattherā
viya ahesuṁ. atha nesaṁ parisāya cariyāvasena satthā dhammadesanaṁ
vaḍḍhesi. ßēhapetvā dve aggasāvake avasesā arahattaṁ pāpuṇiṁsu.
aggasāvakānaṁ pana uparimaggakiccaṁ na niṭṭhāsi. kiṁkāraṇā?
sāvakapāramīñāṇassa mahantatāya. athāyasmā mahāmoggallāno

page number: 087

pabbajitadivasato sattame divase magadharaṭṭhe kallavālagāmakaṁ
upanissāya viharanto, thīnamiddhe okkamante, satthārā
saṁvejito thīnamiddhaṁ vinodetvā tathāgatena dinnaṁ dhātukammaṭṭhānaṁ
suṇantova uparimaggattayakiccaṁ niṭṭhāpetvā sāvakapāramīñāṇassa
matthakaṁ patto, sārīputtattheropi pabbajitadivasato aḍḍhamāsaṁ
atikkamitvā satthārā saddhiṁ tameva rājagahaṁ upanissāya
sūkarakhātaleṇe viharanto, attano bhāgineyyassa dīghanakhaparibbājakassa
vedanāpariggahasuttante desiyamāne, suttānusārena ñāṇaṁ pesetvā
parassa vaḍḍhitaṁ bhattaṁ bhuñjanto viya sāvakapāramīñāṇassa matthakaṁ patto.
"nanu cāyasmā mahāpañño, atha kasmā mahāmoggallānato
ciratarena sāvakapāramīñāṇaṁ pāpuṇīti. parikammamahantatāya. yathā
hi duggatamanussā katthaci gantukāmā khippameva nikkhamanti, rājūnaṁ
pana hatthivāhanakappanādiṁ mahantaṁ parikammaṁ laddhuṁ vaṭṭati; evaṁ
sampadamidaṁ veditabbaṁ. taṁdivasameva pana satthā vaḍḍhamānakacchāyāya
veḷuvane sāvakasannipātaṁ katvā dvinnaṁ therānaṁ aggasāvakaṭṭhānaṁ
datvā pāṭimokkhaṁ uddisi.
bhikkhū ujjhāyiṁsu "satthā mukholokanena bhikkhūnaṁ deti,
aggasāvakaṭṭhānaṁ dentena nāma paṭhamaṁ pabbajitānaṁ pañcavaggiyānaṁ dātuṁ
vaṭṭati, ete anolokentena yasattherappamukhānaṁ pañcapaññāsāya
bhikkhūnaṁ dātuṁ vaṭṭati, ete anolokentena bhaddavaggiyānaṁ, ete
anolokentena uruvelakassapādīnaṁ tebhātikānaṁ; ete pana ettake

page number: 088

pahāya sabbapacchā pabbajitānaṁ aggasāvakaṭṭhānaṁ dentena mukhaṁ
oloketvā dinnanti vadiṁsu. satthā "kiṁ kathetha bhikkhaveti pucchitvā,
"idaṁ nāmāti vutte, "nāhaṁ bhikkhave mukhaṁ oloketvā bhikkhūnaṁ
demi, etesaṁ pana attanā attanā patthitapatthitameva demi;
aññākoṇḍañño hi ekasmiṁ sasse nava aggasassadānāni
dento na aggasāvakaṭṭhānaṁ patthetvā adāsi, aggadhammaṁ pana
arahattaṁ sabbapaṭhamaṁ paṭivijjhituṁ patthetvā adāsīti. "kadā bhagavāti.
"suṇissatha bhikkhaveti. "āma bhanteti.
"bhikkhave ito ekanavutikappe vipassī 1- bhagavā loke
udapādi. tadā "mahākālo cullakāloti dve bhātikā kuṭumbikā
mahantaṁ sālikkhettaṁ vapāpesuṁ. athekadivasaṁ cullakālo sālikkhettaṁ
gantvā ekaṁ sāligabbhaṁ phāletvā khādi. atimadhuraṁ ahosi. so
buddhappamukhassa saṅghassa sāligabbhadānaṁ dātukāmo hutvā jeṭṭhabhātikaṁ
upasaṅkamitvā "bhātika sāligabbhaṁ phāletvā buddhānaṁ anucchavikaṁ
katvā pacāpetvā dānaṁ demāti āha. "kiṁ vadesi, sāligabbhaṁ
phāletvā dānaṁ nāma neva atīte bhūtapubbaṁ, nānāgate bhavissati,
mā sassaṁ nāsayīti. so punappunaṁ yāciyeva. atha naṁ bhātā
"tenahi khettaṁ dve koṭṭhāse katvā mama koṭṭhāsaṁ anāmasitvā
attano khettakoṭṭhāse, yaṁ icchasi, taṁ karohīti āha. so
"sādhūti khettaṁ vibhajitvā bahū manusse hatthakammaṁ yācitvā sāligabbhaṁ

footnote: 1. khu. bu. 33/515.

page number: 089

phāletvā nirudake khīre pacāpetvā sappimadhusakkharāhi yojetvā
buddhappamukhassa bhikkhusaṅghassa dānaṁ datvā bhattakiccapariyosāne
"idaṁ bhante mama aggadānaṁ aggadhammassa sabbapaṭhamaṁ paṭivedhāya
saṁvattatūti āha. satthā "evaṁ hotūti anumodanaṁ akāsi. so
khettaṁ gantvā olokento sakalakhette kaṇṇikābaddhehi viya
sālisīsehi sañchannaṁ disvā pañcavidhaṁ pītiṁ paṭilabhitvā "lābhā
vata meti cintetvā puthukakāle puthukaggaṁ nāma adāsi, gāmavāsīhi
saddhiṁ aggasassadānaṁ nāma adāsi; lāyane lāyanaggaṁ, veṇikaraṇe
veṇiggaṁ, kalāpādīsu kalāpaggaṁ khalaggaṁ bhaṇḍaggaṁ koṭṭhagganti
evaṁ ekasasse nava vāre aggadānaṁ adāsi. tassa sabbesu
vāresu gahitagahitaṭṭhānaṁ paripūri. sassaṁ atirekaṁ uṭṭhānasampannaṁ
ahosi. dhammo nāmesa attānaṁ rakkhantaṁ rakkhati.
dhammo have rakkhati dhammacāriṁ
dhammo suciṇṇo sukhamāvahāti
esānisaṁso dhamme suciṇṇe
na duggatiṁ gacchati dhammacārīti. 1-
evameva vipassisammāsambuddhakāle aggadhammaṁ paṭhamaṁ paṭivijjhituṁ
patthento nava aggadānāni adāsi. ito satasahassakappamatthake pana
haṁsavatīnagare padumuttarabuddhakālepi 2- sattāhaṁ mahādānaṁ datvā tassa
bhagavato pādamūle nipajjitvā aggadhammassa paṭhamaṁ paṭivijjhanatthameva

footnote: 1. khu. jā. dasa. 27/290. tadaṭṭhakathā. 5/493. khu. thera. 26/314.
footnote: 2. khu. bu. 33/476.

page number: 090

patthanaṁ ṭhapesi. iti iminā patthitameva mayā dinnaṁ, nāhaṁ mukhaṁ
oloketvā demīti.
"yasakulaputtappamukhā pañcapaññāsa janā kiṁ kammaṁ kariṁsu
bhanteti. "etepi ekassa buddhassa santike arahattaṁ patthentā
bahuṁ puññakammaṁ katvā, aparabhāge anuppanne buddhe, sahāyakā
hutvā vaggabandhena puññāni karontā anāthasarīrāni paṭijaggantā
vicariṁsu. te ekadivasaṁ sagabbhaṁ itthiṁ kālakataṁ disvā "jhāpessāmāti
susānaṁ hariṁsu. tesu pañca jane "tumhe jhāpethāti susāne
ṭhapetvā sesā gāmaṁ paviṭṭhā. yasadārako taṁ sarīraṁ sūlehi
vijjhitvā parivattetvā parivattetvā jhāpento asubhasaññaṁ
paṭilabhi. itaresaṁpi catunnaṁ janānaṁ "passatha bho imaṁ sarīraṁ tattha
tattha viddhastacammaṁ kabaragorūpaṁ viya asuciṁ duggandhaṁ paṭikūlanti
dassesi. tepi tattha asubhasaññaṁ paṭilabhiṁsu. te pañca janā gāmaṁ
gantvā sesasahāyakānaṁ kathayiṁsu. yaso pana dārako gehaṁ gantvā
mātāpitūnañca bhariyāya ca kathesi. te sabbepi asubhaṁ bhāvayiṁsu.
idametesaṁ pubbakammaṁ. teneva yasassa itthāgāre susānasaññā
uppajji. tāya ca upanissayasampattiyā sabbesaṁ visesādhigamo
nibbatti. evaṁ ime attanā patthitameva labhiṁsu. nāhaṁ mukhaṁ
oloketvā dammīti.
"bhaddavaggiyā sahāyakā pana kiṁ kariṁsu bhanteti. "etepi
bhikkhave pubbabuddhānaṁ santike arahattaṁ patthetvā puññāni

page number: 091

katvā, aparabhāge anuppanne buddhe, tiṁsadhuttā hutvā tuṇḍilovādaṁ
sutvā saṭṭhivassasahassāni pañca sīlāni rakkhiṁsu. evaṁ imepi attanā
patthitapatthitameva labhiṁsu, nāhaṁ mukhaṁ oloketvā bhikkhūnaṁ dammīti.
"uruvelakassapādayo pana bhante kiṁ kariṁsūti. "arahattameva
patthetvā puññāni kariṁsu. ito hi dvenavutikappe `tisso 1-
phussoti 2- dve buddhā uppajjiṁsu. phussabuddhassa mahindo nāma
rājā pitā ahosi. tasmiṁ pana sambodhiṁ patte, rañño
kaniṭṭhaputto aggasāvako, purohitaputto dutiyasāvako ahosi.
rājā satthu santikaṁ gantvā "jeṭṭhaputto me buddho,
kaniṭṭhaputto aggasāvako, purohitaputto dutiyasāvakoti te
oloketvā "mameva buddho, mameva dhammo, mameva saṅgho;
namo tassa bhagavato arahato sammāsambuddhassāti tikkhattuṁ udānaṁ
udānetvā satthu pādamūle nipajjitvā "bhante idāni me
navutivassasahassaparimāṇassa āyuno koṭiyaṁ nisīditvā niddāyanakālo
viya, aññesaṁ gehadvāraṁ agantvā, yāvāhaṁ jīvāmi, tāva
me cattāro paccaye adhivāsethāti paṭiññaṁ gahetvā nibaddhaṁ
buddhupaṭṭhānaṁ karoti. rañño pana aparepi tayo puttā ahesuṁ.
tesu jeṭṭhassa pañca yodhasatāni parivāro, majjhimassa tīṇi,
kaniṭṭhassa dve. te "mayampi bhātikaṁ bhojessāmāti pitaraṁ

footnote: 1. khu. bu. 33/507. 2. khu. bu. 33/511. tattha pana pussoti pitā cassa jayasenoti
footnote: dissati.

page number: 092

okāsaṁ yācitvā punappunaṁ yācantāpi alabhitvā, paccante
kupite, tassa vūpasamanatthāya pesitā paccantaṁ vūpasametvā pitu
santikaṁ āgamiṁsu. atha ne pitā āliṅgitvā sīse cumbitvā
"varaṁ vo tātā dammīti āha. te "sādhu devāti varaṁ gahitakaṁ
katvā puna katipāhaccayena pitarā "gaṇhatha tātā varanti
vuttā "deva amhākaṁ aññena kenaci attho natthi, ito
paṭṭhāya mayaṁ bhātikaṁ bhojessāma, imaṁ no varaṁ dehīti āhaṁsu.
"na demi tātāti. "niccakālaṁ adentā satta saṁvaccharāni
dethāti. "na demi tātāti. "tenahi cha pañca cattāri tīṇi
dve ekaṁ saṁvaccharaṁ satta māse cha māse pañca māse
cattāro māse tayo māse dethāti. "na demi tātāti.
"hotu deva, ekekassa no ekekaṁ māsaṁ katvā tayo māse
dethāti. "sādhu tātā, tenahi tayo māse bhojethāti. tesaṁ
pana tiṇṇampi eko va koṭṭhāgāriko, eko va āyuttako.
te dvādasanahutapurisaparivārā. te pakkosāpetvā "mayaṁ imaṁ
temāsaṁ dasa sīlāni gahetvā dve kāsāyāni nivāsetvā
satthārā sahavāsaṁ vasissāma, tumhe ettakaṁ nāma dānavaṭṭaṁ
gahetvā devasikaṁ navutisahassānaṁ bhikkhūnaṁ yodhasahassassa ca no
sabbaṁ khādanīyabhojanīyaṁ saṁvatteyyātha, mayaṁ hi ito paṭṭhāya na
kiñci vakkhāmāti vadiṁsu. te tayopi parivārakapurisasahassaṁ gahetvā
dasa sīlāni samādāya kāsāyavatthāni nivāsetvā vihāreyeva

page number: 093

vasiṁsu. koṭṭhāgāriko ca āyuttako ca ekato hutvā
tiṇṇaṁ bhātikānaṁ koṭṭhāgārehi vārena vārena vaṭṭaṁ gahetvā
dānaṁ denti. kammakarānaṁ pana puttā yāgubhattādīnaṁ atthāya
rodanti. te tesaṁ, bhikkhusaṅghe anāgateyeva, yāgubhattādīni
denti. bhikkhusaṅghassa bhattakiccāvasāne kiñci atirekaṁ na
bhūtapubbaṁ. te aparabhāge "dārakānaṁ demāti attanāpi gahetvā
khādiṁsu, manuññaṁpi āhāraṁ disvā adhivāsetuṁ nāsakkhiṁsu.
te pana caturāsītisahassā ahesuṁ. te saṅghassa dinnaṁ vaṭṭaṁ
khāditvā kāyassa bhedā pettivisaye nibbattiṁsu. te bhātikā
pana purisasahassena saddhiṁ kālaṁ katvā devaloke nibbattitvā
devalokā devalokaṁ saṁsarantā dvenavutikappe khepesuṁ. evaṁ
te tayo bhātaro arahattaṁ patthentā tadā kalyāṇakammaṁ
kariṁsu. te attanā patthitameva labhiṁsu. nāhaṁ mukhaṁ oloketvā
dammīti."
tadā pana tesaṁ āyuttako bimbisāro ahosi, koṭṭhāgāriko
visākho upāsako. tesaṁ kammakarā tadā petesu nibbattitvā
sugatiduggativasena saṁsarantā imasmiṁ kappe cattāri buddhantarāni
petalokeyeva nibbattiṁsu. te imasmiṁ kappe sabbapaṭhamaṁ uppannaṁ
cattāḷīsavassasahassāyukaṁ kakusandhaṁ 1- bhagavantaṁ upasaṅkamitvā
"amhākaṁ āhāraṁ labhanakālaṁ ācikkhathāti pucchiṁsu. "mama tāva

footnote: 1. khu. bu. 33/529.

page number: 094

kāle na labhissatha, mama pacchato mahāpaṭhaviyā yojanamattaṁ
abhiruḷhāya konāgamanabuddho 1- uppajjissati, taṁ puccheyyāthāti
āha. te tattakaṁ kālaṁ khepetvā, tasmiṁ uppanne, taṁ pucchiṁsu.
sopi "mama kāle na labhissatha, mama pacchato mahāpaṭhaviyā yojanamattaṁ
abhiruḷhāya kassapabuddho 2- uppajjissati, taṁ puccheyyāthāti āha.
te tattakaṁ kālaṁ khepetvā, tasmiṁ uppanne, taṁ pucchiṁsu.
sopi "mama kāle na labhissatha, mama pacchato mahāpaṭhaviyā
yojanamattaṁ abhiruḷhāya gotamabuddho 3- nāma uppajjissati, tadā
tumhākaṁ ñātako bimbisāro nāma rājā bhavissati, so satthu
dānaṁ datvā tumhākaṁ pāpessati, tadā labhissathāti āha. tesaṁ
ekaṁ buddhantaraṁ svedivasaṁ viya ahosi. te, tathāgate uppanne,
bimbisāraraññā paṭhamadivasaṁ dāne dinne, rattibhāge bheravasaddaṁ
katvā rañño attānaṁ dassayiṁsu. so punadivase veḷuvanaṁ
āgantvā tathāgatassa taṁ pavattiṁ ārocesi. satthā "mahārāja
ito dvenavutikappamatthake phussabuddhakāle ete tava ñātakā
bhikkhusaṅghassa dinnaṁ vaṭṭaṁ 4- khāditvā petaloke nibbattitvā
saṁsarantā kakusandhādayo buddhe uppanne pucchitvā tehi
idañcidañca vuttā ettakaṁ kālaṁ tava dānaṁ paccāsiṁsamānā,
hiyyo tayā dāne dinne, pattiṁ alabhamānā evamakaṁsūti. "kiṁ pana
bhante idānipi dinne labhissantīti. "āma mahārājāti. rājā

footnote: 1-2. khu. bu. 33/533.537. 3. khu. bu. 33/543. 4. yu. dānavaṭṭaṁ.

page number: 095

buddhappamukhaṁ bhikkhusaṅghaṁ nimantetvā punadivase mahādānaṁ datvā
"bhante ito tesaṁ petānaṁ dibbannapānaṁ sampajjatūti pattiṁ adāsi.
tesaṁ tatheva nibbatti. punadivase naggā hutvā attānaṁ dassesuṁ.
rājā "ajja bhante naggā hutvā attānaṁ dassesunti ārocesi.
"vatthāni te na dinnāni mahārājāti. punadivase buddhappamukhassa
bhikkhusaṅghassa cīvarāni datvā "ito tesaṁ dibbavatthāni hontūti
pāpesi. taṁkhaṇaññeva tesaṁ dibbavatthāni uppajjiṁsu. te
petattabhāvaṁ vijahitvā dibbattabhāvena saṇṭhahiṁsu. satthā anumodanaṁ
karonto "tirokuḍḍesu tiṭṭhantīti tirokuḍḍānumodanaṁ 1- akāsi.
anumodanāvasāne caturāsītiyā pāṇasahassānaṁ dhammābhisamayo ahosi.
iti satthā tebhātikajaṭilānaṁ vatthuṁ kathetvā imampi dhammadesanaṁ āhari.
"aggasāvakā pana bhante kiṁ kariṁsūti. "aggasāvakabhāvāya
patthanaṁ kariṁsu. ito kappasatasahassādhikassa hi kappānaṁ asaṅkheyyassa
matthake sārīputto brāhmaṇamahāsālakule nibbatti, nāmena
saradamāṇavo nāma ahosi. moggallāno gahapatimahāsālakule
nibbatti, nāmena sirivaḍḍhakuṭumbiko nāma ahosi. te ubhopi
sahapaṁsukīḷakā sahāyakā ahesuṁ. saradamāṇavo pituaccayena kulasantakaṁ
mahādhanaṁ paṭipajjitvā ekadivasaṁ rahogato cintesi "ahaṁ
idhalokattabhāvameva jānāmi, no paralokattabhāvaṁ; jātasattānañca
maraṇaṁ nāma dhuvaṁ, mayā ekaṁ pabbajjaṁ pabbajitvā mokkhadhammagavesanaṁ

footnote: 1. khu. khu. 25/9.

page number: 096

kātuṁ vaṭṭatīti. so sahāyakaṁ upasaṅkamitvā āha "samma
sirivaḍḍha ahaṁ pabbajitvā mokkhadhammaṁ gavesissāmi, tvaṁ mayā
saddhiṁ pabbajituṁ sakkhissasi, na sakkhissasīti. "na sakkhissāmi
samma, tvaṁyeva pabbajāhīti. so cintesi "paralokaṁ gacchanto
sahāyaṁ vā ñātimitte vā gahetvā gato nāma natthi, attanā
kataṁ attanova hotīti. tato ratanakoṭṭhāgāraṁ vivarāpetvā
kapaṇaddhikavaṇibbakayācakānaṁ mahādānaṁ datvā pabbatapādaṁ pavisitvā
isipabbajjaṁ pabbaji. tassa eko dve tayoti evaṁ anupabbajjaṁ
pabbajitvā catusattatisahassamattā jaṭilā ahesuṁ. so pañca
abhiññā aṭṭha ca samāpattiyo nibbattetvā tesaṁ jaṭilānaṁ
kasiṇaparikammaṁ ācikkhi. tepi sabbe pañca abhiññā aṭṭha ca
samāpattiyo nibbattesuṁ. tena samayena anomadassī 1- nāma buddho
loke udapādi. nagaraṁ candavatī nāma ahosi. pitā yasavanto
nāma khattiyo, mātā yasodharā nāma devī, bodhi ajjunarukkho,
nisabho ca anomo ca dve aggasāvakā, varuṇo nāma
upaṭṭhāko, sundarā ca sumanā ca dve aggasāvikā; āyu
vassasatasahassaṁ ahosi, sarīraṁ aṭṭhapaññāsahatthubbedhaṁ, sarīrappabhā
dvādasayojanaṁ phari, bhikkhusatasahassaṁ parivāro ahosi. so
ekadivasaṁ paccūsakāle mahākaruṇāsamāpattito vuṭṭhāya lokaṁ
volokento saradatāpasaṁ disvā "ajja mayhaṁ saradatāpasassa

footnote: 1. khu. bu. 33/462.

page number: 097

santikaṁ gatapaccayena dhammadesanā ca mahatī bhavissati, so ca
aggasāvakaṭṭhānaṁ patthessati, tassa sahāyako sirivaḍḍhakuṭumbiko
dutiyasāvakaṭṭhānaṁ patthessati, desanāpariyosāne cassa parivārā
catusattatisahassajaṭilā arahattaṁ pāpuṇissanti; mayā tattha gantuṁ
vaṭṭatīti attano pattacīvaramādāya aññaṁ kañci anāmantetvā
sīho viya ekacaro hutvā, saradatāpasassa antevāsikesu phalāphalatthāya
gatesu, "buddhabhāvaṁ me jānātūti, passantasseva saradatāpasassa,
ākāsato otaritvā paṭhaviyaṁ patiṭṭhāsi. saradatāpaso
buddhānubhāvañceva sarīranipphattiñca disvā lakkhaṇamante
sammasitvā "imehi lakkhaṇehi samannāgato nāma agāramajjhe
vasanto rājā hoti cakkavattī, pabbajanto loke vivaṭacchado
sabbaññubuddho hoti; ayaṁ puriso nissaṁsayaṁ buddhoti jānitvā paccuggamanaṁ
katvā pañcapatiṭṭhitena vanditvā āsanaṁ paññāpetvā adāsi. nisīdi
bhagavā paññattāsane. saradatāpasopi attano anucchavikaṁ āsanaṁ
gahetvā ekamantaṁ nisīdi. tasmiṁ samaye catusattatisahassā jaṭilā
paṇītapaṇītāni ojavantāni phalāphalāni gahetvā ācariyassa santikaṁ
sampattā, buddhānañceva ācariyassa ca nisinnāsanaṁ oloketvā
āhaṁsu "ācariya mayaṁ `imasmiṁ loke tumhehi mahantataro
natthīti vicarāma, ayaṁ pana puriso tumhehi mahantataro maññeti.
"tātā kiṁ vadetha, sāsapena saddhiṁ aṭṭhasaṭṭhiyojanasatasahassubbedhaṁ
sineruṁ samaṁ kātuṁ icchatha, sabbaññubuddhena saddhiṁ mama upamaṁ

page number: 098

mā karittha puttakāti. atha te tāpasā "sacāyaṁ puriso
ittarasatto abhavissa, na amhākaṁ ācariyo evarūpaṁ upamaṁ
āharissati, yāva mahā vatāyaṁ purisoti sabbeva pādesu patitvā
sirasā vandiṁsu. atha ne ācariyo āha "tātā amhākaṁ
buddhānaṁ anucchaviko deyyadhammo natthi, satthā ca bhikkhācāravelāyaṁ
idhāgato, mayaṁ yathāsatti yathābalaṁ deyyadhammaṁ dassāma;
tumhe yaṁ yaṁ paṇītaṁ phalāphalaṁ, taṁ taṁ āharathāti āharāpetvā
hatthe dhovitvā sayaṁ tathāgatassa patte patiṭṭhāpesi. satthārā
phalāphale paṭiggahitamatte, devatā dibbojaṁ pakkhipiṁsu. so
tāpaso udakaṁpi sayameva parissāvetvā adāsi. tato bhattakiccaṁ
katvā nisinne satthari, sabbe antevāsike pakkositvā
satthu santike sārāṇīyakathaṁ kathento nisīdi. satthā "dve
aggasāvakā bhikkhusaṅghena saddhiṁ āgacchantūti cintesi. te satthu cittaṁ
ñatvā satasahassakhīṇāsavaparivārā āgantvā satthāraṁ vanditvā
ekamantaṁ aṭṭhaṁsu. tato saradatāpaso antevāsike āmantesi
"tātā buddhānaṁ nisinnāsanampi nīcaṁ, samaṇasatasahassassāpi āsanaṁ
natthi, tumhehi ajja uḷāraṁ buddhasakkāraṁ kātuṁ vaṭṭati, pabbatapādato
vaṇṇagandhasampannāni pupphāni āharathāti. kathanakālo papañco
viya hoti, iddhimato pana iddhivisayo acinteyyoti. muhuttamatteneva
te tāpasā vaṇṇagandhasampannāni pupphāni āharitvā buddhānaṁ
yojanappamāṇaṁ pupphāsanaṁ paññāpesuṁ. ubhinnaṁ aggasāvakānaṁ

page number: 099

tigāvutaṁ, sesānaṁ bhikkhūnaṁ aḍḍhayojanikādibhedaṁ, saṅghanavakassa
usabhamattaṁ ahosi. "kathaṁ ekasmiṁ assamapade tāvamahantāni
āsanāni paññattānīti na cintetabbaṁ. iddhivisayo hesa. evaṁ
paññattesu āsanesu, saradatāpaso tathāgatassa purato añjaliṁ
paggayha ṭhito "bhante mayhaṁ dīgharattaṁ hitāya sukhāya imaṁ
pupphāsanaṁ abhiruhathāti āha. tena vuttaṁ
"nānāpupphañca gandhañca sannipātetvāna ekato
pupphāsanaṁ paññāpetvā idaṁ vacanamabravi
`idaṁ me āsanaṁ vīra paññattaṁ tavanucchaviṁ,
mama cittaṁ pasādento nisīda pupphamāsane.
sattarattindivaṁ buddho nisīdi pupphamāsane
mama cittaṁ pasādetvā hāsayitvā sadevaketi.
evaṁ nisinne satthari, dve aggasāvakā sesabhikkhū ca attano
attano pattāsane nisīdiṁsu. saradatāpaso mahantaṁ pupphacchattaṁ
gahetvā tathāgatassa matthake dhārento aṭṭhāsi. satthā "jaṭilānaṁ
ayaṁ sakkāro mahapphalo hotūti nirodhasamāpattiṁ samāpajji. satthu
samāpattiṁ samāpannabhāvaṁ ñatvā dve aggasāvakāpi sesabhikkhūpi
samāpattiṁ samāpajjiṁsu. tathāgate sattāhaṁ nirodhasamāpattiṁ
samāpajjitvā nisinne, antevāsikā, bhikkhācārakāle sampatte,
vanamūlaphalāphalaṁ paribhuñjitvā sesakālaṁ buddhānaṁ añjaliṁ paggayha
tiṭṭhanti. saradatāpaso pana bhikkhācārampi agantvā pupphacchattaṁ

page number: 100

dhārayamānova sattāhaṁ pītisukhena vītināmesi. satthā nirodhato
vuṭṭhāya dakkhiṇapasse nisinnaṁ aggasāvakaṁ nisabhattheraṁ āmantesi
"nisabha sakkārakārakānaṁ tāpasānaṁ pupphāsanānumodanaṁ karohīti.
thero cakkavattirañño santikā paṭiladdhamahālābho mahāyodho
viya tuṭṭhamānaso sāvakapāramīñāṇe ṭhatvā pupphāsanānumodanaṁ
ārabhi. tassa desanāvasāne dutiyasāvakaṁ āmantesi "tvaṁpi bhikkhu
dhammaṁ desehīti. anomatthero tepiṭakaṁ buddhavacanaṁ sammasitvā
dhammaṁ kathesi. dvinnaṁ aggasāvakānaṁ desanāya ekassāpi abhisamayo
nāhosi. atha satthā aparimāṇe buddhavisaye ṭhatvā dhammadesanaṁ ārabhi.
desanāpariyosāne ṭhapetvā saradatāpasaṁ sabbepi catusattatisahassajaṭilā
arahattaṁ pāpuṇiṁsu. satthā "etha bhikkhavoti hatthaṁ pasāresi.
tesaṁ tāvadeva kesamassūni antaradhāyiṁsu. aṭṭha parikkhārā
kāye paṭimukkāva ahesuṁ. "saradatāpaso kasmā arahattaṁ
na pattoti. vikkhittacittattā. tassa kira buddhānaṁ dutiyāsane
nisīditvā sāvakapāramīñāṇe ṭhatvā dhammaṁ desayato aggasāvakassa
dhammadesanaṁ sotuṁ āraddhakālato paṭṭhāya "aho vatāhaṁpi
anāgate uppajjanakassa buddhassa sāsane iminā sāvakena
paṭiladdhaṁ dhuraṁ labheyyanti cittaṁ uppādesi. so tena parivitakkena
maggaphalappaṭivedhaṁ kātuṁ nāsakkhi. tathāgataṁ pana vanditvā
sammukhe ṭhatvā āha "bhante tumhākaṁ anantarāsane nisinno
bhikkhu tumhākaṁ sāsane ko nāma hotīti. "mayā pavattitaṁ

page number: 101

dhammacakkaṁ anupavattento sāvakapāramīñāṇassa koṭippatto
soḷasa paññā paṭivijjhitvā ṭhito, mayhaṁ sāsane aggasāvako
nāma esoti. "bhante yvāyaṁ mayā sattāhaṁ pupphacchattaṁ
dhārentena sakkāro kato, ahaṁ imassa phalena aññaṁ
sakkattaṁ vā brahmattaṁ vā na patthemi, anāgate pana ayaṁ
nisabhatthero viya ekassa buddhassa aggasāvako bhaveyyanti
patthanaṁ akāsi. satthā "samijjhissati nu kho imassa purisassa
patthanāti anāgataṁsañāṇaṁ pesetvā olokento kappasatasahassādhikaṁ
ekaṁ asaṅkheyyaṁ atikkamitvā samijjhanabhāvaṁ addasa, disvā
saradatāpasaṁ āha "na te ayaṁ patthanā moghā bhavissati,
anāgate pana kappasatasahassādhikaṁ ekaṁ asaṅkheyyaṁ atikkamitvā
gotamo 1- nāma buddho loke uppajjissati, tassa mātā
mahāmāyādevī nāma bhavissati, pitā suddhodano nāma mahārājā,
putto rāhulo nāma, upaṭṭhāko ānando nāma, dutiyasāvako
moggallāno nāma, tvaṁ panassa aggasāvako dhammasenāpati
sārīputto 2- nāma bhavissasīti. evaṁ tāpasaṁ byākaritvā dhammakathaṁ
kathetvā bhikkhusaṅghaparivuto ākāsaṁ pakkhandi. saradatāpasopi
antevāsikattherānaṁ santikaṁ gantvā sahāyakassa sirivaḍḍhakuṭumbikassa
sāsanaṁ pesesi "bhante mama sahāyakassa vadetha `sahāyakena
te saradatāpasena anomadassissa buddhassa pādamūle anāgate

footnote: 1. khu. bu. 33/543. 2. khu. a. 32/22.

page number: 102

uppajjanakassa gotamabuddhassa sāsane aggasāvakaṭṭhānaṁ patthitaṁ,
tvaṁ dutiyasāvakaṭṭhānaṁ patthehīti. evañca pana vatvā therehi
puretarameva ekapassena gantvā sirivaḍḍhassa nivesanadvāre
aṭṭhāsi. sirivaḍḍho "cirassaṁ vata me ayyo āgatoti āsane
nisīdāpetvā attanā nīcatare āsane nisinno "antevāsikaparisā
pana vo bhante na paññāyantīti pucchi, "āma samma, amhākaṁ
assamaṁ anomadassī buddho āgato, mayaṁ tassa attano balena
sakkāraṁ karimhā, satthā sabbesaṁ dhammaṁ desesi, desanāpariyosāne
ṭhapetvā maṁ sesā arahattaṁ pattā pabbajiṁsu, ahaṁ satthu
aggasāvakaṁ nisabhattheraṁ disvā anāgate uppajjanakassa gotamabuddhassa
nāma sāsane aggasāvakaṭṭhānaṁ patthesiṁ, tvaṁpi tassa sāsane
dutiyasāvakaṭṭhānaṁ patthehīti. "mayhaṁ buddhehi saddhiṁ paricayo natthi
bhanteti. "buddhehi saddhiṁ kathanaṁ mayhaṁ bhāro hotu, tvaṁ mahantaṁ
abhisakkāraṁ sajjehīti. sirivaḍḍho tassa vacanaṁ sutvā attano
nivesanadvāre rājamānena aṭṭhakarīsamattaṁ ṭhānaṁ samatalaṁ kāretvā
vālikaṁ okiritvā lājapañcamāni pupphāni vikkiritvā nīluppalacchadanaṁ
maṇḍapaṁ kārāpetvā buddhāsanaṁ paññāpetvā sesabhikkhūnaṁpi
āsanāni paṭiyādetvā mahantaṁ sakkārasammānaṁ sajjetvā
buddhānaṁ nimantanatthāya saradatāpasassa saññaṁ adāsi. tāpaso
buddhappamukhaṁ bhikkhusaṅghaṁ gahetvā tassa nivesanaṁ agamāsi. sirivaḍḍhopi
paccuggamanaṁ katvā tathāgatassa hatthato pattaṁ gahetvā maṇḍapaṁ

page number: 103

pavesetvā paññattāsane nisinnassa buddhappamukhassa bhikkhusaṅghassa
dakkhiṇodakaṁ datvā paṇītabhojanena parivisitvā bhattakiccapariyosāne
buddhappamukhaṁ bhikkhusaṅghaṁ mahārahehi vatthehi acchādetvā "bhante
nāyaṁ ārambho appamattakaṭṭhānatthāya, imināva niyāmena
sattāhaṁ anukampaṁ karothāti āha. satthā adhivāsesi. so
teneva niyāmena sattāhaṁ mahādānaṁ pavattetvā bhagavantaṁ vanditvā
añjaliṁ paggayha ṭhito āha "bhante mama sahāyo saradatāpaso
`yassa satthu aggasāvako bhaveyyanti patthesi, ahaṁ tasseva
dutiyasāvako bhaveyyanti. satthā anāgataṁ oloketvā tassa patthanāya
samijjhanabhāvaṁ disvā byākāsi "tvaṁpi ito kappasatasahassādhikaṁ
asaṅkheyyaṁ atikkamitvā gotamabuddhassa dutiyasāvako 1- bhavissasīti.
buddhānaṁ byākaraṇaṁ sutvā sirivaḍḍho haṭṭhapahaṭṭho ahosi. satthāpi
bhattānumodanaṁ katvā saparivāro vihārameva gato. ayaṁ bhikkhave mama
puttehi tadā patthitapatthanā, te yathāpatthitameva labhiṁsu, nāhaṁ mukhaṁ
oloketvā demīti.
evaṁ vutte, dve aggasāvakā bhagavantaṁ vanditvā "bhante
mayaṁ agāriyabhūtā samānā giraggasamajjaṁ dassanāya gatāti yāva
assajittherassa santikā sotāpattiphalapaṭivedhā sabbaṁ paccuppannavatthuṁ
kathetvā "te mayaṁ bhante sañjayassa ācariyassa santikaṁ
gantvā taṁ tumhākaṁ pādamūlaṁ ānetukāmā, tassa laddhiyā

footnote: 1. khu. u. 32/45.

page number: 104

nissārabhāvaṁ kathetvā idhāgamane ānisaṁsaṁ kathayimhā, so `idāni
mayhaṁ antevāsivāso nāma cāṭiyā udakacalanabhāvappattisadiso,
na sakkhissāmi antevāsivāsaṁ vasitunti vatvā; `ācariya idāni
mahājano gandhamālādihattho gantvā satthāraṁyeva pūjessati,
tumhe kathaṁ bhavissathāti vutte, `kiṁ pana imasmiṁ loke paṇḍitā
bahū udāhu dandhāti, `dandhāti kathite, `tenahi paṇḍitā paṇḍitā
samaṇassa gotamassa santikaṁ gamissanti, dandhā dandhā mama santikaṁ
āgamissanti, gacchatha tumheti vatvā āgantuṁ na icchi bhanteti.
taṁ sutvā satthā "bhikkhave sañjayo attano micchādiṭṭhitāya
asāraṁ `sāroti sārañca `asāroti gaṇhi, tumhe pana
attano paṇḍitatāya sāraṁ sārato asārañca asārato
ñatvā asāraṁ pahāya sārameva gaṇhitthāti vatvā imā gāthā
abhāsi
"asāre sāramatino sāre cāsāradassino
te sāraṁ nādhigacchanti micchāsaṅkappagocarā
sārañca sārato ñatvā asārañca asārato
te sāraṁ adhigacchanti sammāsaṅkappagocarāti.
tattha "asāre sāramatinoti: cattāro paccayā, dasavatthukā
micchādiṭṭhi, tassā upanissayabhūtā dhammadesanāti ayaṁ asāro
nāma, tasmiṁ sāradiṭṭhinoti attho. sāre cāsāradassinoti:
dasavatthukā sammādiṭṭhi, tassā upanissayabhūtā dhammadesanāti ayaṁ

page number: 105

sāro nāma, tasmiṁ "nāyaṁ sāroti asāradassino. te sāranti:
te taṁ micchādiṭṭhigahaṇaṁ gahetvā ṭhitā kāmavitakkādīnaṁ vasena
micchāsaṅkappagocarā hutvā sīlasāraṁ samādhisāraṁ paññāsāraṁ
vimuttisāraṁ vimuttiñāṇadassanasāraṁ paramatthasāraṁ nibbānañca
nādhigacchanti.
sārañcāti: tameva sīlasārādisāraṁ "sāro nāma ayanti
vuttappakārañca asāraṁ "asāro ayanti ñatvā. te sāranti: te
paṇḍitā evaṁ sammādassanaṁ gahetvā ṭhitā nekkhammasaṅkappādīnaṁ
vasena sammāsaṅkappagocarā hutvā taṁ vuttappakāraṁ sāraṁ adhigacchantīti.
gāthāpariyosāne bahū sotāpattiphalādīni pāpuṇiṁsu. sannipatitānaṁ
sātthikā desanā ahosīti.
sañjayavatthu.
-------------
9. nandattheravatthu. (9)
"yathā agāraṁ ducchannanti imaṁ dhammadesanaṁ satthā jetavane
viharanto āyasmantaṁ nandaṁ ārabbha kathesi.
satthā hi pavattitapavaradhammacakko rājagahaṁ gantvā veḷuvane
viharanto, "puttaṁ me ānetvā dassethāti suddhodanamahārājena
pesitānaṁ sahassasahassaparivārānaṁ dasannaṁ dūtānaṁ sabbapacchato gantvā
arahattaṁ pattena kāḷudāyittherena āgamanakālaṁ ñatvā saṭṭhimattāya

page number: 106

gāthāya maggavaṇṇaṁ vaṇṇetvā vīsatisahassakhīṇāsavaparivuto
kapilavatthupuraṁ nīto, ñātisamāgame pokkharavassaṁ atthuppattiṁ
katvā mahāvessantarajātakaṁ 1- kathetvā, punadivase piṇḍāya paviṭṭho
"uttiṭṭhe nappamajjeyyāti 2- gāthāya pitaraṁ sotāpattiphale
patiṭṭhāpetvā "dhammañcare sucaritanti 3- gāthāya mahāpajāpatiṁ
gotamiṁ sotāpattiphale rājānañca sakadāgāmiphale patiṭṭhāpesi.
bhattakiccapariyosāne pana rāhulamātuguṇakathaṁ nissāya candakinnarījātakaṁ 4-
kathetvā, tato tatiyadivase nandakumārassa abhisekagehappavesana-
vivāhamaṅgalesu vattamānesu, piṇḍāya pavisitvā nandakumārassa
hatthe pattaṁ datvā maṅgalaṁ vatvā uṭṭhāyāsanā pakkamanto
nandakumārassa hatthato pattaṁ na gaṇhi. sopi tathāgatagāravena
"pattaṁ vo bhante gaṇhathāti vattuṁ nāsakkhi. evaṁ pana cintesi
"sopāṇasīse pattaṁ gaṇhissatīti. satthā tasmiṁpi ṭhāne na
gaṇhi. itaro "sopāṇapādamūle gaṇhissatīti cintesi. satthā
tatthāpi na gaṇhi. itaro "rājaṅgaṇe gaṇhissatīti cintesi.
satthā tatthāpi na gaṇhi. kumāro nivattitukāmo aruciyā gacchanto
tathāgatagāravena "pattaṁ gaṇhathāti vattuṁ na sakkoti, "idha
gaṇhissati, ettha gaṇhissatīti cintento gacchati. tasmiṁ khaṇe
aññā itthiyo taṁ disvā janapadakalyāṇiyā ācikkhiṁsu "ayye

footnote: 1. khu. jā. mahā. 28/365. tadaṭṭhakathā. 10/315. 2. khu. dha.
footnote: 25/38. 4. khu. jā. pakiṇ. 27/368. tadaṭṭhakathā. 6/257.

page number: 107

bhagavā nandakumāraṁ gahetvā gato, tumhehi taṁ vinā karissatīti. 1-
sāpi taṁ sutvā udakabindūhi paggharanteheva aḍḍhullikhitehi kesehi
vegena gantvā "tuvaṭaṁ kho ayyaputta āgaccheyyāsīti āha. taṁ
tassā vacanaṁ tassa hadaye tiriyaṁ patitvā viya ṭhitaṁ. satthāpissa
hatthato pattaṁ aggaṇhitvāva taṁ vihāraṁ netvā "pabbajissasi
nandāti āha. so buddhagāravena "na pabbajissāmīti avatvā
"āma bhante pabbajissāmīti āha. satthā "tenahi bhikkhave
nandaṁ pabbājethāti āha. satthā kapilavatthupuraṁ gantvā tatiyadivase
nandaṁ pabbājesi. sattame divase rāhulamātā kumāraṁ alaṅkaritvā
bhagavato santikaṁ pesesi "passa tāta etaṁ vīsatisahassasamaṇaparivutaṁ
suvaṇṇavaṇṇaṁ brahmarūpavaṇṇaṁ samaṇaṁ, ayante pitā, etassa
tava pituno jātakāle mahantā nidhikumbhiyo ahesuṁ, tassa
nikkhamanakālato paṭṭhāya na passāmi, gaccha naṁ dāyajjaṁ yācāhi
`ahaṁ tāta kumāro, abhisekaṁ patvā cakkavattī bhavissāmi, dhanena
me attho, dhanaṁ me dehi, sāmiko hi putto pitu santakassāti.
kumāro bhagavato santikaṁ gantvā vanditvā pitusinehaṁ paṭilabhitvā
haṭṭhatuṭṭho "sukhā te samaṇa chāyāti vatvā aññaṁpi
bahuṁ attano anurūpaṁ vadanto aṭṭhāsi. bhagavā katabhattakicco
anumodanaṁ katvā uṭṭhāyāsanā pakkāmi. kumāropi "dāyajjaṁ
me samaṇa dehi, dāyajjaṁ me samaṇa dehīti bhagavantaṁ anubandhi.

footnote: 1. ma. kiṁ tumhe hi taṁ vinā karissathāti.

page number: 108

bhagavāpi kumāraṁ na nivattāpesi. parijanopi bhagavatā saddhiṁ
gacchantaṁ nivattetuṁ nāsakkhi. iti so bhagavatā saddhiṁ ārāmameva
agamāsi. tato bhagavā cintesi "yaṁ ayaṁ pitu santakaṁ dhanaṁ
icchati, taṁ vaṭṭānugataṁ savighātaṁ; handassa bodhimūle mayā
paṭiladdhaṁ sattavidhaṁ ariyadhanaṁ demi, lokuttaradāyajjassa naṁ sāmikaṁ
karomīti.
athakho bhagavā āyasmantaṁ sārīputtaṁ āmantesi "tenahi
tvaṁ sārīputta rāhulakumāraṁ pabbājehīti. thero taṁ pabbājesi.
pabbajite pana kumāre, rañño taṁ sutvā adhimattaṁ dukkhaṁ
uppajji. taṁ adhivāsetuṁ asakkonto bhagavato santikaṁ gantvā
paṭinivedetvā "sādhu bhante ayyā mātāpitūhi ananuññātaṁ
puttaṁ na pabbājeyyunti varaṁ yāci. bhagavā tassa taṁ varaṁ
datvā, punekadivasaṁ rājanivesane katapātarāso, ekamantaṁ nisinnena
raññā "bhante tumhākaṁ dukkarakārikakāle ekā devatā maṁ
upasaṅkamitvā `putto te kālakatoti āha, ahaṁ tassā vacanaṁ
asaddahanto `na mayhaṁ putto bodhiṁ appatvā kālaṁ karotīti
taṁ paṭikkhipinti vutte, "idāni mahārāja kiṁ saddahissatha;
pubbepi, aṭṭhikāni tuyhaṁ dassetvā `putto te matoti
vutte, na saddahitthāti, imissā atthuppattiyā mahādhammapālajātakaṁ 1-
kathesi. kathāpariyosāne rājā anāgāmiphale patiṭṭhahi. iti

footnote: 1. khu. jā. dasaka. 27/288. tadaṭṭhakathā. 5/486.

page number: 109

bhagavā pitaraṁ tīsu phalesu patiṭṭhāpetvā bhikkhusaṅghaparivuto punadeva
rājagahaṁ gantvā tato anāthapiṇḍikena sāvatthiṁ āgamanatthāya
gahitapaṭiñño, niṭṭhite jetavanamahāvihāre, tattha gantvā vāsaṁ
kappesi.
evaṁ satthari jetavane viharanteyeva, āyasmā nando 1-
ukkaṇṭhitvā bhikkhūnaṁ etamatthaṁ ārocesi "anabhirato ahaṁ
āvuso brahmacariyaṁ carāmi, na sakkomi brahmacariyaṁ sandhāretuṁ, 2-
sikkhaṁ paccakkhāya hīnāyāvattissāmīti. bhagavā taṁ pavattiṁ sutvā
āyasmantaṁ nandaṁ pakkosāpetvā etadavoca "saccaṁ kira tvaṁ
nanda sambahulānaṁ bhikkhūnaṁ evamārocesi `anabhirato ahaṁ āvuso
brahmacariyaṁ carāmi, na sakkomi brahmacariyaṁ sandhāretuṁ, sikkhaṁ
paccakkhāya hīnāyāvattissāmīti. "evaṁ bhanteti. "kissa pana
tvaṁ nanda anabhirato brahmacariyaṁ carasi, na sakkosi brahmacariyaṁ
sandhāretuṁ, sikkhaṁ paccakkhāya hīnāyāvattissasīti. "sākiyānī
me bhante janapadakalyāṇī gharā nikkhamantassa aḍḍhullikhitehi 3-
kesehi apaloketvā maṁ etadavoca "tuvaṭaṁ kho ayyaputta
āgaccheyyāsīti; so kho ahaṁ bhante taṁ anussaramāno anabhirato
brahmacariyaṁ carāmi, na sakkomi brahmacariyaṁ sandhāretuṁ, sikkhaṁ
paccakkhāya hīnāyāvattissāmīti. athakho bhagavā āyasmantaṁ nandaṁ

footnote: 1. khu. u. 25/103. 2. sī. santānetuṁ. pāliyampana "sandhāretunti dissati.
footnote: 3. "upaḍḍhullikhitehītipi pāṭho.

page number: 110

bāhāya gahetvā iddhibalena tāvatiṁsadevalokaṁ nento, antarāmagge
ekasmiṁ jhāmakkhette jhāmakhānumatthake nisinnaṁ chinnakaṇṇanāsanaṅguṭṭhaṁ
ekaṁ paluṭṭhamakkaṭiṁ dassetvā, tāvatiṁsabhavane sakkassa devarañño
upaṭṭhānaṁ āgatāni kakuṭapādāni 1- pañca accharāsatāni dassesi.
dassetvā ca pana evamāha "taṁ kiṁ maññasi nanda, katamā nukho
abhirūpatarā ca 2- dassanīyatarā ca 2- pāsādikatarā ca, 2-
sākiyānī vā janapadakalyāṇī imāni vā pañca accharāsatāni
kakuṭapādānīti. taṁ sutvā āha "seyyathāpi sā bhante chinnakaṇṇanāsa-
naṅguṭṭhā paluṭṭhamakkaṭī; evameva kho bhante sākiyānī janapadakalyāṇī,
imesaṁ pañcannaṁ accharāsatānaṁ upanidhāya saṅkhyaṁpi na upeti,
kalaṁpi na upeti bhāgaṁpi na upeti; athakho imāneva pañca
accharāsatāni abhirūpatarāni ceva dassanīyatarāni ca pāsādikatarāni
cāti. "abhirama nanda, abhirama nanda, ahante pāṭibhogo
pañcannaṁ accharāsatānaṁ paṭilābhāya kakuṭapādānanti. "sace me
bhante bhagavā pāṭibhogo pañcannaṁ accharāsatānaṁ paṭilābhāya
kakuṭapādānaṁ. abhiramissāmahaṁ bhante bhagavā brahmacariyeti. athakho
bhagavā āyasmantaṁ nandaṁ gahetvā tattha antarahito jetavaneyeva
pāturahosi.
assosuṁ kho bhikkhū "āyasmā kira nando bhagavato bhātā

footnote: 1. kakuṭapādānīti: rattavaṇṇatāya pārāvatapādasadisapādāni. pāliyampana
footnote: "kukkuṭapādānīti dissati. 2. ma. yu. vā. pāliyampi "vāti dissati.

page number: 111

mātucchāputto accharānaṁ hetu brahmacariyaṁ carati, bhagavā kirassa
pāṭibhogo pañcannaṁ accharāsatānaṁ paṭilābhāya kakuṭapādānanti.
athakho āyasmato nandassa sahāyakā bhikkhū āyasmantaṁ nandaṁ
bhatakavādena ca upakkītakavādena ca samudācaranti "bhatako
kirāyasmā nando, upakkītako kirāyasmā nando, pañcannaṁ
accharāsatānaṁ hetu brahmacariyaṁ carati, bhagavā kirassa pāṭibhogo
pañcannaṁ accharāsatānaṁ paṭilābhāya kakuṭapādānanti. athakho āyasmā
nando sahāyakānaṁ bhikkhūnaṁ bhatakavādena ca upakkītakavādena ca
aṭṭiyamāno harāyamāno jigucchamāno eko vūpakaṭṭho appamatto
ātāpī pahitatto viharanto, nacirasseva yassatthāya kulaputtā
sammadeva agārasmā anagāriyaṁ pabbajanti, tadanuttaraṁ
brahmacariyapariyosānaṁ diṭṭheva dhamme sayaṁ abhiññā sacchikatvā
upasampajja vihāsi, "khīṇā jāti, vusitaṁ brahmacariyaṁ, kataṁ karaṇīyaṁ
nāparaṁ itthattāyāti abbhaññāsi, aññataro ca panāyasmā
nando arahataṁ ahosi.
athekā devatā rattibhāge sakalaṁ jetavanaṁ obhāsetvā
satthāraṁ upasaṅkamitvā vanditvā ārocesi "āyasmā bhante
nando bhagavato bhātā mātucchāputto āsavānaṁ khayā anāsavaṁ
cetovimuttiṁ paññāvimuttiṁ diṭṭheva dhamme sayaṁ abhiññā
sacchikatvā upasampajja viharatīti. bhagavatopi kho ñāṇaṁ udapādi
"nando āsavānaṁ khayā anāsavaṁ cetovimuttiṁ paññāvimuttiṁ

page number: 112

diṭṭheva dhamme sayaṁ abhiññā sacchikatvā upasampajja viharatīti.
sopāyasmā tassā rattiyā accayena bhagavantaṁ upasaṅkamitvā
vanditvā etadavoca "yaṁ me bhante bhagavā pāṭibhogo pañcannaṁ
accharāsatānaṁ paṭilābhāya kakuṭapādānaṁ, muñcāmahaṁ bhante bhagavantaṁ
etasmā paṭissavāti. "mayāpi kho te nanda cetasā ceto paricca
vidito `nando āsavānaṁ khayā anāsavaṁ cetovimuttiṁ paññāvimuttiṁ
diṭṭheva dhamme sayaṁ abhiññā sacchikatvā upasampajja viharatīti,
devatāpi me etamatthaṁ ārocesi `āyasmā bhante nando āsavānaṁ
khayā anāsavaṁ cetovimuttiṁ paññāvimutiṁ diṭṭheva dhamme sayaṁ
abhiññā sacchikatvā upasampajja viharatīti, yadeva kho te nanda
anupādāya āsavehi cittaṁ muttaṁ, athāhaṁ mutto etasmā
paṭissavāti. athakho bhagavā etamatthaṁ viditvā tāyaṁ velāyaṁ imaṁ
udānaṁ udānesi
"yassa tiṇṇo kāmapaṅko maddito kāmakaṇṭako
mohakkhayamanuppatto sukhadukkhe na vedhatīti. 1-
athekadivasaṁ bhikkhū āyasmantaṁ nandaṁ pucchiṁsu "āvuso nanda
pubbe tvaṁ `ukkaṇṭhitomhīti vadesi, idāni te kathanti. "natthi
me āvuso gihibhāvāya ālayoti. taṁ sutvā bhikkhū "abhūtaṁ āyasmā
nando katheti, aññaṁ byākaroti, atītadivasesu `ukkaṇṭhitomhīti vatvā,
idāni `natthi me gihibhāvāya ālayoti kathetīti vatvā gantvā

footnote: 1. khu. u. 25/107.

page number: 113

bhagavato etamatthaṁ ārocesuṁ. bhagavā "bhikkhave atītadivasesu nandassa
attabhāvo ducchannagehasadiso ahosi, idāni succhannagehasadiso jāto,
ayaṁ hi dibbaccharānaṁ diṭṭhakālato paṭṭhāya pabbajitakiccassa matthakaṁ
pāpetuṁ vāyamanto taṁ kiccaṁ pattoti vatvā imā gāthā abhāsi
"yathā agāraṁ ducchannaṁ vuṭṭhi samativijjhati;
evaṁ abhāvitaṁ cittaṁ rāgo samativijjhati.
yathā agāraṁ succhannaṁ vuṭṭhi na samativijjhati;
evaṁ subhāvitaṁ cittaṁ rāgo na samativijjhatīti.
tattha "agāranti: yaṅkiñci gehaṁ. ducchannanti: viralacchannaṁ
chiddāvachiddaṁ. samativijjhatīti: vassavuṭṭhi vinivijjhati. abhāvitanti: taṁ
agāraṁ vuṭṭhi viya bhāvanārahitattā abhāvitaṁ cittaṁ rāgo samativijjhati,
na kevalaṁ rāgova, dosamohamānādayo sabbakkilesā tathārūpaṁ
cittaṁ ativijjhantiyeva.
subhāvitanti: samathavipassanābhāvanāhi subhāvitaṁ, evarūpaṁ cittaṁ
succhannaṁ gehaṁ vuṭṭhi viya rāgādayo kilesā ativijjhituṁ na sakkontīti.
gāthāpariyosāne bahū sotāpattiphalādīni pāpuṇiṁsu, mahājanassa
sātthikā desanā ahosi.
atha bhikkhū dhammasabhāyaṁ kathaṁ samuṭṭhāpesuṁ "āvuso buddhā
ca nāma acchariyā, janapadakalyāṇiṁ nissāya ukkaṇṭhito nāmāyasmā
nando satthārā devaccharā āmisaṁ katvā vinītoti. satthā āgantvā,

page number: 114

"kāya nuttha bhikkhave etarahi kathāya sannisinnāti pucchitvā,
"imāya nāmāti vutte, "na bhikkhave idāneva, pubbepesa mayā
mātugāmena palobhetvā vinītoyevāti vatvā, tehi yācito atītaṁ āhari:
atīte bārāṇasiyaṁ brahmadatte rajjaṁ kārente, bārāṇasīvāsī
kappako nāma vāṇijo ahosi. tasseko gadrabho kumbhabhāraṁ
vahati. divase divase satta yojanāni gacchati. so ekasmiṁ samaye
gadrabhabhārakehi takkasilaṁ gantvā yāva bhaṇḍassa vissajjanā
gadrabhaṁ vicarituṁ vissajjesi. athassa so gadrabho parikhāpiṭṭhe
caramāno ekaṁ gadrabhiṁ disvā upasaṅkami. sā tena saddhiṁ paṭisanthāraṁ
karontī āha "kuto āgatosīti. "bārāṇasitoti. "kena
kammenāti. "vāṇijakammenāti. "kittakaṁ bhāraṁ vahasīti. "kumbhabhāranti.
"ettakaṁ bhāraṁ vahanto katiyojanāni gacchasīti. "sattayojanānīti.
"gataṭṭhāne te kāci pādaparikammaṁ vā piṭṭhiparikammaṁ vā karontī
atthīti. "natthi bhaddeti. "evaṁ sante mahādukkhaṁ anubhosīti.
kiñcāpi hi tiracchānagatānaṁ pādaparikammādikārako nāma natthi,
kāmasaññojanaghaṭṭanatthaṁ evarūpaṁ kathesi. so tassā kathāya
ukkaṇṭhito. kappakopi bhaṇḍaṁ vissajjetvā tassa santikaṁ gantvā
"ehi tāta, gamissāmāti āha. "gacchatha tumhe, nāhaṁ gamissāmīti.
atha naṁ punappunaṁ yācitvā "anicchantaṁ naṁ bhāyetvā nessāmīti
cintetvā imaṁ gāthamāha

page number: 115

"patodante karissāmi soḷasaṅgulikaṇṭakaṁ,
sañchindissāmi te kāyaṁ; evaṁ jānāhi gadrabhāti.
taṁ sutvā gadrabho "evaṁ sante, ahaṁpi te kattabbaṁ jānissāmīti
vatvā imaṁ gāthamāha
"patodamme karissasi soḷasaṅgulikaṇṭakaṁ,
purato patiṭṭhahitvāna uddharitvāna pacchato
bhaṇḍaṁ 1- te pātayissāmi; 2- evaṁ jānāhi kappakāti. 3-
taṁ sutvā vāṇijo "kena nu kho kāraṇenesa maṁ evaṁ vadatīti
cintetvā ito cito ca olokento taṁ gadrabhiṁ disvā
"imāya esa evaṁ sikkhāpito bhavissati, `evarūpiṁ nāma te
gadrabhiṁ ānessāmīti mātugāmena taṁ palobhetvā nessāmīti
cintetvā imaṁ gāthamāha
"catuppadiṁ saṅkhamukhiṁ nāriṁ sabbaṅgasobhiniṁ
bhariyaṁ te ānayissāmi, evaṁ jānāhi gadrabhāti.
taṁ sutvā tuṭṭhacitto gadrabho imaṁ gāthamāha
"catuppadiṁ saṅkhamukhiṁ nāriṁ sabbaṅgasobhiniṁ
bhariyaṁ me ānayissasi, evaṁ jānāhi kappaka
kappaka bhiyyo gamissāmi yojanāni catuddasāti.
atha naṁ kappako "tenahi ehīti gahetvā sakaṭṭhānaṁ agamāsi.
so katipāhaccayena taṁ āha "nanu maṁ tumhe `bhariyante

footnote: 1. sī. ma. yu. dantaṁ. 2. sī. sāvayissāmi. 3. sī. ma. yu. kappaṭa.

page number: 116

ānayissāmīti avocutthāti. "āma vuttaṁ, nāhaṁ attano kathaṁ
bhindissāmi, bhariyante ānayissāmi; vaṭṭaṁ pana tuyhaṁ ekakasseva
dassāmi, tuyhaṁ attano 1- dutiyassa taṁ pahotu vā mā vā, tvameva
jāneyyāsi; ubhinnaṁ vo saṁvāsamanvāya puttāpi jāyissanti, tehipi
bahūhi saddhiṁ tuyhaṁ taṁ pahotu vā mā vā, tvameva jāneyyāsīti.
gadrabho, tasmiṁ kathenteyeva, anapekkho ahosi.
satthā imaṁ dhammadesanaṁ āharitvā "tadā bhikkhave gadrabhī
janapadakalyāṇī ahosi, gadrabho nando, vāṇijo ahameva,
evaṁ pubbepesa mayā mātugāmena palobhetvā vinītoti jātakaṁ
niṭṭhāpesīti.
nandattheravatthu.
-----------
10. cundasūkarikavatthu. (10)
"idha socati pecca socatīti imaṁ dhammadesanaṁ satthā veḷuvane
viharanto cundasūkarikaṁ nāma ārabbha kathesi.
so kira pañcapaṇṇāsa vassāni sūkare vadhitvā khādanto
ca vikkīṇanto ca jīvitaṁ kappesi. chātakakāle sakaṭena vīhī
ādāya janapadaṁ gantvā ekanāḷidvināḷimattena gāmasūkarapotake

footnote: 1. ma. tuyhaṁ vettanaṁ dutiyassa pahotu vā mā vā, sī. tuyhaṁ pana attadutiyassa.

page number: 117

kīṇitvā sakaṭaṁ pūretvā āgantvā pacchānivesane vajaṁ viya
ekaṭṭhānaṁ parikkhipitvā tattheva tesaṁ nivāpaṁ ropetvā, tesu
nānāgacche ca sarīravalañjañca khāditvā vaḍḍhitesu, yaṁ yaṁ
māretukāmo hoti, taṁ taṁ āḷāhane niccalaṁ bandhitvā sarīramaṁsassa
uddhumāyitvā bahalabhāvatthaṁ caturassamuggarena pothetvā "bahalamaṁso
jātoti ñatvā mukhaṁ vivaritvā dantantare daṇḍakaṁ datvā lohanāḷiyā
pakkuṭṭhitaṁ uṇhodakaṁ mukhe āsiñcati. taṁ kucchiyaṁ pavisitvā pakkuṭṭhitaṁ
karīsaṁ ādāya adhobhāgena nikkhamitvā, yāva thokaṁ karīsaṁ
atthi, tāva āvilaṁ hutvā nikkhamati, suddhe udare, acchaṁ
anāvilaṁ nikkhamati. athassa avasesaṁ udakaṁ piṭṭhiyaṁ āsiñcati. taṁ
kāḷacammaṁ uppātetvā gacchati. tato tiṇukkāya lomāni
jhāpetvā tiṇhena asinā sīsaṁ chindati. paggharantaṁ lohitaṁ
bhājanena paṭiggahetvā maṁsaṁ lohitena madditvā pacitvā
puttadāramajjhe nisinno khāditvā sesaṁ vikkīṇāti. tassa iminā
niyāmeneva jīvitaṁ kappentassa pañcapaṇṇāsa vassāni atikkantāni.
tathāgate dhuravihāre vasante, ekadivasaṁpi pupphamuṭṭhimattena pūjā vā
kaṭacchumattabhikkhādānaṁ vā aññaṁ vā kiñci puññaṁ nāma nāhosi.
athassa sarīre rogo uppajji. jīvantasseva avīcimahānirayasantāpo
upaṭṭhahi. avīcisantāpo nāma yojanasate ṭhatvā olokentassa
akkhīni bhindanasamattho pariḷāho hoti. vuttampi cetaṁ

page number: 118

"samantā yojanasataṁ pharitvā tiṭṭhati sabbadāti. 1-
nāgasenattherena panassa pākatikāggisantāpato adhimattatāya
ayamupamā vuttā "yathā mahārāja kuṭāgāramatto pāsāṇopi
nirayāggimhi pakkhitto khaṇena vilayaṁ gacchati, nibbattasattā
panettha kammabalena mātukucchigatā viya na vilīyantīti. 2- tassa
tasmiṁ santāpe upaṭṭhite, kammasarikkhako ākāro uppajji.
gehamajjheyeva sūkararavaṁ ravitvā jannukehi vicaranto puratthimavatthumpi
pacchimavatthumpi gacchati. athassa gehamānusakā taṁ daḷhaṁ gahetvā
mukhaṁ pidahanti. kammavipāko nāma na sakkā kenaci paṭibāhituṁ. so
viravanto ito cito ca vicarati. samantā sattasu gharesu manussā
niddaṁ na labhanti. maraṇabhayena tajjitassa panassa bahi nikkhamanaṁ
nivāretuṁ asakkonto sabbo gehajano, yathā anto ṭhito bahi
vicarituṁ na sakkoti; tathā gehadvārāni pidahitvā bahigehaṁ
parivāretvā rakkhanto acchati. itaropi antogeheyeva
nirayasantāpena viravanto ito cito ca vicarati. evaṁ satta
divasāni vicaritvā aṭṭhame divase kālaṁ katvā avīcimahāniraye
nibbatti. avīcimahānirayo devadūtasuttantena vaṇṇetabbo. bhikkhū
tassa gharadvārena gacchantā taṁ saddaṁ sutvā "sūkarasaddoti
saññino hutvā vihāraṁ gantvā satthu santike nisinnā evamāhaṁsu

footnote: 1. ma. upa. 14/341. "tassa ayomayā bhūmi jalitā tejasā yuttā, samantā...sabbadāti
footnote: devadūtasutte āgatā. 2. milinda. 92.

page number: 119

"bhante cundasūkarikassa gehadvāraṁ pidahitvā sūkarānaṁ māriyamānānaṁ,
ajja sattamo divaso; gehe kāci maṅgalakiriyā bhavissati maññe,
ettake nāma bhante sūkare mārentassa ekampi mettacittaṁ vā
kāruññaṁ vā natthi, na ca vata no evarūpo kakkhaḷo pharuso
satto diṭṭhapubboti. satthā "na bhikkhave so ime satta divase
sūkare māreti, kammasarikkhakaṁ panassa udapādi, jīvantasseva
avīcimahānirayasantāpo upaṭṭhāsi, so tena santāpena satta divasāni
sūkararavaṁ ravanto antonivesane vicaritvā ajja kālaṁ katvā
avīcimhi nibbattoti vatvā, "bhante idha loke evaṁ socitvā
puna gantvā socanaṭṭhāneyeva nibbattoti vutte, "āma bhikkhave,
pamatto nāma gahaṭṭho vā hotu pabbajito vā, ubhayattha
socatiyevāti vatvā imaṁ gāthamāha
"idha socati pecca socati
pāpakārī ubhayattha socati,
so socati so vihaññati
disvā kammakiliṭṭhamattanoti.
tattha "pāpakārīti; nānappakārassa pāpakammassa kārako
puggalo "akataṁ vata me kalyāṇaṁ, kataṁ me pāpanti ekaṁseneva
maraṇasamaye idha socati, idamassa kammasocanaṁ; vipākaṁ anubhavanto pana
pecca socati, idamassa paraloke vipākasocanaṁ; evaṁ so ubhayattha
socatiyeva. teneva kāraṇena jīvamānoyeva so cundasūkarikopi

page number: 120

socati. disvā kammakiliṭṭhamattanoti: attano kiliṭṭhakammaṁ
passitvā socati, nānappakāraṁ vilapanto vihaññati kilamatīti.
gāthāpariyosāne bahū sotāpannādayo ahesuṁ, mahājanassa
sātthikā desanā jātāti.
cundasūkarikavatthu.
-----------
11. dhammikaupāsakavatthu. (11)
"idha modati pecca modatīti imaṁ dhammadesanaṁ satthā jetavane
viharanto dhammikaupāsakaṁ ārabbha kathesi.
sāvatthiyaṁ kira pañcasatā dhammikaupāsakā nāma ahesuṁ. tesu
ekekassa pañca pañca upāsakasatāni parivāro. yo tesaṁ jeṭṭhako,
tassa satta puttā satta dhītaro. tesu ekekassa ekekā
salākayāgu salākabhattaṁ pakkhikabhattaṁ saṅghabhattaṁ uposathikabhattaṁ
āgantukabhattaṁ vassāvāsikaṁ ahosi. tepi sabbeva anujātaputtā
nāma ahesuṁ. iti cuddasannaṁ puttānaṁ bhariyāya upāsakassāti
soḷasa salākayāguādīni pavattanti. iti so saputtadāro sīlavā
kalyāṇadhammo dānasaṁvibhāgarato ahosi. athassa aparabhāge
rogo uppajji. āyusaṅkhāro parihāyi. so dhammaṁ sotukāmo
"aṭṭha vā me soḷasa vā bhikkhū pesethāti satthu santikaṁ

page number: 121

pahiṇi. satthā bhikkhū pesesi. te gantvā tassa mañcaṁ parivāretvā
paññattesu āsanesu nisinnā, "bhante ayyānaṁ me dassanaṁ
dullabhaṁ bhavissati, dubbalomhi, ekaṁ me suttaṁ sajjhāyathāti
vuttā, "kataraṁ suttaṁ sotukāmo upāsakāti, "sabbabuddhānaṁ
avijahitaṁ satipaṭṭhānasuttanti 1- vutte, "ekāyano ayaṁ bhikkhave
maggo sattānaṁ visuddhiyāti suttantaṁ paṭṭhapesuṁ. tasmiṁ khaṇe
chahi devalokehi sabbālaṅkārapaṭimaṇḍitā sahassasindhavayuttā
diyaḍḍhayojanasatikā cha rathā āgamiṁsu. tesu ṭhitā devatā
"amhākaṁ devalokaṁ nessāma, amhākaṁ devalokaṁ nessāma,
ambho mattikabhājanaṁ bhinditvā suvaṇṇabhājanaṁ gaṇhanto viya
amhākaṁ devaloke abhiramituṁ idha nibbattatūti 2- vadiṁsu. upāsako
dhammassavanantarāyaṁ anicchanto "āgametha āgamethāti āha.
bhikkhū "amhe vadatīti saññāya tuṇhī ahesuṁ. athassa puttadhītaro
"amhākaṁ pitā pubbe dhammassavanena atitto ahosi, idāni
pana bhikkhū pakkosāpetvā sajjhāyaṁ kāretvā sayameva vāreti,
maraṇassa abhāyanakasatto nāma natthīti viraviṁsu. bhikkhū "idāni
anokāsoti uṭṭhāyāsanā pakkamiṁsu. upāsako thokaṁ vītināmetvā
satiṁ paṭilabhitvā putte pucchi "kasmā kandathāti. "tāta
tumhe bhikkhū pakkosāpetvā dhammaṁ suṇantā sayameva vārayittha,
atha mayaṁ `maraṇassa abhāyanakasatto nāma natthīti kandimhāti.

footnote: 1. dī. mahā. 10/325. 2. ma. nibbattāhīti.

page number: 122

"ayyā pana kuhinti. "anokāsoti uṭṭhāyāsanā pakkantā
tātāti. "nāhaṁ ayyehi saddhiṁ kathemīti. "atha kena saddhiṁ
kathethāti. "chahi devalokehi devatā cha rathe alaṅkaritvā
ādāya ākāse ṭhatvā `amhākaṁ devaloke abhiramāhi,
amhākaṁ devaloke abhiramāhīti saddaṁ karonti, tāhi saddhiṁ
kathemīti. "kuhiṁ tāta rathā, na mayaṁ passāmāti. "atthi
pana mayhaṁ ganthitāni pupphānīti. "atthi tātāti. "kataro
devaloko ramaṇīyoti. "sabbabodhisattānaṁ buddhamātāpitūnañca
vasanaṭṭhānaṁ tusitabhavanaṁ ramaṇīyaṁ tātāti. "tenahi `tusitabhavanato
āgatarathe pupphadāmaṁ laggatūti pupphadāmaṁ khipathāti. te khipiṁsu.
taṁ rathadhure laggitvā ākāse olambi. mahājano tadeva passati,
rathaṁ na passati. upāsako "passathetaṁ pupphadāmanti vatvā,
"āma passāmāti vutte, "etaṁ tusitabhavanato āgatarathe olambati,
ahaṁ tusitabhavanaṁ gacchāmi, tumhe mā cintayittha, mama santike
nibbattitukāmā hutvā mayā kataniyāmeneva puññāni karothāti
vatvā kālaṁ katvā tusitabhavanato āgatarathe patiṭṭhāsi. tāvadevassa
tigāvutappamāṇo saṭṭhisakaṭabhārālaṅkārapaṭimaṇḍito attabhāvo
nibbatti, accharāsahassaṁ parivāresi, pañcavīsatiyojanikaṁ ratanavimānaṁ
pāturahosi. tepi bhikkhū vihāraṁ anuppatte satthā pucchi "sutā
bhikkhave upāsakena dhammadesanāti. "āma bhante, antarāyeva
pana `āgamethāti vāresi, athassa puttadhītaro kandiṁsu, mayaṁ

page number: 123

`idāni anokāsoti uṭṭhāyāsanā nikkhantāti. "na so bhikkhave
tumhehi saddhiṁ kathesi; chahi pana devalokehi devatā cha rathe
alaṅkaritvā āharitvā taṁ upāsakaṁ pakkosiṁsu, so dhammadesanāya
antarāyaṁ anicchanto tāhi saddhiṁ kathesīti. "evaṁ bhanteti. "evaṁ
bhikkhaveti. "idāni kuhiṁ nibbattoti. "tusitabhavane bhikkhaveti. "bhante
idha ñātimajjhe modamāno caritvā puna modanaṭṭhāneyeva
nibbattoti. "āma bhikkhave, appamattā hi gahaṭṭhā vā
pabbajitā vā sabbattha modantiyevāti vatvā imaṁ gāthamāha
"idha modati pecca modati
katapuñño ubhayattha modati,
so modati so pamodati
disvā kammavisuddhimattanoti.
tattha katapuññoti: nānappakārassa kusalassa kārako
puggalo "akataṁ vata me pāpaṁ, kataṁ vata me kalyāṇanti idha
kammamodanena modati, pecca vipākamodanena modati, evaṁ ubhayattha
modati nāma. kammavisuddhinti: dhammikaupāsakopi attano kammavisuddhiṁ
puññakammasampattiṁ disvā kālakiriyato pubbe idha lokepi modati,
kālaṁ katvā idāni paralokepi pamodati atimodatiyevāti.
gāthāpariyosāne bahū sotāpannādayo ahesuṁ, mahājanassa
sātthikā dhammadesanā jātāti.
dhammikaupāsakavatthu.
--------------

page number: 124

12. devadattavatthu. (12)
"idha tappati pecca tappatīti imaṁ dhammadesanaṁ satthā
jetavane viharanto devadattaṁ ārabbha kathesi.
devadattassa vatthuṁ pabbajitakālato paṭṭhāya yāva paṭhavippavesanā
devadattaṁ ārabbha bhāsitāni sabbāni jātakāni vitthāretvā kathitaṁ.
ayaṁ panettha saṅkhepo:
satthari, anupiyaṁ nāma mallānaṁ nigamo, taṁ nissāya anupiyambavane
viharanteyeva, tathāgatassa lakkhaṇapaṭiggahaṇadivaseyeva asītisahassehi
ñātikulehi "rājā vā hotu buddho vā, khattiyaparivāro
vicarissatīti asītisahassaputtā paṭiññātā, tesu yebhuyyena
pabbajitesu, "bhaddiyarājānaṁ anuruddhaṁ ānandaṁ bhaguṁ kimbilaṁ devadattanti
ime cha sakke apabbajante disvā "mayaṁ attano putte
pabbājema, ime cha sakkā na ñātakā maññe; tasmā na
pabbajantīti kathaṁ samuṭṭhāpesuṁ. atha mahānāmo sakko anuruddhaṁ
upasaṅkamitvā "tāta amhākaṁ kulā pabbajito natthi, tvaṁ vā
pabbaja, ahaṁ vā pabbajissāmīti āha. so pana sukhumālo hoti
sampannabhogo, "natthīti vacanampi tena na sutapubbaṁ. ekadivasaṁ hi
tesu chasu khattiyesu guḷakīḷāya kīḷantesu, anuruddho pūvena parājito
pūvatthāya pahiṇi. athassa mātā pūve sajjetvā pahiṇi. te
khāditvā pana kīḷiṁsu. punappunaṁ tasseva parājayo hoti. mātā
panassa pahite pahite tikkhattuṁ pūve pahiṇitvā catutthavāre

page number: 125

"pūvā natthīti pahiṇi. so "natthīti vacanassa assutapubbattā
"esāpekā pūvavikati bhavissatīti maññamāno "natthipūvameva
āharathāti pesesi. mātā panassa, "natthipūvaṁ kira ayye dethāti
vutte, "mama puttena `natthīti padaṁ na sutapubbaṁ, iminā pana
upāyena etamatthaṁ jānāpessāmīti tucchaṁ suvaṇṇapātiṁ aññāya
suvaṇṇapātiyā paṭikujjitvā pesesi. nagarapariggāhikā devatā
cintesuṁ "anuruddhasakkena annabhārakāle attano bhāgabhattaṁ
upariṭṭhapaccekabuddhassa datvā `natthīti me vacanassa savanaṁ mā
hotu, bhojanuppattiṭṭhānajānanaṁ mā hotūti patthanā katā, sacāyaṁ
tucchapātiṁ passissati; devasamāgamaṁ pavisituṁ na labhissāma, sīsampi
no sattadhā phaleyyāti. atha naṁ pātiṁ dibbapūvehi puṇṇaṁ akaṁsu.
tassā guḷamaṇḍale ṭhapetvā ugghāṭitamattāya pūvagandho sakalanagaraṁ
chādetvā ṭhito. pūvakhaṇḍaṁ mukhe ṭhapitamattameva sattarasaharaṇīsahassāni
anuphari. so cintesi "nāhaṁ mātu piyo, ettakaṁ me kālaṁ imaṁ
natthipūvannāma na paci, ito paṭṭhāya aññaṁ pūvaṁ na khādissāmīti
gehaṁ gantvā mātaraṁ pucchi "amma tumhākaṁ ahaṁ piyo, appiyoti.
"tāta ekakkhino akkhi viya hadayaṁ viya ca atipiyo meti. "atha
kasmā ettakaṁ kālaṁ mayhaṁ natthipūvaṁ na pacittha ammāti. sā
cullupaṭṭhākaṁ pucchi "atthi kiñci pātiyaṁ tātāti. "paripuṇṇā
ayye pātī pūvehi, evarūpā pūvā nāma me na diṭṭhapubbāti.
sā cintesi "mayhaṁ putto puññavā katābhinīhāro bhavissati,

page number: 126

devatāhi pātiṁ pūretvā pahitā bhavissantīti. atha naṁ putto
"amma ito paṭṭhāyāhaṁ aññaṁ pūvannāma na khādissāmi, natthipūvameva
paceyyāsīti. sāpissa tato paṭṭhāya, "pūvaṁ khāditukāmomhīti
vutte, tucchapātimeva aññāya pātiyā paṭikujjitvā pesesi.
yāva agāramajjhe vasi, tāvassa devatā dibbapūve pahiṇiṁsu. so
ettakaṁpi ajānanto pabbajjannāma kiṁ jānissati, tasmā "kā
esā pabbajjā nāmāti bhātaraṁ pucchitvā, "ohāritakesamassunā
kāsāyanivatthena kaṭṭhatthare vā vidalamañcake vā nipajjitvā
piṇḍāya carantena viharitabbaṁ, esā pabbajjā nāmāti vutte,
"bhātika ahaṁ sukhumālo, nāhaṁ sakkhissāmi pabbajitunti āha.
"tenahi tāta kammantaṁ uggahetvā gharāvāsaṁ vasa, na hi sakkā
amhesu ekena apabbajitunti āha. atha naṁ "ko eso kammanto
nāmāti pucchi. bhattuṭṭhānaṭṭhānaṁpi ajānanto kulaputto kammantaṁ
nāma kiṁ jānissati. ekadivasaṁ hi tiṇṇaṁ khattiyānaṁ kathā udapādi
"bhattaṁ nāma kuhiṁ uṭṭhahatīti. kimbilo āha "koṭṭhe uṭṭhahatīti.
atha naṁ bhaddiyo "tvaṁ bhattassa uṭṭhānaṭṭhānaṁ na jānāsi,
bhattannāma ukkhaliyaṁ uṭṭhahatīti āha. anuruddho "tumhe dvepi
na jānātha, bhattannāma ratanamakulāya suvaṇṇapātiyaṁ uṭṭhahatīti
āha. tesu kira ekadivasaṁ kimbilo koṭṭhato vīhī otāriyamāne
disvā "ete koṭṭhakeyeva jātāti saññī ahosi. bhaddiyopi
ekadivasaṁ ukkhalito bhattaṁ vaḍḍhiyamānaṁ disvā "ukkhaliyaññeva

page number: 127

uppannanti saññī ahosi. anuruddhena pana neva vīhī koṭṭentā
na bhattaṁ pacentā vā vaḍḍhentā vā diṭṭhapubbā, vaḍḍhetvā
pana purato ṭhapitameva passati. so "bhuñjitukāmakāle bhattaṁ pātiyaṁ
uṭṭhahatīti saññamakāsi. evaṁ tayopi te bhattuṭṭhānaṭṭhānaṁpi na
jānanti. tenāyaṁ "ko esa kammanto nāmāti pucchitvā
"paṭhamaṁ khettaṁ kasāpetabbantiādikaṁ saṁvacchare saṁvacchare kattabbaṁ
kiccaṁ sutvā "kadā kammantānaṁ anto paññāyissati, kadā mayaṁ
appossukkā bhoge bhuñjissāmāti vatvā, kammantānaṁ apariyantatāya
akkhātāya, "tenahi tvaññeva gharāvāsaṁ vasa, na mayhaṁ etena
atthoti vatvā mātaraṁ upasaṅkamitvā "anujānāhi maṁ amma,
ahaṁ pabbajissāmīti vatvā, tāya tikkhattuṁ paṭikkhipitvā "sace
te sahāyako bhaddiyarājā pabbajissati, tena saddhiṁ pabbajāhīti
vutte, taṁ upasaṅkamitvā "mama kho samma pabbajjā tava
paṭibaddhāti vatvā taṁ nānappakārehi saññāpetvā sattame
divase attanā saddhiṁ pabbajatthāya paṭiññaṁ gaṇhi. tato "bhaddiyo
sakyarājā anuruddho ānando bhagu kimbilo devadatto cāti
ime cha khattiyā upālikappakasattamā, devā viya dibbasampattiṁ
sattāhaṁ mahāsampattiṁ anubhavitvā uyyānaṁ gacchantā viya caturaṅginiyā
senāya nikkhamitvā paravisayaṁ patvā rājāṇāya sabbasenaṁ
nivattāpetvā paravisayaṁ okkamiṁsu. tattha cha khattiyā attano
ābharaṇāni omuñcitvā bhaṇḍikaṁ katvā "handa bhaṇe upāli

page number: 128

nivattassu, alaṁ te ettakaṁ jīvikāyāti tassa adaṁsu. so tesaṁ
pādamūle pavattitvā paridevitvā tesaṁ āṇaṁ atikkamituṁ asakkonto
uṭṭhāya taṁ gahetvā nivatti. tesaṁ dvidhā jātakāle vanaṁ
rodanappattaṁ viya paṭhavī kampanākārappattā viya ahosi. upālikappakopi
thokaṁ gantvā nivattitvā evaṁ cintesi "caṇḍā kho sākiyā
`iminā kumārā nipātitāti ghāteyyuṁpi maṁ, ime hi nāma
sakyakumārā evarūpaṁ sampattiṁ pahāya imāni anagghāni ābharaṇāni
kheḷapiṇḍaṁ viya chaḍḍetvā pabbajissanti, kimaṅgaṁ panāhanti
cintetvā bhaṇḍikaṁ omuñcitvā tāni ābharaṇāni rukkhe laggitvā
"atthikā gaṇhantūti vatvā tesaṁ santikaṁ gantvā tehi "kasmā
nivattosīti puṭṭho tamatthaṁ ārocesi. atha naṁ te ādāya satthu
santikaṁ gantvā bhagavantaṁ vanditvā "mayaṁ bhante sākiyā nāma
mānanissitā, ayaṁ amhākaṁ dīgharattaṁ paricārako, imaṁ paṭhamataraṁ
pabbājetha, mayamassa abhivādanādīni karissāma, evaṁ no māno
nimmādayissatīti vatvā taṁ paṭhamataraṁ pabbājetvā pacchā sayaṁ pabbajiṁsu.
tesu āyasmā bhaddiyo teneva antaravassena tevijjo ahosi.
āyasmā anuruddho dibbacakkhuko hutvā pacchā mahāpurisavitakkasuttaṁ 1-
sutvā arahattaṁ pāpuṇi. āyasmā ānando sotāpattiphale patiṭṭhahi.
bhagutthero ca kimbilatthero ca aparabhāge vipassanaṁ vaḍḍhetvā
arahattaṁ pāpuṇiṁsu. devadatto pothujjanikaṁ iddhiṁ patto.

footnote: 1. aṅ. aṭṭhaka. 23/233.

page number: 129

aparabhāge satthari kosambiyaṁ viharante, sasāvakasaṅghassa tathāgatassa
mahanto lābhasakkāro nibbatti. tattha vatthabhesajjādihatthā
manussā vihāraṁ pavisitvā "kuhiṁ satthā, kuhiṁ sārīputtatthero, kuhiṁ
mahāmoggallānatthero, kuhiṁ mahākassapatthero, kuhiṁ bhaddiyatthero,
kuhiṁ anuruddhatthero, kuhiṁ ānandatthero, kuhiṁ bhagutthero, kuhiṁ
kimbilattheroti asītimahāsāvakānaṁ nisinnaṭṭhānaṁ olokentā vicaranti.
"devadattatthero kuhiṁ nisinno vā ṭhito vāti pucchanto nāma
natthi. so cintesi "ahaṁ etehi saddhiṁyeva pabbajito, etepi
khattiyapabbajitā, ahaṁpi khattiyapabbajito; lābhasakkārahatthā manussā
ete pariyesanti, mama nāmaṁ gahetāpi natthi, kena nu kho
saddhiṁ ekato hutvā kaṁ pasādetvā mama lābhasakkāraṁ nibbatteyyanti.
athassa etadahosi "ayaṁ rājā bimbisāro paṭhamadassaneneva
ekādasanahutehi saddhiṁ sotāpattiphale patiṭṭhito, na sakkā
etena saddhiṁ ekato bhavituṁ, kosalaraññāpi saddhiṁ na sakkā
ekato bhavituṁ, ayaṁ kho pana rañño putto ajātasattukumāro
kassaci guṇadosaṁ na jānāti, etena saddhiṁ ekato bhavissāmīti.
so kosambito rājagahaṁ gantvā kumārakavaṇṇaṁ abhinimminitvā
cattāro āsīvise catūsu hatthapādesu ekaṁ gīvāya bandhitvā
ekaṁ sīse cumbaṭakaṁ katvā ekaṁ ekaṁsaṁ karitvā imāya ahimekhalāya
ākāsato oruyha ajātasattussa ucchaṅge nisīditvā, tena
bhītena "kosi tvanti vutte, "ahaṁ devadattoti vatvā tassa

page number: 130

bhayavinodanatthaṁ taṁ attabhāvaṁ paṭisaṁharitvā saṅghāṭipattacīvaradharo
purato ṭhatvā taṁ pasādetvā lābhasakkāraṁ nibbattesi. so
lābhasakkārābhibhūto "ahaṁ bhikkhusaṅghaṁ pariharissāmīti pāpakaṁ cittaṁ
uppādetvā saha cittuppādena iddhito parihāyitvā satthāraṁ
veḷuvanavihāre sarājikāya parisāya dhammaṁ desentaṁ vanditvā
uṭṭhāyāsanā añjalimpaggayha "bhagavā bhante etarahi jiṇṇo
vuḍḍho mahallako, appossukko diṭṭhadhammasukhavihāraṁ anuyuñjatu;
ahaṁ bhikkhusaṅghaṁ pariharissāmi, niyyādetha me bhikkhusaṅghanti vatvā
satthārā kheḷāsikavādena apasādetvā paṭikkhitto, anattamano
imaṁ paṭhamaṁ tathāgate āghātaṁ bandhitvā apakkami. athassa bhagavā
rājagahe pakāsanīyakammaṁ kāresi. so "pariccattodāni ahaṁ
samaṇena gotamena, idānissa anatthaṁ karissāmīti ajātasattuṁ
upasaṅkamitvā "pubbe kho kumāra manussā dīḍāyukā, etarahi
appāyukā, ṭhānaṁ kho panetaṁ vijjati, yaṁ tvaṁ kumārova samāno
kālaṁ kareyyāsi, tenahi tvaṁ kumāra pitaraṁ hantvā rājā hohi,
ahaṁ bhagavantaṁ hantvā buddho bhavissāmīti vatvā, tasmiṁ rajje
patiṭṭhite, tathāgatassa vadhāya purise payojetvā, tesu sotāpattiphalaṁ
patvā nivattesu, sayaṁ gijjhakūṭaṁ abhiruhitvā "ahameva samaṇaṁ
gotamaṁ jīvitā voropessāmīti silaṁ pavijjhitvā ruhiruppādakammaṁ
katvā imināpi upāyena māretuṁ asakkonto puna nāḷāgiriṁ
vissajjāpesi. tasmiṁ āgacchante, ānandatthero attano jīvitaṁ satthu

page number: 131

pariccajitvā purato aṭṭhāsi. satthā nāgaṁ dametvā nagarā nikkhamitvā
vihāraṁ āgantvā anekasahassehi upāsakehi abhihaṭaṁ mahādānaṁ
paribhuñjitvā, tasmiṁ divase sannipatitānaṁ aṭṭhārasakoṭisaṅkhātānaṁ
rājagahavāsīnaṁ anupubbīkathaṁ kathesi. caturāsītiyā pāṇasahassānaṁ
dhammābhisamayo jāto. "aho mahāguṇo āyasmā ānando;
tathārūpe nāma hatthināge āgacchante, attano jīvitaṁ pariccajitvā
satthu purato aṭṭhāsīti therassa guṇakathaṁ sutvā "na bhikkhave
idāneva, pubbepesa mamatthāya jīvitaṁ pariccajiyevāti vatvā bhikkhūhi
yācito cullahaṁsamahāhaṁsakakkaṭakajātakāni 1- 2- 3- kathesi.
devadattassāpi kammaṁ neva tathā rañño mārāpitattā,
na vadhakānaṁ payojitattā, na silāya paviddhattā, pākaṭaṁ ahosi;
yathā nāḷāgirihatthino vissajjitattā. tadā hi mahājano "rājāpi
devadatteneva mārāpito, vadhakāpi payojitā, silāpi paviddhā;
idāni pana tena nāḷāgiri vissajjāpito, evarūpaṁ nāma pāpaṁ
gahetvā rājā vicaratīti kolāhalamakāsi. rājā mahājanassa kathaṁ
sutvā pañca thālipākasatāni harāpetvā na puna tassupaṭṭhānaṁ
agamāsi. nāgarāpissa kulaṁ upagatassa bhikkhāmattampi nādaṁsu. so
parihīnalābhasakkāro kohaññena jīvitukāmo satthāraṁ upasaṅkamitvā

footnote: 1. khu. jā. asīti. 28/68. tadaṭṭhakathā. 8/211. 2. khu. jā. asīti. 28/77.
footnote: tadaṭṭhakathā. 8/242. 3. khu. jā. catu. 27/145. tadaṭṭhakathā. 4/335. tattha pana
footnote: "kakkārujātakanti khāyati.

page number: 132

pañca vatthūni yācitvā bhagavatā "alaṁ devadatta, yo icchati,
āraññako hotūti paṭikkhitto, "kassāvuso vacanaṁ sobhaṇaṁ: kiṁ
tathāgatassa udāhu mama? ahaṁ hi ukkaṭṭhavasena evaṁ vadāmi `sādhu
bhante bhikkhū yāvajīvaṁ araññikā assu, piṇḍapātikā, paṁsukūlikā,
rukkhamūlikā, macchamaṁsaṁ na khādeyyunti, yo dukkhā muccitukāmo,
so mayā saddhiṁ āgacchatūti vatvā pakkāmi. tassa vacanaṁ sutvā
ekacce navapabbajitā mandabuddhino "kalyāṇaṁ devadatto āha,
etena saddhiṁ vicarissāmāti tena saddhiṁ ekatova ahesuṁ. iti so
pañcasatehi bhikkhūhi saddhiṁ tehi pañcahi vatthūhi lūkhappasannaṁ janaṁ
saññāpento kulesu viññāpetvā bhuñjanto saṅghabhedāya parakkami.
so bhagavatā "saccaṁ kira tvaṁ devadatta saṅghabhedāya parakkamasi
cakkabhedāyāti puṭṭho "saccaṁ bhagavāti vatvā "garuko kho
devadatta saṅghabhedotiādīhi ovaditopi satthu vacanaṁ anādayitvā
pakkanto, āyasmantaṁ ānandaṁ rājagahe piṇḍāya carantaṁ disvā
"ajjataggedānāhaṁ āvuso ānanda aññatreva bhagavatā aññatra
bhikkhusaṅghā uposathaṁ karissāmi, saṅghakammaṁ karissāmīti āha. thero
tamatthaṁ bhagavato ārocesi. taṁ viditvā satthā uppannadhammasaṁvego
hutvā "devadatto sadevakassa lokassa anatthanissitaṁ attano
avīcimhi pacanakammaṁ karotīti parivitakketvā
"sukarāni asādhūni attano ahitāni ca;
yaṁ ve hitañca sādhuñca taṁ ve paramadukkaranti

page number: 133

imaṁ gāthaṁ vatvā puna imaṁ udānaṁ udānesi
"sukaraṁ sādhunā sādhu, sādhu pāpena dukkaraṁ;
pāpaṁ pāpena sukaraṁ, pāpamariyehi dukkaranti. 1-
athakho devadatto uposathadivase attano parisāya saddhiṁ
ekamantaṁ nisīditvā "yassimāni pañca vatthūni khamanti, so
salākaṁ gaṇhatūti vatvā, pañcasatehi vajjīputtakehi navakehi
appakataññūhi salākāya gahitāya, saṅghaṁ bhinditvā te bhikkhū
ādāya gayāsīsaṁ agamāsi. tassa tattha gatabhāvaṁ sutvā satthā tesaṁ
bhikkhūnaṁ ānayatthāya dve aggasāvake pesesi. te tattha gantvā
ādesanāpāṭihāriyānusāsaniyā ca iddhipāṭihāriyānusāsaniyā ca
anusāsantā te amataṁ pāyetvā ādāya ākāsenāgamiṁsu.
kokālikopi kho "uṭṭhehi āvuso devadatta, nītā te bhikkhū
sārīputtamoggallānehi, nanu tvaṁ mayā vutto `mā āvuso
sārīputtamoggallānehi vissāsi; pāpicchā sārīputtamoggallānā,
pāpikānaṁ icchānaṁ vasaṅgatāti vatvā jannukena hadayamajjhe pahari.
tassa tattheva uṇhaṁ lohitaṁ mukhato uggañchi.
āyasmantaṁ pana sārīputtaṁ bhikkhusaṅghaparivutaṁ ākāsenāgacchantaṁ
disvā bhikkhū āhaṁsu "bhante āyasmā sārīputto gamanakāle
attadutiyova gato, idāni mahāparivāro āgacchanto sobhatīti.
satthā "na bhikkhave idāneva, tiracchānayoniyaṁ nibbattakālepi

footnote: 1. cullavagga. 7/194. khu. u. 25/167.

page number: 134

mama putto mama santikaṁ āgacchanto sobhatiyevāti vatvā
"hoti sīlavataṁ attho paṭisanthāravuttinaṁ.
lakkhaṇaṁ passa āyantaṁ ñātisaṅghapurakkhitaṁ,
atha passasimaṁ kālaṁ suvihīnaṁva ñātibhīti 1-
idaṁ jātakaṁ 2- kathesi. puna bhikkhūhi "bhante devadatto kira
dve aggasāvake ubhosu passesu nisīdāpetvā `buddhalīḷhāya
dhammaṁ desessāmīti tumhākaṁ anukiriyaṁ karīti vutte, "na bhikkhave
idāneva; pubbepesa mama anukiriyaṁ kātuṁ vāyami, na pana sakkhīti
vatvā
"api vīraka passesi sakuṇaṁ mañjubhāṇakaṁ
mayuragīvasaṅkāsaṁ patiṁ mayhaṁ saviṭṭhakaṁ?
udakathalacarassa pakkhino
niccaṁ āmakamacchabhojino
tassānukaraṁ saviṭṭhako
sevālehi paliguṇṭhito matoti 3-
nadīcarakākajātakaṁ 4- kathetvā, aparesupi divasesu tathārūpimeva kathaṁ
ārabbha
"acāri vatāyaṁ vitudaṁ vanāni
kaṭṭhaṅgarukkhesu asārakesu,

footnote: 1. khu. jā. eka. 27/4. tadaṭṭhakathā. 1/220. 2. lakkhaṇajātakaṁ. 3. khu. jā.
footnote: duka. 27/75. tadaṭṭhakathā. 3/199. 4. jātake "vīrakajātakanti khāyati.

page number: 135

athāsadā khadiraṁ jātasāraṁ,
yatthābhidā garuḷo uttamaṅganti 1- ca
lasī ca te nipphalitā, matthako ca vidālito,
sabbā te phāsukā bhaggā, dāni samma virocasīti 2- ca
evamādīni jātakāni 3- kathesi. puna "akataññū devadattoti kathaṁ
ārabbha
"akaramhā va te kiccaṁ, yaṁ balaṁ ahuvamha se;
migarāja namo tyatthu; api kiñci labhāmha se.
mama lohitabhakkhassa niccaṁ luddāni kubbato
dantantaragato santo taṁ bhuṁ, yaṁpi jīvasīti 4-
ādīni jātakāni 5- kathesi. puna vadhāya parisakkanamassa ārabbha
"ñātametaṁ kuruṅgassa yaṁ tvaṁ sepaṇṇi seyyasi;
aññaṁ sepaṇṇiṁ gacchāmi, na me te ruccate phalanti 6-
ādīni jātakāni 7- kathesi. puna "ubhato parihīno devadatto
lābhasakkārato ca sāmaññato cāti kathāsu pavattamānāsu,
"na bhikkhave idāneva, pubbepi parihīnoyevāti vatvā

footnote: 1. khu. jā. duka. 27/77. tadaṭṭhakathā. 3/216. 2. khu. jā. eka. 27/46. tadaṭṭhakathā.
footnote: 2/387. 3. kandagalajātakañceva virocanajātakañca. 4. khu. jā. catu. 27/133.
footnote: tadaṭṭhakathā. 4/258. 5. javasakuṇajātakaṁ. 6. khu. jā. eka. 27/7. tadaṭṭhakathā. 1/262.

7. kuruṅgamigajātakaṁ.

page number: 136

"akkhī bhinnā, paṭo naṭṭho, sakhīgehe ca bhaṇḍanaṁ,
ubhato paduṭṭhakammantā udakamhi thalamhi cāti 1-
ādīni jātakāni 2- kathesi. evaṁ rājagahe viharanto devadattaṁ
ārabbha bahūni jātakāni kathetvā, rājagahato sāvatthiṁ gantvā
jetavanamahāvihāre vāsaṁ kappesi.
devadattopi kho nava māse gilāno, pacchime kāle satthāraṁ
daṭṭhukāmo hutvā attano sāvake "ahaṁ satthāraṁ daṭṭhukāmo,
taṁ me dassethāti vatvā, tehi "tvaṁ samatthakāle satthārā
saddhiṁ verī hutvā acari, na mayaṁ taṁ tattha nessāmāti vutte,
"mā maṁ nāsetha, mayā satthari āghāto kato, satthu pana mayi
kesaggamattopi āghāto natthīti. so hi bhagavā
vadhake devadattamhi core aṅgulimālake
dhanapāle rāhule ca sabbattha samamānasoti
"dassetha me bhagavantanti punappunaṁ yāci. atha naṁ te mañcakenādāya
nikkhamiṁsu. tassāgamanaṁ sutvā bhikkhū satthu ārocesuṁ "bhante devadatto
kira tumhākaṁ dassanatthāya āgacchatīti. "na bhikkhave so
tenattabhāvena maṁ passituṁ labhissatīti. bhikkhū kira pañcannaṁ vatthūnaṁ
āyācitakālato paṭṭhāya puna buddhe daṭṭhuṁ na labhanti, ayaṁ
dhammatā. "asukaṭṭhānañca asukaṭṭhānañca āgato bhanteti āhaṁsu.
"yaṁ icchati, taṁ karotu; na so maṁ passituṁ labhissatīti. "bhante

footnote: 1. khu. jā. eka. 27/45. tadaṭṭhakathā. 2/372. 2. ubhatobhaṭṭhajātakaṁ.

page number: 137

ito yojanamattaṁ āgato, aḍḍhayojanaṁ, gāvutaṁ, pokkharaṇīsamīpaṁ
āgato bhanteti. "sacepi antojetavanaṁ pavisati, neva maṁ
passituṁ labhissatīti. devadattaṁ gahetvā āgatā jetavanapokkharaṇītīre
mañcaṁ otāretvā pokkharaṇiyaṁ nahāyituṁ otariṁsu. devadattopi
kho mañcato uṭṭhāya ubho pāde bhūmiyaṁ ṭhapetvā nisīdi. te
paṭhaviṁ pavisiṁsu. so anukkamena yāva gopphakā yāva jannukā
yāva kaṭito yāva thanato yāva gīvato pavisitvā hanukaṭṭhikassa
bhūmiyaṁ patiṭṭhitakāle gāthamāha
"imehi aṭṭhīhi tamaggapuggalaṁ
devātidevaṁ naradammasārathiṁ
samantacakkhuṁ satapuññalakkhaṇaṁ
pāṇehi buddhaṁ saraṇaṁ gatosmīti.
idaṁ kira ṭhānaṁ disvā tathāgato devadattaṁ pabbājesi. sace hi
so na pabbajissa; gihī hutvā kammaṁ bhāriyaṁ akarissa, āyatiṁ
bhavassa paccayaṁ kātuṁ nāsakkhissa; pabbajitvā ca pana, kiñcāpi
kammaṁ bhāriyaṁ karissati, āyatiṁ bhavassa paccayaṁ kātuṁ sakkhissatīti naṁ
satthā pabbājesi. so hi ito satasahassakappamatthake aṭṭhissaro
nāma paccekabuddho bhavissati. so paṭhaviṁ pavisitvā avīcimhi
nibbatti. niccale buddhe aparaddhabhāvena pana niccalova hutvā
paccati. tiyojanasatike antoavīcimhi yojanasatubbedhamevassa sarīraṁ
nibbatti, sīsaṁ yāva kaṇṇasakkhalito upari ayakapallaṁ pāvisi, pādā

page number: 138

yāva gopphakā heṭṭhā ayapaṭhaviṁ paviṭṭhā, mahātālakkhandhaparimāṇaṁ
ayasūlaṁ pacchimabhittito nikkhamitvā piṭṭhimajjhaṁ bhinditvā urena
nikkhamitvā puratthimabhittiṁ pāvisi, aparaṁ dakkhiṇabhittito nikkhamitvā
dakkhiṇapassaṁ bhinditvā vāmapassena nikkhamitvā uttarabhittiṁ
pāvisi, aparaṁ upari kapallato nikkhamitvā matthakaṁ bhinditvā
adhobhāgena nikkhamitvā ayapaṭhaviṁ pāvisi. evaṁ so tattha niccalo
hutvā paccati.
bhikkhū "ettakaṁ ṭhānaṁ gantvā devadatto satthāraṁ daṭṭhuṁ
alabhitvāva paṭhaviṁ paviṭṭhoti kathaṁ samuṭṭhāpesuṁ. satthā "na
bhikkhave devadatto idāneva mayi aparajjhitvā paṭhaviṁ pāvisi,
pubbepi paviṭṭhoyevāti vatvā, hatthirājakāle maggamuḷhaṁ purisaṁ
samassāsetvā attano piṭṭhiṁ āropetvā khemantaṁ pāpitassa
tena puna tikkhattuṁ āgantvā `aggaṭṭhāne majjhimaṭṭhāne mūleti
evaṁ dante chinditvā tatiyavāre mahāpurisassa cakkhupathaṁ atikkamantassa
tassa paṭhaviṁ paviṭṭhabhāvaṁ dīpetuṁ
"akataññussa posassa niccaṁ vivaradassino
sabbañce paṭhaviṁ dajjā neva naṁ abhirādhayeti 1-
imaṁ jātakaṁ 2- kathetvā, punapi tatheva kathāya samuṭṭhitāya, khantivādibhūte
attani aparajjhitvā kalāburājabhūtassa tassa paṭhaviṁ paviṭṭhabhāvaṁ
dīpetuṁ khantivādijātakaṁ, 3- culladhammapālabhūte attani aparajjhitvā

footnote: 1. khu. jā. eka. 27/23. tadaṭṭhakathā. 2/128. 2. sīlavanāgajātakaṁ. 3. khu. jā. catu.
footnote: 27/137. tadaṭṭhakathā. 4/275.

page number: 139

mahāpatāparājabhūtassa tassa paṭhaviṁ paviṭṭhabhāvaṁ dīpetuṁ culladhamma-
pālajātakañca 1- kathesi.
paṭhaviṁ paviṭṭhe pana devadatte, mahājano haṭṭhatuṭṭho
dhajapatākakadaliyo ussāpetvā puṇṇaghaṭe ṭhapetvā "lābhā vata
noti mahantaṁ chaṇaṁ anubhoti. tamatthaṁ bhagavato ārocesuṁ. bhagavā
"na bhikkhave idāneva devadatte mate mahājano tussati, pubbepi
tussiyevāti vatvā, sabbajanassa appiye caṇḍe pharuse bārāṇasiyaṁ
piṅgalarāje nāma mate mahājanassa tuṭṭhabhāvaṁ dīpetuṁ
"sabbo jano hiṁsito piṅgalena,
tasmiṁ mate, paccayaṁ vedayanti,
piyo nu te āsi akaṇhanetto.
kasmā tuvaṁ rodasi dvārapāla?
na me piyo āsi akaṇhanetto,
bhāyāmi paccāgamanāya tassa,
ito gato hiṁseyya maccurājaṁ,
so hiṁsito āneyya naṁ puna idhāti
imaṁ piṅgalajātakaṁ 2- kathesi.
bhikkhū satthāraṁ pucchiṁsu "idāni bhante devadatto kuhiṁ
nibbattoti. "avīcimahāniraye bhikkhaveti. "bhante idha tappanto

footnote: 1. khu. jā. pañca. 27/171. tadaṭṭhakathā. 4/450. 2. khu. jā. duka. 27/92. tadaṭṭhakathā.
footnote: 3/321.

page number: 140

vicaritvā puna gantvā tappanaṭṭhāneyeva nibbattoti. "āma
bhikkhave, pabbajitā vā hontu gahaṭṭhā vā pamādavihārino
ubhayattha tappantiyevāti vatvā imaṁ gāthamāha
"idha tappati, pecca tappati,
pāpakārī ubhayattha tappati;
`pāpaṁ me katanti tappati,
bhiyyo tappati duggatiṁ gatoti.
tattha "idha tappatīti: idha kammatappanena domanassamattena
tappati. peccāti: paraloke pana vipākatappanena atidāruṇena
apāyadukkhena tappati. pāpakārīti: nānappakārassa pāpassa kattā.
ubhayatthāti: iminā vuttappakārena tappanena ubhayattha tappati nāma.
pāpaṁ meti: so hi kammatappanena tappanto "pāpaṁ me katanti
tappati, taṁ appamattakaṁ tappanaṁ; vipākatappanena pana tappanto
bhiyyo tappati duggatiṁ gato, atipharusena tappanena ativiya tappatīti.
gāthāpariyosāne bahū sotāpannādayo ahesuṁ. desanā
mahājanassa sātthikā jātāti.
devadattavatthu.
----------

page number: 141

13. sumanādevīvatthu. (13)
"idha nandati, pecca nandatīti imaṁ dhammadesanaṁ satthā
jetavane viharanto sumanādeviṁ ārabbha kathesi.
sāvatthiyaṁ hi devasikaṁ anāthapiṇḍikassa gehe dve bhikkhusahassāni
bhuñjanti, tathā visākhāya mahāupāsikāya. sāvatthiyañca yo yo
dānaṁ dātukāmo hoti; so so tesaṁ ubhinnaṁ okāsaṁ labhitvāva
karoti. "kiṁkāraṇāti. "tumhākaṁ dānaggaṁ anāthapiṇḍiko vā
visākhā vā āgatāti pucchitvā, "nāgatāti vutte, satasahassaṁ
vissajjetvā katadānampi "kiṁ dānaṁ nāmetanti garahanti. ubhopi
hi te bhikkhusaṅghassa ruciñca anucchavikakiccāni ca jānanti. tesu
viharantesu, bhikkhū cittānurūpameva bhuñjanti. tasmā sabbe dānaṁ
dātukāmā te gahetvā gacchanti. iti te attano ghare bhikkhū
parivisituṁ na labhanti. tato visākhā "ko nu kho mama ṭhāne ṭhatvā
bhikkhusaṅghaṁ parivisissatīti upadhārentī puttassa dhītaraṁ disvā taṁ
attano ṭhāne ṭhapesi. sā tassā nivesane bhikkhusaṅghaṁ parivisati.
anāthapiṇḍikopi mahāsubhaddaṁ nāma jeṭṭhadhītaraṁ ṭhapesi. sā hi
bhikkhūnaṁ veyyāvaccaṁ karontī dhammaṁ suṇantī sotāpannā hutvā
patikulaṁ agamāsi. tato cullasubhaddaṁ ṭhapesi. sāpi tatheva karontī
sotāpannā hutvā patikulaṁ gatā. atha sumanādeviṁ nāma kaniṭṭhadhītaraṁ
ṭhapesi. sā pana dhammaṁ sutvā sakadāgāmiphalaṁ patvā, kumārikāva
hutvā tathārūpena aphāsukena āturā āhārupacchedaṁ katvā pitaraṁ

page number: 142

daṭṭhukāmā hutvā pakkosāpesi. so ekasmiṁ dānagge tassā
sāsanaṁ sutvāva āgantvā "kiṁ amma sumaneti āha. sā pitaraṁ
āha "kiṁ kaniṭṭhabhātikāti. "vippalapasi ammāti. "na vippalapāmi
kaniṭṭhabhātikāti. "bhāyasi ammāti. "na bhāyāmi kaniṭṭhabhātikāti.
ettakaṁ vatvāyeva pana sā kālamakāsi. so sotāpannopi samāno
seṭṭhī dhītari uppannasokaṁ adhivāsetuṁ asakkonto dhītu sarīrakiccaṁ
kāretvā rodanto satthu santikaṁ gantvā, "kiṁ gahapati dukkhī dummano
assumukho rudamāno āgatosīti vutte, "dhītā me bhante sumanādevī
kālakatāti āha. "atha kasmā socasi, nanu sabbesaṁ ekaṁsikaṁ
maraṇanti. "jānāmetaṁ bhante, evarūpā pana me hirottappasampannā
dhītā, sā maraṇakāle satiṁ paccupaṭṭhāpetuṁ asakkontī vippalapamānā
matā: tena me anappakaṁ domanassaṁ uppajjatīti. "kiṁ pana tāya
kathitaṁ mahāseṭṭhīti. "ahaṁ taṁ bhante `kiṁ amma sumaneti āmantesiṁ,
atha maṁ āha `kiṁ kaniṭṭhabhātikāti; tato `vippalapasi ammāti vutte,
`na vippalapāmi kaniṭṭhabhātikāti; `bhāyasi ammāti, `na bhāyāmi
kaniṭṭhabhātikāti; ettakaṁ vatvā kālamakāsīti. atha naṁ bhagavā āha
"na hi te mahāseṭṭhi dhītā vippalapatīti. "atha kasmā evamāhāti.
"kaniṭṭhattāyeva; dhītā hi te gahapati maggaphalehi tayā mahallikā;
tvaṁ hi sotāpanno, dhītā pana te sakadāgāminī; sā maggaphalehi
mahallikattā taṁ evamāhāti. "evaṁ bhanteti. "evaṁ gahapatīti.
"idāni kuhiṁ nibbattā bhanteti. "tusitabhavane gahapatīti vutte,

page number: 143

"bhante mama dhītā idha ñātakānaṁ antare nandamānā vicaritvā
ito gantvāpi nandanaṭṭhāneyeva nibbattāti. atha naṁ satthā
"āma gahapati appamattā nāma gahaṭṭhā vā pabbajitā vā
idhaloke ca paraloke ca nandantiyevāti vatvā imaṁ gāthamāha
"idha nandati, pecca nandati,
katapuñño ubhayattha nandati,
`puññaṁ me katanti nandati,
bhiyyo nandati suggatiṁ gatoti.
tattha "idhāti: idhaloke kammanandanena nandati. peccāti:
paraloke vipākanandanena nandati. katapuññoti: nānappakārassa
puññassa kattā. ubhayatthāti: idha "kataṁ me kusalaṁ, akataṁ me
pāpanti nandati, parattha vipākaṁ anubhavanto nandati. puññaṁ meti:
idha nandanto pana "puññaṁ me katanti somanassamattakeneva
kammanandanaṁ upādāya nandati. bhiyyoti: vipākanandanena pana
sugatiṁ gato, sattapaññāsavassakoṭiyo saṭṭhiñca vassasatasahassāni
dibbasampattiṁ anubhavanto tusitapure ativiya nandatīti.
gāthāpariyosāne bahū sotāpannādayo ahesuṁ. mahājanassa
dhammadesanā sātthikā jātāti.
sumanādevīvatthu.
-----------

page number: 144

14. dvesahāyakabhikkhuvatthu. (14)
"bahumpi ce sahitaṁ bhāsamānoti imaṁ dhammadesanaṁ satthā
jetavane viharanto dve sahāyake bhikkhū ārabbha kathesi.
sāvatthīvāsino hi dve kulaputtā sahāyakā vihāraṁ gantvā
satthu dhammadesanaṁ sutvā kāme pahāya satthu sāsane uraṁ datvā
pabbajitvā pañca vassāni ācariyupajjhāyānaṁ santike vasitvā
satthāraṁ upasaṅkamitvā sāsane dhuraṁ pucchitvā vipassanādhurañca
ganthadhurañca vitthārato sutvā, eko tāva "ahaṁ bhante mahallakakāle
pabbajito na sakkhissāmi ganthadhuraṁ pūretuṁ, vipassanādhuraṁ pana
pūressāmīti yāva arahattā vipassanaṁ kathāpetvā ghaṭento vāyamanto
saha paṭisambhidāhi arahattaṁ pāpuṇi. itaro pana "ahaṁ ganthadhuraṁ
pūressāmīti anukkamena tepiṭakaṁ buddhavacanaṁ uggaṇhitvā gatagataṭṭhāne
dhammaṁ katheti, sarabhaññaṁ bhaṇati pañcannaṁ bhikkhusatānaṁ dhammaṁ vācento
vicarati, aṭṭhārasannaṁ mahāgaṇānaṁ ācariyo ahosi. bhikkhū satthu
santike kammaṭṭhānaṁ gahetvā itarassa therassa vasanaṭṭhānaṁ gantvā
tassovāde ṭhatvā arahattaṁ patvā theraṁ vanditvā "satthāraṁ
daṭṭhukāmamhāti vadanti. thero "gacchatha āvuso, mama vacanena
satthāraṁ vanditvā asītimahāthere vandatha, sahāyakattheraṁpi me `amhākaṁ
ācariyo tumhe vandatīti vadethāti pesesi. te vihāraṁ gantvā
satthārañceva asītimahāthere ca vanditvā ganthikattherassa santikaṁ
gantvā "bhante amhākaṁ ācariyo tumhe vandatīti vadanti. itarena ca

page number: 145

`ko nāmesoti vutte, "tumhākaṁ sahāyakabhikkhu bhanteti vadanti. evaṁ
there punappunaṁ sāsanaṁ pahiṇante, so bhikkhu thokaṁ kālaṁ sahitvā
aparabhāge sahituṁ asakkonto, "amhākaṁ ācariyo tumhe vandatīti
vutte, "ko esoti vatvā, "tumhākaṁ sahāyakabhikkhu bhanteti vutte,
"kiṁ pana tumhehi tassa santike uggahitaṁ: kiṁ dīghanikāyādīsu aññataro
nikāyo, kiṁ tīsu piṭakesu ekaṁ piṭakanti vatvā, "catuppadikaṁpi gāthaṁ
na jānāti, paṁsukūlaṁ gahetvā pabbajitakāleyeva araññaṁ paviṭṭho,
bahū vata antevāsike labhi, tassa āgatakāle mayā pañhaṁ
pucchituṁ vaṭṭatīti cintesi. aparabhāge thero satthāraṁ daṭṭhuṁ āgato,
sahāyakattherassa santike pattacīvaraṁ ṭhapetvā gantvā satthārañceva
asītimahāthere ca vanditvā sahāyakattherassa vasanaṭṭhānaṁ paccāgami.
athassa so vattaṁ kāretvā samappamāṇaṁ āsanaṁ gahetvā "pañhaṁ
pucchissāmīti nisīdi. tasmiṁ khaṇe satthā "esa evarūpaṁ mama puttaṁ
viheṭhetvā niraye nibbatteyyāti tasmiṁ anukampāya vihāracārikaṁ
caranto viya tesaṁ nisinnaṭṭhānaṁ gantvā paññatte buddhāsane
nisīdi. tattha tattha nisīdantā hi bhikkhū buddhāsanaṁ paññāpetvā
va nisīdanti. tena satthā pakatipaññatteyeva āsane nisīdi.
nisajja kho pana ganthikabhikkhuṁ paṭhamajjhāne pañhaṁ pucchitvā, tasmiṁ
akathite, dutiyajjhānaṁ ādiṁ katvā aṭṭhasupi samāpattīsu rūpārūpesu
pañhaṁ pucchi. ganthikatthero ekaṁpi kathetuṁ nāsakkhi. itaro taṁ
sabbaṁ kathesi. atha naṁ sotāpattimagge pañhaṁ pucchi. ganthikatthero

page number: 146

kathetuṁ nāsakkhi. tato khīṇāsavattheraṁ pucchi. thero kathesi. satthā
"sādhu sādhūti abhinanditvā sesamaggesupi paṭipāṭiyā pañhaṁ pucchi.
ganthikatthero ekaṁpi kathetuṁ nāsakkhi. khīṇāsavo pana pucchitapucchitaṁ
kathesi. satthā catūsupi ṭhānesu tassa sādhukāraṁ adāsi. taṁ sutvā
bhummadeve ādiṁ katvā yāva brahmalokā sabbā devatā ceva
nāgasupaṇṇā ca sādhukāraṁ adaṁsu. taṁ sādhukāraṁ sutvā tassa
antevāsikā ceva saddhivihārino ca satthāraṁ ujjhāyiṁsu "kiṁ
nāmetaṁ satthārā kataṁ: kiñci ajānantassa mahallakattherassa catūsu
ṭhānesu sādhukāraṁ adāsi, amhākaṁ panācariyassa sabbapariyattidharassa
pañcannaṁ bhikkhusatānaṁ pāmokkhassa pasaṁsāmattaṁpi na karīti. atha
ne satthā "kinnāmetaṁ bhikkhave kathethāti pucchitvā, tasmiṁ atthe
ārocite, "bhikkhave tumhākaṁ ācariyo mama sāsane bhatiyā
gāvo rakkhanasadiso, mayhaṁ pana putto yathāruciyā pañcagorase
paribhuñjanakasāmisadisoti vatvā imā gāthā abhāsi
"bahumpi ce sahitaṁ 1- bhāsamāno
na takkaro hoti naro pamatto,
gopova gāvo gaṇayaṁ paresaṁ
na bhāgavā sāmaññassa hoti.
appampi ce sahitaṁ bhāsamāno
dhammassa hoti anudhammacārī

footnote: 1. ma. saṁhita. ayañhi gāthā upendavajiro nāma hoti, so ca ja ta ja gaṇehi ceva
footnote: garudvayena ca niyamito, tasmā "saṁhita iti yujjati.

page number: 147

rāgañca dosañca pahāya mohaṁ
sammappajāno suvimuttacitto
anupādiyāno idha vā huraṁ vā,
sa bhāgavā sāmaññassa hotīti.
tattha "sahitanti tepiṭakassa buddhavacanassetaṁ nāmaṁ, taṁ
ācariye upasaṅkamitvā uggaṇhitvā bahumpi paresaṁ bhāsamāno
vācento kathento, taṁ dhammaṁ sutvā yaṁ kārakena puggalena
kattabbaṁ, takkaro na hoti, kukkuṭassa pakkhapaharaṇamattampi
aniccādivasena manasikāraṁ nappavattesi; eso, yathā nāma divase
bhatiyā gāvo rakkhanto gopo pātova sampaṭicchitvā sāyaṁ
gaṇetvā sāmikānaṁ niyyādetvā divasabhatimattaṁ gaṇhāti, yathāruciyā
pana pañcagorase paribhuñjituṁ na labhati; evameva kevalaṁ antevāsikānaṁ
santikā vattapaṭivattakaraṇamattassa bhāgī hoti, sāmaññassa pana
bhāgī na hoti. yathā pana gopālakena niyyāditānaṁ gunnaṁ pañcagorasaṁ
gosāmikāva paribhuñjanti; tathā tena kathitaṁ dhammaṁ sutvā
kārakapuggalā yathānusiṭṭhaṁ paṭipajjitvā, keci paṭhamajjhānādīni
pāpuṇanti, keci vipassanaṁ vaḍḍhetvā maggaphalāni pāpuṇanti,
gosāmikā gorasasseva, sāmaññassa bhāgino honti. iti
satthā sīlasampannassa bahussutassa pamādavihārino aniccādivasena
yonisomanasikāre appavattassa bhikkhuno vasena paṭhamaṁ gāthaṁ
kathesi, na dussīlassa.

page number: 148

dutiyagāthā pana appassutassāpi yonisomanasikāre kammaṁ
karontassa kārakapuggalassa vasena kathitā. tattha "appampi ceti:
thokaṁ ekavaggadvivaggamattampi. dhammassa hoti anudhammacārīti:
atthamaññāya dhammamaññāya navalokuttaradhammassa anurūpaṁ dhammaṁ
pubbabhāgapaṭipadāsaṅkhātaṁ catupārisuddhisīladhutaṅgāsubhakammaṭṭhānādibhedaṁ
caranto anudhammacārī hoti "ajja ajjevāti paṭivedhaṁ ākaṅkhanto
vicarati; so imāya sammāpaṭipattiyā rāgañca dosañca pahāya
mohaṁ, sammā hetunā nayena parijānitabbadhamme parijānanto,
tadaṅgavikkhambhanasamucchedapaṭipassaddhinissaraṇavimuttīnaṁ vasena suvimuttacitto,
anupādiyāno idha vā huraṁ vā, idhalokaparaloke pariyāpannā vā
ajjhattikabāhirā vā khandhāyatanadhātuyo catūhi upādānehi
anupādiyanto mahākhīṇāsavo, maggasaṅkhātassa sāmaññassa vasena
āgatassa phalasāmaññassa ceva pañcāsekhadhammakkhandhasāmaññassa
ca bhāgavā hotīti. ratanakūṭena viya agārassa, arahattena desanāya
kūṭaṁ gaṇhīti.
gāthāpariyosāne bahū sotāpannādayo ahesuṁ. desanā
mahājanassa sātthikā jātāti.
dvesahāyakabhikkhuvatthu.
yamakavaggavaṇṇanā niṭṭhitā.
paṭhamo vaggo.


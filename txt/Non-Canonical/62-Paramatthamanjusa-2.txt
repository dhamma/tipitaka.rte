
page number: 001

paramatthamañjusāya nāma visuddhimaggasaṁvaṇṇanāya
mahāṭīkāsammatāya
dutiyo bhāgo
-----
anussatikammaṭṭhānaniddesavaṇṇanā
[1] itoti devatānussatiyā. sā hi chasu anussatīsu
sabbapacchā niddiṭṭhattā āsannā paccakkhā ca. anantarāyāti
tadanantaraṁ uddiṭṭhattā vuttaṁ. maraṇassa sati maraṇassatīti maraṇantāva
dassetuṁ tattha maraṇantiādi vuttaṁ. kāmañcettha khandhānaṁ bhedo
jarāmaraṇaṁ dvīhi khandhehi saṅgahitanti 1- vacanato cuti khandhānaṁ vināso
maraṇanti vattabbaṁ visesato pana taṁ jīvitindriyassa vināsabhāvena
kammaṭṭhānikānaṁ paccupaṭṭhātīti jīvitindriyassa upacchedoti vuttaṁ.
tenevāha niddese kaḷevarassa nikkhepo jīvitindriyassa upacchedoti.
tattha ekabhavapariyāpannassāti ekena bhavena paricchinnassa. jīvitindriyassa
upacchedoti jīvitindriyappabandhassa vicchedo āyukkhayādivasena
antaradhānaṁ. samucchedamaraṇanti arahato santānassa sabbaso
ucchedabhūtaṁ maraṇaṁ. saṅkhārānaṁ khaṇabhaṅgasaṅkhātanti saṅkhatadhammānaṁ

footnote: 1. abhi. dhā. 36/14.

page number: 002

udayavayaparicchinnassa pavattikkhaṇassa bhaṅgo nirodhoti saṅkhaṁ gataṁ.
khaṇikamaraṇanti yathāvuttakkhaṇavantaṁ tasmiṁyeva khaṇe labbhamānaṁ maraṇaṁ.
yaṁ khandhappabandhaṁ upādāya rukkhādisamaññā tasmiṁ anupacchinnepi
allatādivigamanaṁ nissāya matavohāro sammatimaraṇaṁ. na taṁ
idha adhippetanti taṁ samucchedakhaṇikasammatimaraṇaṁ idha maraṇānussatiyaṁ
nādhippetaṁ. abāhullato anupaṭṭhahanato asaṁvegavatthuto cāti adhippāyo.
adhippetaṁ satiyā ārammaṇabhāvena. āyuādīnaṁ khayakāle
maraṇaṁ kālamaraṇaṁ. tesaṁ aparikkhīṇakāle maraṇaṁ akālamaraṇaṁ. kālamaraṇaṁ
puññakkhayenāti idaṁ yathādhikārasampattibhavavasena vuttaṁ. vipattibhavavasena
pana pāpakkhayenāti vattabbaṁ. āyusantānakapaccayasampattiyāti
āyuppabandhassa pavattāpanakānaṁ āhārādipaccayānaṁ
sampattiyaṁ. vipakkavipākattāti attano balānurūpaṁ dātabbavipākassa
dinnattā. gatikālāhārādisampattiyā abhāvenāti devānaṁ
viya gatisampattiyā paṭhamakappiyānaṁ viya kālasampattiyā uttarakurukādīnaṁ
viya āhārasampattiyā abhāvena. ādisaddena utusukkasoṇitādi
pariggayhati. ajjatanakālapurisānaṁ viyāti viyasaddo aṭṭhāne ṭhito.
ajjatanakālapurisānaṁ vassasatamattaparimāṇassa viya āyuno khayavasenāti
yojanā. evaṁ hi anāgatepi paramāyuno saṅgaho kato hoti.
atīte pana gatisampattiyā viya kālāhārādisampattiyā bhāvena
anekavassasahassaparimāṇopi āyu ahosi. ayañca vibhāgo

page number: 003

vattamānassa antarakappassa vasena vuttoti daṭṭhabbaṁ. kalāburājādīnanti
ādisaddena nandayakkhanandamāṇavakādīnaṁ saṅgaho daṭṭhabbo.
taṁ sabbampīti yaṁ kālamaraṇaṁ akālamaraṇaṁ tatthāpi puññakkhayamaraṇaṁ
āyukkhayamaraṇaṁ ubhayakkhayamaraṇaṁ upakkamamaraṇanti vuttappabhedaṁ maraṇaṁ
taṁ sabbampi.
[2] yonisoti upāyena. manasikāroti maraṇārammaṇo
manasikāro. yena pana upāyena manasikāro pavattetabbo taṁ
byatirekamukhena dassetuṁ ayoniso pavattayatotiādi vuttaṁ. tattha
ayoniso pavattayatoti anupāyena satiṁ saṁvegaṁ ñāṇañca anupaṭṭhapetvā
maraṇaṁ anussarato. tadetaṁ sabbampīti sokapāmujjānaṁ
uppajjanaṁ saṁvegassa anuppajjanaṁ santāsassa uppajjanañca yathākkamaṁ
satisaṁvegañāṇavirahato hoti. yo hi maraṇaṁ nāmetaṁ jātassa
ekantikanti paṇḍitānaṁ vacanaṁ sarati tattha saṁvegajāto hoti
sampajāno ca tassa iṭṭhajanamaraṇādinimittaṁ sokādayo
anokāsāva. tasmāti yasmā ayoniso manasikāraṁ pavattayato
ete dosā tasmā. tattha tatthāti araññasusānādīsu.
hatamatasatteti corādīhi hate sarasena mate ca satte. diṭṭhapubbā
sampatti yesaṁ te diṭṭhapubbasampattī tesaṁ diṭṭhapubbasampattīnaṁ.
yojetvāti upaṭṭhapetvā. ekaccassāti tikkhindriyassa
ñāṇuttarassa.

page number: 004

vadhakapaccupaṭṭhānatoti ghātakassa viya paṭipaṭiupaṭṭhānato
āsannabhāvato. sampattivipattitoti ārogyādisampattīnaṁ viya
jīvitasampattiyā vipajjanato. upasaṁharaṇatoti paresaṁ maraṇaṁ dassetvā
attano maraṇassa upanayanato. kāyabahusādhāraṇatoti sarīrassa
bahūnaṁ sādhāraṇabhāvato. āyudubbalatoti jīvitassa dubbalabhāvato.
animittatoti maraṇassa vavaṭṭhitanimittābhāvato. addhānaparicchedatoti
kālassa parichinnabhāvato. khaṇaparittatoti jīvitakkhaṇassa ittarabhāvato.
[3] vadhakapaccupaṭṭhānatoti ettha viyasaddo luttaniddiṭṭhoti
dassento vadhakassa viya paccupaṭṭhānatoti vatvā tamevatthaṁ vivaranto
yathā hītiādimāha. tattha harāyamānoti āgurento paharaṇākāraṁ
karonto. paccupaṭṭhitova upagantvā ṭhito samīpeeva. jarāmaraṇaṁ
gahetvāva nibbattanti yathā ahicchattakamakulaṁ paṁsuvirahitaṁ na hoti
evaṁ sattā nibbattā jarāmaraṇavirahitā na hontīti ettakena upamā.
ahicchattakamakulaṁ kadāci katthaci paṁsuvirahitampi bhaveyya sattā pana
kathañcipi jarāmaraṇavirahitā na hontīti. khaṇikamaraṇaṁ tāva upamābhāvena
dassetvā idhādhippetaṁ maraṇaṁ dassetuṁ tathā hītiādi vuttaṁ.
athavā. yadīme sattā jarāmaraṇaṁ gahetvāva nibbattanti
nibbattisamanantarameva maritabbanti codanaṁ sandhāyāha tathā hītiādi. avassaṁ
maraṇatoti avassaṁ maritabbato ekantena maraṇasabhāvato vā.

page number: 005

pabbateyyāti pabbatato āgatā. hārahārinīti pavāhe patitassa
tiṇapaṇṇādikassa ativiya haraṇasīlā. sandatevāti savatieva.
vattatevāti pavāhavasena vattatieva na tiṭṭhati.
yamekarattinti yassaṁ ekarattiyaṁ. bhummatthe upayogavacanaṁ
daṭṭhabbaṁ accantasaṁyoge vā. paṭhamanti sabbapaṭhamaṁ
paṭisandhikkhaṇe. gabbheti mātukucchiyaṁ. māṇavoti satto. yebhuyyena
sattā rattiyaṁ paṭisandhiṁ gaṇhantīti rattiggahaṇaṁ. abbhuṭṭhitovāti
uṭṭhitābbho viya. abhimukhabhāvena vā uṭṭhitova maraṇassāti
adhippāyo. so yātīti so māṇavo yāti paṭhamakkhaṇato
paṭṭhāya gacchateva. sa gacchaṁ na nivattatīti so evaṁ gacchanto
khaṇamattampi na nivattati aññadatthuṁ maraṇaṁyeva upagacchati.
kunnadīnanti pabbatato patitānaṁ khuddakanadīnaṁ. pāto
āporasānugatabandhanānanti purimadivase divā suriyasantāpena anto
anupavisitvā puna rattiyaṁ bandhanamūlaṁ upagatena āporasena tintasithilabandhanatāya
pāto āporasānugatabandhanānaṁ.
[4] accayantīti atikkamanti. uparujṇatīti nirujjhati.
udakameva odakaṁ udakoghaṁ vā. yasmā accayanti ahorattā
tasmā jīvitaṁ uparujjhati. yasmā jīvitaṁ uparujjhati tasmā āyu
khīyati maccānaṁ. patanatoti papatanato bhayaṁ sāmikānaṁ rukkhe ṭhapetvā
kamme viniyuñjitukāmānaṁ heṭṭhā paviṭṭhānaṁ vā. uggamanaṁ pati

page number: 006

uggamananimittaṁ. maṁ amma mā nivāraya pabbajjāyāti adhippāyo.
koci mittamukhasattu randhagavesī saha vattamānopi na haneyya ayampana
ekaṁsena hanatiyevāti dassetuṁ saha jātiyā āgatatoti vatvā
jīvitaharaṇato cāti vuttaṁ.
nanti sampattiṁ. sukhīti dibbasadisehi bhogehi adhipateyyena
ca sukhasamaṅgī. dehabandhenāti sarīrena. asokoti asokamahārājā.
sokamāgatoti socitabbataṁ gato. ārogyayobbanānaṁ
byādhijarāpariyosānatā jīvitassa maraṇapariyosānatāya udāharaṇavasena
ānītā paccayabhāgavasena vā. lokoyeva lokasannivāso yathā
sattāvāsāti. sannivasitabbatāya vā sattanikāyo lokasannivāso.
anugatoti anubandho paccatthikena viya. anusaṭoti anupaviṭṭho
upavisena viya. abhibhūtoti ajjhotthaṭo maddahatthīhi viya.
abbhāhatoti pahaṭo bhūtehi viya.
[5] selāti silāmayā na paṁsuādimayā. vipulāti mahantā
anekayojanāyāmavitthārā. nabhaṁ āhaccāti vipulattāeva ākāsaṁ
abhivihacca sabbadisāsu pharitvā. anupariyeyyunti anuvicareyyuṁ.
nippothentāti attanā āghātitaṁ cuṇṇavicuṇṇaṁ karontā.
adhivattantīti abhibhavanti. kulena vā rūpena vā sīlena vā sutena
vā saddhādīhi vā seṭṭhoti sambhāvanāya khattiyādīsu na kañci
parivajjeti tehieva nihīnoti avamaññamānāya 1- suddādīsu na kañci

footnote: 1. avamaññanāya.

page number: 007

parivajjeti aññadatthu sabbameva abhimaddati nimmathati. daṇḍādiupāyā
ca tattha avisayāevāti dassetuṁ na tattha hatthīnaṁ bhūmītiādi vuttaṁ.
tattha mantayuddhenāti āthabbanavedavihitena mantasaṅgāmappayogena.
dhanenāti dhanadānena. vāsaddo avuttavikappanaṭṭho.
tena sāmaṁ (irubbedaṁ yajub) bedañca saṅgaṇhāti.
parehi saddhiṁ attano upasaṁharaṇatoti parehi matehi saddhiṁ
tepi nāma matā kimaṅgampana mādisāti attano maraṇassa
upanayanato. yasamahattatoti parivāramahattato vibhavamahattato ca.
puññamahattatoti mahāpuññabhāvato. thāmamahattatoti
viriyabalamahattato. yudhiṭṭhilo dhammaputto hanuro yo baladevena nibbuddhaṁ
katvā mārito.
[6] saha iddhīhīti vejayantakampananandopanandadamanādīsu
diṭṭhānubhāvāhi attano iddhīhi saddhiṁ maccumukhaṁ paviṭṭho.
kalannāgghati soḷasinti soḷasannaṁ pūraṇabhāgaṁ na agghati.
idaṁ vuttaṁ hoti āyasmato therassa sārīputtassa paññaṁ soḷasabhāge
katvā tato ekaṁ bhāgaṁ soḷasadhā gahetvā laddhaṁ ekabhāgasaṅkhātaṁ
kalaṁ sammāsambuddhaṁ ṭhapetvā aññesaṁ sattānaṁ paññā na agghatīti.
sabbassāpi saṅkilesapakkhassa samugghāto ñāṇena āraddhaviriyassa
hotīti āha ñāṇaviriyabalenāti. sammādiṭṭhisammāvāyāmesu
hi siddhesu aṭṭhaṅgiko ariyamaggo siddhoeva hotīti. ekībhāvena

page number: 008

khaggavisāṇakappā. parato ghosena vinā sayameva bhūtā paṭividdhākuppāti
sayambhuno.
hatthagatasuvaṇṇavalayānaṁ aññamaññaṁ saṅghaṭṭanaṁ vaṁsakaḷīrassa
katthaci asattatāti evamādikaṁ taṁ taṁ nimittaṁ kāraṇaṁ āgamma.
vīmaṁsantāti pavattinivattiyo upaparikkhantā. mahantānaṁ sīlakkhandhādīnaṁ
esanaṭṭhena mahesayo. ekacariyanivāsenāti ekacariyanivāsamattena
na sīlādinā. khaggamigasiṅgasamā upamā yesaṁ khaggamigasiṅgaṁ vā
samūpamā yesante khaggasiṅgasamūpamā.
tambanakhatuṅganakhatādiasītianubyañjanapaṭimaṇḍitehi supatiṭṭhitapādatādīhi
dvattiṁsāya mahāpurisalakkhaṇehi vicitto acchariyabbhūto
rūpakāyo etassāti asīti .pe. rūpakāyo. saha vāsanāya
sabbesaṁ kilesānaṁ pahīnattā sabbākāraparisuddhasīlakkhandhādiguṇaratanehi
samiddho dhammakāyo etassāti sabbākāra .pe. dhammakāyo.
ßēhānasoti taṁkhaṇeyeva.
[8] evaṁ mahānubhāvassāti evaṁ yathāvuttarūpakāyasampattiyā
dhammakāyasampattiyā ca viññāyamānavipulāparimeyyabuddhānubhāvassa.
vasamāgataṁ anurūpagamanavasenāti adhippāyo. maraṇaṁ sāmaññaṁ etassāti
maraṇasāmañño tabbhāvo maraṇasāmaññatā tāya.
kimikulānanti kimisamuhānaṁ kimijātīnaṁ vā. jiyyantīti jaraṁ
pāpuṇanti. nikkhanteti vītivatte. paṭihitāyāti paccānugatāya.

page number: 009

so mamassa antarāyoti sā yathāvuttā nakevalaṁ kālakiriyāva athakho
mama atidullabhaṁ khaṇaṁ labhitvā jīvitassa satthusāsanamanasikārassa
antarāyo assa bhaveyya. byāpajjeyyāti vipattiṁ gaccheyya.
satthakena viya aṅgapaccaṅgānaṁ kantanakā maraṇakāle
sandhibandhanacchedanakavātā satthakavātā.
[9] abalanti balahīnaṁ. dubbalanti tasseva vevacanaṁ.
abhāvaṭṭho hi ayaṁ dusaddo dussīlo duppaññotiādīsu viya.
tadetaṁ āyu. assāsapassāsānaṁ samavuttitā aparāparaṁ
pavesanikkhamova. bahi nikkhantanāsikavāte anto apavisante paviṭṭhe vā
anikkhamanteti ekasseva pavesanikkhamo viya vuttaṁ taṁ
nāsikavātabhāvasāmaññenāti daṭṭhabbaṁ. adhimattatāya accāsannādhiṭṭhānādinā.
tadabhāvo hi iriyāpathānaṁ samavuttitā. atisītena abhibhūtassa kāyassa
vipajjanaṁ mahisaraṭṭhādīsu himapātakālena dīpetabbaṁ. tattha hi
sattā sītena bhinnasarīrā jīvitakkhayaṁ pāpuṇanti. atiuṇhena
abhibhūtassa vipajjanaṁ marukantāre uṇhābhitattāya pacchiṁ tattha ṭhapitaṁ
upari sāṭakaṁ puttañca akkamitvā matāya itthiyā dīpetabbaṁ.
mahābhūtānaṁ samavuttitā pakopābhāvo. paṭhavīdhātuādīnaṁ pakopena
sarīrassa vikārāpatti parato dhātukammaṭṭhānakathāyaṁ āgamissati.
yuttakāleti bhuñjituṁ yuttakāle khuddābhibhūtakāle.
[10] avavaṭṭhānatoti kālādivasena vavaṭṭhānābhāvato.

page number: 010

vavaṭṭhānanti cettha paricchedo adhippeto na asaṅkārato 1- vavaṭṭhānaṁ
nicchayo cāti āha paricchedābhāvatoti. na nāyareti na ñāyanti.
ito paranti ettha. paranti paraṁ aññaṁ kālanti attho. tena
orakālassāpi saṅgaho siddho hoti. parāmāyuto orakālaṁ eva
cettha paranti adhippetaṁ. tato paraṁ sattānaṁ jīvanassa abhāvato
vavaṭṭhānābhāvatoti vattuṁ na sakkāti. ambudapesītiādīsu.
ambudakāle pesikāletiādinā kālasaddo paccekaṁ yojetabbo.
kāloti idha pubbaṇhādivelā adhippetā. tenāha pubbaṇhepi
hītiādi. idheva dehena patitabbanti sambandho. anekappakāratoti
nagare jātānaṁ gāme gāme jātānaṁ nagare vane jātānaṁ janapade
janapade jātānaṁ vanetiādinā anekappakārato. ito cutenāti
ito gatito cutena. idha imissaṁ gatiyaṁ. yante yuttagoṇo
viyāti yathā yante yuttagoṇo yantaṁ nātivattati evaṁ loko
gatipañcakanti ettakena upamā.
[11] appaṁ vā bhiyyoti vassasatato upari dasa vā vassāni
vīsati vātiādinā dutiyaṁ vassasataṁ apāpuṇanto appakaṁ vā
jīvatīti attho. gamanīyoti gantabbo upapajjanavasena. samparāyoti
paraloko. hīḷeyyāti paribhaveyya na bhāveyya. nanti āyuṁ.
suporisoti sādhupuriso paññavā. careyyāti sucaritaṁ careyya.
tenāha ādittasīsovāti. sattahi upamāhīti seyyathāpi brāhmaṇa

footnote: 1. asaṅkaratoti maññe.

page number: 011

tiṇagge ussāvabindu suriye uggacchante khippameva paṭivigacchati
na ciraṭṭhitikaṁ hoti udake udakabubbuḷaṁ udake daṇḍarājī nadī
pabbateyyā dūraṅgamā sīghasotā hārahārinī balavā puriso jivhagge
kheḷapiṇḍaṁ saññūhitvā appakasireneva vameyya divasaṁ santatte
ayokaṭāhe maṁsapesi pakkhittā khippaṁyeva paṭivigacchati na ciraṭṭhitikā
hoti gāvī vajjhā āghātanaṁ nīyamānā yaññadeva pādaṁ uddharati
santikeva hoti vadhassa santike maraṇassa evameva kho brāhmaṇa
govajjhupamaṁ jīvitaṁ manussānaṁ parittaṁ lahusaṁ bahudukkhaṁ bahupāyāsaṁ
mantāya phoṭṭhabbaṁ kattabbaṁ kusalaṁ caritabbaṁ brahmacariyaṁ natthi
jātassa amaraṇanti 1- evamāgatāhi imāhi sattahi upamāhi alaṅkataṁ.
rattindivanti ekarattindivaṁ. bhagavato sāsananti ariyamaggapaṭivedhāvahaṁ
satthu ovādaṁ. bahuṁ vata me kataṁ assāti bahuṁ vata
mayā attahitaṁ pabbajitakiccaṁ kataṁ bhaveyya. tadantaranti taṁkhaṇaṁ tattakaṁ
velaṁ. ekaṁ piṇḍapātanti ekadivasaṁ yāpanappahonakaṁ piṇḍapātaṁ.
dandhanti mandaṁ cirāya. avissāsiyoti avissāsanīyo. citte
dharanteyeva sattānaṁ jīvanavohāro cittassa ca atiittaro khaṇo
lahuparivattibhāvato. yathāha bhagavā. nāhaṁ bhikkhave aññaṁ
ekadhammampi samanupassāmi yaṁ evaṁ lahuparivattaṁ yathayidaṁ bhikkhave
cittanti 2-. tasmā sattānaṁ jīvitaṁ ekacittakkhaṇikattā lahusaṁ

footnote: 1. aṅ. sattaka. 23/139-140. 2. aṅ. eka. 20/10.

page number: 012

ittaranti dassento paramatthatotiādimāha.
[12] tattha paramatthatoti iminā yāyaṁ yo ciraṁ jīvati so
vassasatantiādinā 1- sattānaṁ jīvitappavatti vuttā sā
pabandhavisayattā vohāravasenāti taṁ paṭikkhipati. atiparittoti iminā
seyyathāpi bhikkhave cattāro daḷhadhammā dhanuggahā sikkhitā
katahatthā katupāsanā catuddisā ṭhitā assu atha puriso āgaccheyya
ahaṁ imesaṁ .pe. katupāsanānaṁ kaṇḍe khitte appatiṭṭhite paṭhaviyaṁ
gahetvā āharissāmīti yathā ca bhikkhave tassa purisassa javo
yathā ca candimasuriyānaṁ javo yathā ca yā devatā candimasuriyānaṁ
purato dhāvanti tāsaṁ devatānaṁ javo tato sīghataraṁ āyusaṅkhārā
khīyantīti evaṁ vuttaṁ parittampi paṭikkhipati. tatra hi gamanassādānaṁ
devaputtānaṁ heṭṭhupariyena paṭimukhaṁ dhāvantānaṁ sirasi pāde ca
bandhakhuradhārāsannipātatopi parittako rūpajīvitindriyassa so khaṇo vutto.
cittassa pana ativiya parittataro yassa upamāpi natthi. tenevāha
yāvañcidha bhikkhave upamāpi na sukarā yāva lahuparivattaṁ cittanti.
jīvitakkhaṇoti jīvanakkhaṇo ekacittappavattimattoyeva ekassa cittassa
pavattimatteneva sattānaṁ paramatthato jīvanakkhaṇassa paricchinnattā.
idāni tamatthaṁ upamāya pakāsento yathā nāmāti ādimāha.
[13] tattha pavattamānanti pavattantaṁ. ekacittakkhaṇikanti

footnote: 1. khu. mahā. 29/51. aṅ. sattaka. 23/141.

page number: 013

ekacittakkhaṇamattavantaṁ. tasmiṁ citte niruddhamatteti yena
vattamānacittakkhaṇena jivatīti vuccati tasmiṁ citte nirodhaṁ bhaṅgaṁ pattamatte
taṁsamaṅgī satto niruddho matoti vuccati. vuttamevatthaṁ pāliyā
vibhāvetuṁ yathāhātiādi vuttaṁ. tena tīsupi kālesu sattānaṁ
paramatthato jīvanaṁ nāma cittakkhaṇavasenevāti dasseti.
jīvitanti jīvitindriyaṁ. sukhadukkhāti sukhadukkhavedanā. upekkhāpi
hi sukhadukkhāsu eva antogadhā iṭṭhāniṭṭhabhāvato. attabhāvoti
jīvitavedanāviññāṇāni ṭhapetvā avasiṭṭhadhammā vuttā. kevalāti
attanā niccabhāvena vā avomissā. ekacittasamāyuttāti ekena
cittena sahitā. lahuso vattate khaṇoti vuttanayena ekacittakkhaṇikatāya
lahuto atiittaro jīvitādīnaṁ khaṇo vattati. ye niruddhā
marantassāti cavantassa sattassa cutito uddhaṁ niruddhāti vattabbā
ye khandhā. tiṭṭhamānassa vā idhāti idha pavattiyaṁ tiṭṭhantassa
carantassa bhaṅgappattiyā niruddhā khandhā. sabbepi sadisāti te
sabbepi ekasadisā. kathaṁ. gatā appaṭisandhiyā puna āgantvā
paṭisandhānābhāvena vigatā. yathā hi cutikkhandhā na nivattanti
evaṁ tato pubbepi khandhā. kasmā. ekacittakkhaṇikaṁ sattānaṁ
jīvitanti adhippāyo. anibbattena na jātoti anuppannena cittena
jāto na hoti ajāto nāma hoti. paccuppannena vattamānena
cittena jīvati jīvamāno nāma hoti. cittabhaṅgamato lokoti

page number: 014

cuticittassa viya sabbassāpi tassa cittassa bhaṅgappattiyā ayaṁ
loko paramatthato mato nāma hoti niruddhassa appaṭisandhikattā.
evaṁ santepi paññatti paramatthiyā yā taṁ taṁ dharantaṁ cittaṁ
upādāya tisso jīvati pusso jīvatīti vacanappavattiyā visayībhūtā
santānapaññatti sā ettha paramatthikā paramatthabhūtā. tathāhi
vadanti nāmagottaṁ na jīratīti.
aññataraññatarena ākārena. cittanti kammaṭṭhānārammaṇaṁ
cittaṁ. āsevanaṁ labhatīti bhāvanāsevanaṁ labhati. bahiddhā vikkhepaṁ
pahāya ekaggavasena maraṇārammaṇameva hotīti. tenāha
maraṇārammaṇā sati santiṭṭhatīti. sabhāvadhammānaṁ bhedo
sabhāvadhammagatikoevāti āha sabhāvadhammattā pana ārammaṇassāti. tenāha
bhagavā jarāmaraṇaṁ bhikkhave aniccaṁ saṅkhataṁ paṭiccasamuppannantiādi 1-.
saṁvejaniyattāti saṁvegajananato bhūtesu mahāvikāratā viya gayhamānārammaṇaṁ
anussariyamānaṁ uparūpari ubbeṅgameva āvahatīti tattha na
bhāvanācittaṁ appetuṁ sakkoti. yadi sabhāvadhammattā appanaṁ na
pāpuṇāti lokuttarajjhānaṁ ekaccāni aruppajjhānāni ca kathanti
āha lokuttarajjhānappanātiādi. visuddhibhāvanānukkamavasenāti
heṭṭhimavisuddhiyā ānubhāvena avigatātisahāya paṭipadāñāṇadassanavisuddhibhāvanāya
sabbasaṅkhārehi nibbindanavirajjanādivisaṁyogādhimuttiappanāya

footnote: 1. saṁ. nidāna. 16/31.

page number: 015

ca paṭipakkhabhūtānaṁ pāpadhammānaṁ vigamoti evaṁbhūtassa
visuddhibhāvanānukkamassa vasena lokuttarajjhānaṁ appanāppattameva
hoti. ārammaṇasamatikkamanamattaṁ tattha hotīti aññesaṁ
sabhāvadhammārammaṇakammaṭṭhānānaṁ viya cittassa samādhāne byāpāro natthi
yathāsamāhitena pana cittena ārammaṇasamatikkamanattameva bhāvanāya kātabbaṁ
tasmā sabhāvadhammepi āruppajjhānaṁ appetīti. satataṁ appamatto
hoti saṁvegabahulattā. tatoevassa sabbabhavesu anabhiratisaññāpaṭilābho.
jīvitanikantiṁ jahati maraṇassa avassambhāvitādassanato.
pāpagarahī hoti aniccasaññāpaṭilābhato. tato eva asannidhibahulatā
vigatamalamaccheratā ca. tadanusārenāti aniccasaññāparicayānusārena.
abhāvitamaraṇāti abhāvitamaraṇānussaraṇā. abhayo asammuḷho kālaṁ
karoti pageva maraṇasaññāya supatiṭṭhitattā.
#[13] buddhā uppajjanti etthāti buddhuppādo buddhānaṁ
uppajjanakālo. tasmā aññatara. taṁ ṭhapetvā aññasmiṁ kāleti
attho. nappavattapubbanti appavattapubbaṁ. tato eva
sabbatitthiyānaṁ avisayībhūtaṁ. nanu ca sunettasatthārādayo aññe ca
tāpasaparibbājakā sarīraṁ asubhanti jāniṁsu tathāhi sumedhatāpasena sarīraṁ
jigucchantena vuttaṁ
yannūnimaṁ pūtikāyaṁ nānākuṇapapūritaṁ
chaḍḍayitvāna gaccheyyaṁ anapekkho

page number: 016

anatthikotiādi. kāmaṁ bodhisattā aññe ca tāpasādayo sarīraṁ asubhanti
jānanti kammaṭṭhānabhāvena pana na jānanti. tena vuttaṁ aññatara
buddhuppādātiādi.
saṁvegāya saṁvattatīti yāthāvato kāyasabhāvappavedanato. atthāyāti
diṭṭhadhammikādiatthāya. yogakkhemāyāti catūhi yogehi khemabhāvāya.
satisampajaññāyāti sabbattha satiavippavāsāya ca satiṭṭhāniyasampajaññāya
ca. Ñāṇadassanapaṭilābhāyāti vipassanāñāṇādhigamāya.
vijjāvimuttiphalasacchikiriyāyāti tisso vijjā cittassa adhimutti nibbānaṁ
cattāri sāmaññaphalānīti etesaṁ paccakkhakaraṇāya. amatassa
nibbānassa adhigamahetutāya amatasadisātappakasukhasahitatāya ca
kāyagatāsati amatanti vuttā. paribhuñjantīti jhānasamāpajjanena
vaḷañjanti. parihīnanti jiṇṇaṁ 1-. viraddhanti anadhigamena virajjhitaṁ.
āraddhanti sādhitaṁ nipphāditaṁ. anekehi ākārehi tesu tesu
suttantesu pasaṁsitvā yantaṁ kāyagatāsatikammaṭṭhānaṁ niddiṭṭhanti
sambandho. kattha pana niddiṭṭhanti. kāyagatāsatisutte. tattha
hi kathaṁ bhāvitā ca bhikkhavetiādinā ayaṁ desanā āgatā. tatrāyaṁ
saṅkhepattho bhikkhave kena pakārena kāyagatāsatibhāvanā bhāvitā
kena ca pakārena punappunaṁ katā ānāpānajjhānādīnaṁ nipphattiyā
mahapphalā tesaṁ tesaṁ vijjābhāgiyānaṁ abhiññāsacchikaraṇīyānañca
dhammānaṁ aratisahanatādīnañca saṁsiddhiyā mahānisaṁsā ca hotīti.

footnote: 1. jinnaṁ.

page number: 017

ānāpānapabbanti ānāpānakammaṭṭhānodhi. esa nayo sesesupi.
[14] dhātumanasikārakammaṭṭhānena yadipi upacārasamādhi ijjhati
sammasanavāro pana tattha sātisayoti dhātumanasikārapabbampi vipassanāvasena
vuttanti vuttaṁ. ayampi kho kāyo evaṁdhammo evaṁbhāvī
evaṁanatītoti tattha tattha asubhāniccatādīhi saddhiṁ kāye ādīnavassa
vibhāvanavasena desanāya āgatattā nava sivaṭṭhikā .pe.
vuttānīti vuttaṁ. ettha uddhumātakādīsūti etesu sivaṭṭhikapabbesu
āgatauddhumātakādīsu. ānāpānassativasenāti ānāpānassatibhāvanāvasena.
yo udariyaṁ karīsaṁ matthaluṅganti matthaluṅgakoṭṭhāso gayhati
taṁ idha pāliyaṁ aṭṭhimiñjeneva saṅgaṇhitvā desanā
āgatāti dassento matthaluṅagaṁ aṭṭhimiñjena saṅgahetvāti āha.
idhāti imasmiṁ anussatiniddese. kāyaṁ gatā kāye vā gatā
sati kāyagatāsatīti satisīsena idaṁ dvattiṁsākārakammaṭṭhānaṁ adhippetanti
yojanā.
[15] cātummahābhūtikanti catumahābhūtasannissayaṁ. pūtikāyanti
pūtibhūtaṁ paramaduggandhaṁ kāyaṁ. ßēhānagamanāvatthaṁ sarīraṁ sandhāya tassa
vā avayavesu sabbaheṭṭhimaṁ pādatalanti vuttaṁ uddhaṁ pādatalāti.
tiriyaṁ tacaparicchannanti ettha nanu kesalomanakhānaṁ tacassa ca
atacaparicchannatā atthīti. kiñcāpi atthi tacaparicchannabahulatāya
pana kāyassa tacaparicchannatā hotīti evaṁ vuttaṁ. taco pariyanto

page number: 018

assāti tacapariyantoti pana etena vacanena kāyekadesabhūto taco
gahito eva tappaṭibaddhā ca kesādayo tadanupaviṭṭhamūlā tacapariyantāva
hontīti dvattiṁsākārasamuho sabbopi kāyo tacapariyantoti vuttoti
veditabbo. atthīti vacanavipallāsena vuttaṁ nipātapadaṁ vā etaṁ.
tasmā tīsupi saṅkhāsu 1- tadevassa rūpaṁ. tenāha saṁvijjantīti.
akkharacintakehi sarīre kāyasaddaṁ vaṇṇentehipi asucisamudāyabhāveneva
icchitabboti dassentena asucisañcayatoti vatvā puna naṁ
niruttinayena dassetuṁ kucchitānantiādi vuttaṁ. tattha āyabhūtatoti
uppattiṭṭhānabhūtattā. pūrannānappakārassāti ke pana te pakārā
yehi nānappakāraṁ asuci vuttanti te kesādike dassetuṁ pāliyaṁ
kesā lomātiādi vuttanti imamatthaṁ dīpento āha ete kesādayo
dvattiṁsākārāti. ākārā pakārāti hi eko atthoti. evaṁ
sambandhoti atthi imasmiṁ kāye nakhātiādinā sabbakoṭṭhāsesu
atthi imasmiṁ kāyeti padattayena sambandho veditabbo. paritoti
tiriyaṁ samantato vā pādatalakesamūlesu ca tacassa labbhanato.
sucibhāvanti sucino sabbhāvaṁ sucimeva vā. yena vidhinā uggahe kusalo
hoti so sattavidho vidhi uggahakosallanti vuccati tannibbattaṁ
vā ñāṇaṁ. manasikārakosallepi eseva nayo.
[16] sajjhāyantāvāti sajjhāyaṁ karontāeva. tesaṁ kira
cattāro māse sajjhāyantānaṁ sajjhāyamaggeneva koṭṭhāse

footnote: 1. ekaduvibahuvacanavasena tīsupi saṅkhāsu vacanelūti attho.

page number: 019

upadhārentānaṁ paṭipāṭiyā dvattiṁsākārā vibhūtatarā hutvā khāyiṁsu.
paṭikūlasaññāsaṇṭhapite tasmiṁ nimitte jhānaṁ patvā jhānapādakaṁ
vipassanaṁ vaḍḍhetvā dassanamaggaṁ paṭivijjhiṁsu. tena vuttaṁ sajjhāyantāva
sotāpannā ahesunti. paricchinditvāti tacapañcakādivaseneva
paricchedaṁ katvā. paṭhavīdhātubahulabhāvato matthaluṅgassa
karīsāvasāne tantiāropanamāha. ettha ca maṁsaṁ nhārū aṭṭhī
aṭṭhimiñjaṁ vakkaṁ vakkaṁ aṭṭhimiñjaṁ aṭṭhī nhārū maṁsaṁ taco
dantā nakhā lomā kesāti evaṁ vakkapañcakādīsu anulomasajjhāyaṁ
vatvā paṭilomasajjhāyo purimehi sambandho vutto. svāyaṁ
sammohavinodaniyaṁ visuṁ tipañcāhaṁ purimehi ekato tipañcāhanti
chapañcāhaṁ sajjhāyo vutto. tattha ādiantadassanavasena vuttoti
daṭṭhabbo. anulomapaṭilomasajjhāyepi hi paṭilomasajjhāyo antimo
hoti sajjhāyappakārantaraṁ vā etampīti veditabbaṁ.
hatthasaṅkhalikāti aṅgulipantimāha.
[17] manasā sajjhāyoti cittena cintanamāha yaṁ mānasaṁ
jappananti vuccati. sammadeva ajjhāyoti vā sajjhāyo cintananti
attho. cirataraṁ suṭṭhu pavattanena paguṇabhūtā kammaṭṭhānatanti
samāvajjitvā manasikarontassa ādito paṭṭhāya yāva pariyosānā
katthaci asajjamānā nirantarameva upaṭṭhāti. tadanusārena tadatthopi
vibhūtataro hutvā khāyatīti āha vacasā sajjhāyo hi .pe.

page number: 020

paṭivedhassa paccayo hotīti. lakkhaṇapaṭivedhassāti asubhalakkhaṇapaṭivedhassa.
paṭikūlasabhāvasallakkhaṇassa kassaci vaṇṇaggahaṇamukhena koṭṭhāsā
vavaṭṭhānaṁ gacchanti kassaci saṇṭhānaggahaṇamukhena kassaci
disāvibhāgaggahaṇamukhena kassaci patiṭṭhitokāsaggahaṇamukhena kassaci
sabbaso paricchijjaggahaṇamukhenāti vaṇṇādito sallakkhaṇaṁ
uggahakosallāvahaṁ vuttanti taṁ dassento kesādīnaṁ vaṇṇo
vavaṭṭhapetabbotiādimāha. attano bhāgo sabhāgo sabhāgena paricchedo
sabhāgaparicchedo. heṭṭhūparitiriyantehi sakoṭṭhāsikakesantarādīhi ca
paricchedoti attho. amissakatāvasenāti koṭṭhāsantarehi
avomissakatāvasena. asabhāgo hi idha visabhāgoti adhippeto
na viruddhasabhāgo. svāyamattho kesādisaddatoeva labbhati.
saddantaratthāpohavasena saddo atthaṁ vadatīti kesāti vutte
akesā na hontīti ayamattho viññāyati. ke pana te
akesā lomādayo na ca ghaṭādīsu pasaṅgo pakaraṇeneva tesaṁ
nivattitattā.
[18] paṭikūlavaseneva kathitaṁ dhātuvibhaṅgassa sāmaññatopi
aggahitattā. tatheva visuṁ dhātukammaṭṭhānassa kathitattā ca
dhātuvibhaṅgo pukkusātisuttaṁ vibhaṅgappakaraṇe dhātuvibhaṅgapāli ca.
yassa vaṇṇato upaṭṭhāti kesādi taṁ puggalaṁ sandhāya jhānāni

page number: 021

kesādīsu vaṇṇakasiṇārammaṇāni vibhattāni. Ñatvā ācikkhitabbanti
yadatthaṁ vuttaṁ taṁ dassetuṁ tattha dhātuvasenātiādi vuttaṁ.
idhāti imasmiṁ paṭikūlamanasikārapabbe. kāyagatāsatisutte hi
paṭikūlamanasikārapabbaṁ gahetvā idha kāyagatāsatibhāvanā niddisiyati.
na ekantarikāyāti ekantarikāyapi na manasikātabbaṁ. pageva
dvantarikādināti adhippāyo. na bhāvanaṁ sampādeti
lakkhaṇapaṭivedhaṁ na pāpuṇāti ekantarikāya manasikarontoti sambandho.
[19] okkamanavisajjananti paṭipajjitabbavisajjetabbe magge.
pucchitvāva gantabbaṁ hoti gahetabbavisajjetabbaṭṭhānassa
asallakkhaṇato. kammaṭṭhānaṁ pariyosānaṁ pāpuṇātīti ādito paṭṭhāya
yāva pariyosānā manasikāramattaṁ hotīti adhippāyo. avibhūtampana
hoti paṭikūlākārassa suṭṭhu asallakkhaṇato. tatoeva na visesaṁ
āvahati.
kammaṭṭhānaṁ pariyosānaṁ na gacchatīti paṭipāṭiyā sabbakoṭṭhāse
manasikarotoyeva vibhūtā hutvā upaṭṭhahanti te sātisayaṁ
pāṭikulyato manasikarontassa kammaṭṭhānaṁ pariyosānaṁ gaccheyya imassa
pana ativiya dandhaṁ manasikaroto vibhūtato upaṭṭhānameva natthi
kuto pāṭikulyatāya saṇṭhānaṁ. tenāha visesādhigamassa paccayo
na hotīti.
bahiddhā puthuttārammaṇeti asuci paṭikūlanti kesādīsu

page number: 022

pavattetabbaṁ asubhānupassanaṁ hitvā subhādivasena gayhamānā kesādayopi
idha bahiddhā puthuttārammaṇamevāti veditabbā. rūpādayo hi
nilādivasena puthusabhāvatāya puthuttārammaṇaṁ nāma nānārammaṇanti
attho. asamādhānacetaso virūpo khepoti vikkhepo. so satiṁ
supaṭṭhitaṁ katvā sakkaccaṁ kammaṭṭhānaṁ manasikarontena paṭibāhitabbo.
parihāyatīti hīyati. pariddhaṁsatīti vinassati.
yā ayaṁ kesā lomātiādikā lokasaṅketānugatā paññattīti
aṭṭha dhamme upādāya paṇṇatti taṁ kesādipaṇṇattiṁ.
atikkamitvāti paṭikūlabhāvanāya atikkamitvā ugghāṭetvā. tassa
ugghāṭitattā tasmiṁ tasmiṁ koṭṭhāse paṭikūlato upaṭṭhahante paṭikūlanti
cittaṁ ṭhapetabbaṁ. idāni tamatthaṁ upamāya vibhāvento yathā
hītiādimāha. tatridaṁ upamāsaṁsandanaṁ manussā viya yogāvacaro
udapānaṁ viya koṭṭhāsā tālapaṇṇādisaññāṇaṁ viya
kesādipaññatti tena manussānaṁ udapāne nhānapivanādi viya
yogāvacarassa pubbabhāge kesā lomāti paṇṇattivasena manasikāro
abhiṇhasañcārena manussānaṁ saññāṇena vinā udapāne kiccakaraṇaṁ
viya yogāvacarassa manasikārabalena paṇṇattiṁ atikkamitvā
paṭikūlabhāveyeva cittaṁ ṭhapetvā bhāvanānuyogo. pubbabhāge .pe.
pākaṭo hotīti kesā lomātiādinā bhāvanamanuyuñjantassa
kesādipaññattiyā satiyeva koṭṭhāsānaṁ paṭikūlabhāvo pubbabhāge pākaṭo

page number: 023

hoti. athāti pacchā bhāvanāya vidhipaṭipannakāle.
paṭikūlabhāveyeva cittaṁ ṭhapetabbanti koṭṭhāsānaṁ paṭikūlākāreyeva
bhāvanācittaṁ pavattetabbaṁ.
[20] anupubbena muñcanaṁ anupubbamuñcanaṁ anupaṭṭhahantassa
anupaṭṭhahantassa muñcananti attho. kathampana anupaṭṭhānaṁ hotīti
āha ādikammikassātiādi. pariyosānakoṭṭhāsameva āhacca
tiṭṭhatīti idaṁ kammaṭṭhānanti anusārena ādito kammaṭṭhānamanasikāro
pavattatīti katvā vuttaṁ. tathāhissa manasā sajjhāyo
viya manasikāro te te koṭṭhāse āmaṭṭhamatte katvā gacchati
na lakkhaṇasallakkhaṇavasena. yadā pana ne lakkhaṇasallakkhaṇavasena
suṭṭhu upadhārento manasikaroti tadā keci upaṭṭhahanti keci
na upaṭṭhahanti. tattha paṭipajjanavidhiṁ dassento athassātiādimāha.
tattha kammanti manasikārakammaṁ tāva kātabbaṁ. kīvaciranti.
yāva dvīsu upaṭṭhitesu tesampi dvinnaṁ eko suṭṭhutaraṁ upaṭṭhahati
tāva. ukkuṭṭhukkuṭṭhiṭṭhāneeva uṭṭhahitvāti pubbe viya ekattha
katāya ukkuṭṭhiyā kamena sabbatālesu patitvā uṭṭhahitvā
uṭṭhahitvā pariyantatālaṁ āditālañca āgantvā tato tato tattha
tattheva katāya ukkuṭṭhiyā uṭṭhahitvāti attho. dve bhikkhāti
dvīsu gehesu laddhabhikkhā.
[21] appanātoti appanākārato. dvattiṁsākāre appanā

page number: 024

honti. kiṁ paccekaṁ koṭṭhāsesu hoti udāhu aññathāti
vicāraṇāyaṁ āha appanākoṭṭhāsatoti. koṭṭhāsato koṭṭhāsatoti
attho. tenāha kesādīsūtiādiṁ.
adhicittanti samathavipassanācittaṁ. anuyuttenāti yuttappayuttena
bhāventenāti attho. kālena kālanti kāle kāle.
samādhinimittaṁ upalakkhitasamādhānākāro samādhieva. manasikātabbanti citte
kātabbaṁ uppādetabbanti attho. samādhikāraṇaṁ vā ārammaṇaṁ
samādhinimittaṁ taṁ āpajjitabbanti attho. paggahanimittaupekkhānimittesupi
eseva nayo. ßēhānaṁ atthīti vacanaseso. taṁ bhāvanācittaṁ
kosajjāya saṁvatteyya etassa saṁvattanassa ṭhānaṁ kāraṇaṁ
atthīti attho. taṁ vā manasikaraṇacittaṁ kosajjāya saṁvatteyya
etassa ṭhānaṁ kāraṇaṁ atthīti attho. mudunti subhāvitabhāvena
mudubhūtaṁ vasībhāvappattanti attho. muduttāeva kammaññaṁ
kammakkhamaṁ kammayoggaṁ. pabhassaranti upakkilesavigamena parisuddhaṁ
pariyodātanti attho. na ca pabhaṅgūti kammaniyabhāvupagamanena
ca pabhijjanabhāvaṁ sudhantaṁ viya suvaṇṇaṁ viniyogakkhamaṁ. tenāha
sammā samādhiyati āsavānaṁ khayāyāti. ukkaṁ bandhatīti mūsaṁ
sampādeti. ālimpetīti ādīpeti jāleti. tañcāti taṁ
pilandhanavikatisaṅkhātaṁ atthaṁ payojanaṁ assa suvaṇṇakārassa anubhoti pahoti
sādheti assa vā suvaṇṇassa atthaṁ suvaṇṇakāro anubhoti

page number: 025

pāpuṇāti. abhiññāya iddhividhādiñāṇena sacchikaraṇīyassa
iddhividhapaccanubhavanādikassa abhiññāsacchikaraṇīyassa. yassa paccakkhaṁ atthi
so sakkhī. sakkhino bhabbatā sakkhibhabbatā sakkhibhavananti vuttaṁ
hoti. sakkhī ca so bhabbo cāti vā sakkhibhabbo. ayañhi
iddhividhādīnaṁ bhabbo. tattha ca sakkhīti sakkhibhabbo tassa bhāvo
sakkhibhabbatā taṁ pāpuṇāti. sati sati āyataneti tasmiṁ tasmiṁ
pubbahetuādike kāraṇe sati.
[22] sītībhāvanti nibbānaṁ kilesadarathavūpasamaṁ vā. niggaṇhātīti
uddhataṁ cittaṁ uddhaccapātato rakkhanavasena niggaṇhāti.
paggaṇhātīti līnaṁ cittaṁ kosajjapātato rakkhanavasena paggaṇhāti.
sampahaṁsetīti samappavattaṁ cittaṁ tathāpavattiyā paññāya toseti
uttejeti. yadā vā nirassādaṁ cittaṁ bhāvanāya na pakkhandati tadā
jātiādīni saṁvegavatthūni paccavekkhitvā sampahaṁseti samuttejeti.
ajjhupekkhatīti yadā pana alīnaṁ cittaṁ anuddhataṁ sammadeva bhāvanāvīthiṁ
otiṇṇaṁ hoti tadā paggahaniggahasampahaṁsanesu kiñci byāpāraṁ
akatvā samappavattesu yuttesu sārathī viya ajjhupekkhati upekkhakova
hoti. paṇītādhimuttikoti paṇīte uttame maggaphale adhimutto
ninnapoṇapabbhāro.
suggahitaṁ katvāti yathāvuttaṁ uggahakosallasaṅkhātaṁ vidhiṁ suṭṭhu
uggahitaṁ pariyāpuṇanādinā supariggahitaṁ katvā. suṭṭhu vavaṭṭhapetvāti

page number: 026

manasikārakosallasaṅkhātaṁ vidhiṁ sammadeva sallakkhaṇavasena upadhāretvā.
[23] visesanti pubbenāparaṁ bhāvanāya visesaṁ. punappunaṁ
parivattetvāti kammaṭṭhānatantiṁ paguṇabhāvaṁ pāpento bhiyyo bhiyyo
vācāya manasā ca parivattetvā. gaṇṭhiṭṭhānanti yathā rukkhassa
dubbinibhedo araññassa vā gahanabhūto padeso gaṇṭhiṭṭhānanti
vuccati evaṁ kammaṭṭhānatantiyā atthato dubbinibhedo gahanabhūto
ca padeso gaṇṭhiṭṭhānanti vuccati taṁ paripucchanādiladdhena
ñāṇapharasunā chinditvā. nimittanti kammaṭṭhānanimittaṁ asubhākāro.
Ōdisena payojanena luñcanampi anavajjanti dassetuṁ luñcitvāti
vuttaṁ. chinnaṭṭhāneti muṇḍitaṭṭhāne. vaṭṭatiyeva nissaraṇajjhāsayena
olokanato. ussadavasenāti apalitānaṁ vā palitānaṁ vā bāhullatāya
vasena. disvāva nimittaṁ gahetabbaṁ dassanayogyatāya tacapañcakassa.
itaresu sutvā ca ñatvā ca nimittaṁ gahetabbaṁ.
aḷāriṭṭhakavaṇṇāti abhinavāriṭṭhakaphalavaṇṇā.
kaṇṇacūḷikāhīti upari kaṇṇasaṅkhalikāya parabhāgaṁ sandhāya vuttaṁ. tiriyaṁ
aññamaññena paricchinnā. kathaṁ. dve kesā ekato natthīti.
āsayoti nissayo paccayoti attho.
[24] asambhinnakāḷakāti aññena vaṇṇena asammissakāḷakā.
pattasadisattā nakhāeva nakhapattāni. nakhā tirayaṁ aññamaññena
paricchinnāti visuṁ vavaṭṭhitataṁ sandhāya vuttaṁ. tameva hi atthaṁ

page number: 027

dassetuṁ dve nakhā ekato natthīti āha. dantapāḷiyāti
dantābaliyā. yānakaupatthambhanīti sakaṭassa dhuraṭṭhāne upathambhakadaṇḍo.
dantānaṁ ādhārabhūtā aṭṭhi hanukaṭṭhi.
[25] saṅkaḍḍhiyamānāti sampiṇḍiyamānā. kosakārakakoso
upalliṇḍupoṭṭalakaṁ yaṁ koseyyaphalantipi vuccati. pūṭabandhanaupāhano
sakalapiṭṭhipādacchādanaupāhano. ānisadaṁ 1- ānisadappadeso. tūṇiro
sarācāpo. galakañcukaṁ kaṇṭhattākaṁ. kīṭakulāvakaṁ kharamukhakūṭapaṁ.
anulomena ca paṭilomena cāti ettha aṁsappadesato paṭṭhāya bāhuno
piṭṭhippadesena otaraṇaṁ anulomo maṇibandhato paṭṭhāya bāhuno
purimabhāgena ārohanaṁ paṭilomo. teneva nayenāti dakkhiṇahatthe
vuttena nayena anulomena paṭilomena cāti attho. sukhumampīti
yathāvuttaoḷārikacammato sukhumaṁ. antomukhacammādikoṭṭhāsesu vā
tacena paṭicchannattā yaṁ durupalakkhaṇiyaṁ taṁ sukhumanti vuttaṁ. tañhi
vuttanayena ñāṇena tacaṁ vivaritvā passantassa pākaṭaṁ hoti. idha
chavipi tacagatikāevāti taco upari ākāsena paricchinno vutto.
[26] nisadapoto silāputtako. uddhanakoṭīti mattikāpiṇḍena
katauddhanassa koṭi. tālaguḷapaṭalaṁ nāma pakkatālaphalabhisikaṁ pakkatālaphalalasikaṁ
tālapaṭṭikādīsu limpitvā sukkhāpetvā uddharitvā gahitapaṭalaṁ.
sukhumanti yathāvuttamaṁsato sukhumaṁ. paṇhikamaṁsādithūlānaṁ

footnote: 1. ba. āsanappadeso.

page number: 028

sakalasarīrassa kīsānaṁ yebhuyyena maṁsena paṭicchāditattā vuttaṁ tiriyaṁ
aññamaññena paricchinnanti.
[27] jālākāro kañcuko jālakañcuko. visuṁ
vavaṭṭhitabhāveneva nhārū tiriyaṁ aññamaññena paricchinnā.
dantānaṁ visuṁ gahitattā ṭhapetvā dvattiṁsa dantaṭṭhīnīti
vuttaṁ. ekaṁ jānukaṭṭhi ekaṁ ūruṭṭhīti ekaggahaṇaṁ ekekasmiṁ
pādeti adhikatattā. evaṁ timattānīti evaṁ mattasaddehi ānisadaṭṭhiādīni
idha avuttānipi dassetīti veditabbaṁ. evañca katvā
atirekatisatāṭṭhikasamussayanti idañca vacanaṁ samatthitaṁ hoti.
kīḷāgoḷakāni suttena bandhitvā aññamaññaṁ ghaṭetvā kīḷanagoḷakāni.
dhanukadaṇḍo dārakānaṁ kīḷanakakhuddakadhanukaṁ. tattha jaṅghaṭṭhikassa
patiṭṭhitaṭṭhānanti jannukaṭṭhimhi pavisitvā ṭhitaṭṭhānanti adhippāyo. tena
uruṭṭhinā patiṭṭhitaṁ ṭhānaṁ yaṁ kaṭiṭṭhino taṁ aggacchinnamahāpunnāgaphalasadisaṁ.
kumbhakārena nipphāditaṁ uddhanaṁ kumbhakārikauddhanaṁ.
sīsakapaṭṭavedhakaṁ veṭhetvā ṭhapitaṁ sīsamayapaṭṭakaṁ. yena suttaṁ kantanti
tasmiṁ takkamhi vijjhitvā ṭhapitagoḷakā vaṭṭanā nāma. vaṭṭanānaṁ
āvaḷī vaṭṭanāvaḷī. maṇḍalākārena chinnavaṁsakaḷīrakhaṇḍāni
vaṁsakaḷīracakkalakāni. avalekhanasatthakaṁ ucchutacāvalekhanasatthakaṁ. vakkabhāgena
paricchinnanti vakkapariyantena bhāgena paricchinnaṁ. ito paresupi
evarūpesu eseva nayo.

page number: 029

[28] yaṁ nissāyāti yaṁ lohitaṁ nissāya. nissayanissayopi
nissayotveva vuccati. bhavati hi kāraṇakāraṇepi kāraṇavohāro
yathā corehi gāmo daḍḍhoti. athavā. yasmiṁ rūpakalāpe
hadayavatthu tampi lohitagatikameva hutvā tiṭṭhatīti yaṁ nissāyāti
vuttaṁ. paṇḍudhātukanti paṇḍukasabhāvaṁ. pariyonahanamaṁsanti paṭicchādakamaṁsaṁ.
[29] udarajivhāmaṁsanti jivhāsaṇṭhānaṁ udarassa matthakapasse
tiṭṭhanakamaṁsaṁ. nīlanti vatvā nīlaṁ nāma bahudhātukanti āha
niggoṇḍipupphavaṇṇanti. papphāsamaṁsanti yathāṭṭhāneeva lambitvā
thokaṁ parivattakamaṁsaṁ. nīrasanti nihīnarasaṁ. nirojanti nippabhaṁ
ojārahitaṁ vā.
obhaggāti avabhañjitvā ṭhitā. sakkharasudhāvaṇṇanti marumbehi
katasudhāvaṇṇaṁ. setasakkharasudhāvaṇṇantipi pāṭho. setasakkharavaṇṇaṁ
sudhāvaṇṇañcāti attho.
[30] antassa ābhujitvā ābhujitvā ṭhitappadesā
antabhogaṭṭhānāni tesaṁ bandhanabhūtaṁ antaguṇaṁ nāmāti dassento āha
antaguṇanti antabhogaṭṭhānesu bandhananti. kuddālapharasukammādīni
karontānaṁ antabhoge aggaḷante ekato ābandhitvā kiṁ viya
yantasuttakamiva yantaphalakānīti. kimiva tattha ṭhitanti āha pādapuñchana
.pe. ßēhitanti. purimañcettha ābandhanassa dutiyaṁ ṭhānākārassa

page number: 030

nidassananti daṭṭhabbaṁ.
asitaṁ nāma bhuttaṁ odanādi. pītaṁ nāma pivanavasena
ajjhohaṭapānakādi. khāyitaṁ nāma saṅkhāditaṁ piṭṭhamūlaphalakhajjādi. sāyitaṁ
nāma assāditaṁ ambapakkamadhuphāṇitādi. yatthāti yasmiṁ udare.
yanti ca udarameva paccāmasati. yattha pānabhojanādīni patitvā
tiṭṭhatīti sambandho. suvānavamathu sārameyyavantaṁ. vivekanti vibhāgaṁ.
[31] heṭṭhānābhipiṭṭhikaṇṭakamūlānaṁ antareti purimabhāgavasena
nābhiyā heṭṭhāpadesassa pacchimabhāgavasena heṭṭhimapiṭṭhikaṇṭakānaṁ
vemajjhe. veḷunāḷikasadiso padesoti adhippāyo. samohitanti
nicitaṁ. pūtibhāvaṁ āpannaṁ kukkuṭaṇḍaṁ pūtikukkuṭaṇḍaṁ. uddeko
pittādīhi vinā kevalo uddhaṅgamāvāto. ācāmo avasāvanakañjikaṁ.
[32] vakkahadayayakanapapphāse temayamānanti ettha yakanaṁ
heṭṭhābhāgapūraṇeneva temeti itarāni tesaṁ upari thokaṁ kokaṁ
paggharaṇenāti daṭṭhabbaṁ. utuvikāro suṇhavalāhakādihetuko.
visamacchinno bhisādikalāpo visamaṁ udakaṁ paggharati evameva sarīraṁ
kesakūpādivivarehi upari heṭṭhā tiriyañca bhedaṁ visamaṁ paggharatīti
dassetuṁ visamacchinnaggahaṇaṁ kataṁ.
[33] visamāhāranti tadā pavattamānasarīrāvatthāya asappāyāhāraṁ
atikaṭukāccuṇhādivisabhāgāhāraṁ vā. sammohavinodaniyampana

page number: 031

visabhāgāhārantveva vuttaṁ tadā pavattamānānaṁ dhātūnaṁ visabhāgattā.
[34] nhānakāleti idaṁ udakassa upari sinehassa
sabhāvadassanatthaṁ vuttaṁ. paribbhamantasinehabinduvisaṭasaṇṭhānāti visaṭaṁ
hutvā paribbhamantasinehabindusaṇṭhānā. utuvibhāgo bahiddhāsamuṭṭhāno.
dhātuvisabhāgo antosamuṭṭhāno. te padesāti te
hatthatalādippadesā. kiñcīti uṇhādirasānaṁ aññataraṁ
āhāravatthu. nesanti sattānaṁ. hadayaṁ ākilāyatīti visabhāgāhārādiṁ
paṭicca hadayappadeso vivattati.
[35] dadhino visandanāccharaso dadhiṭṭhaṁ. gaḷitvāti sanditvā.
tālumatthakavivarena otaritvāti matthakavivarato āgantvā tālumatthakena
otaritvā. telaṁ viya sakaṭassa nābhiakkhasīsānaṁ aṭṭhisandhīnaṁ
abbhañjanakiccaṁ sādhayamānā. kaṭakaṭāyantīti kaṭakaṭātisaddaṁ karonti.
anuravadassanaṁ hetaṁ. dukkhanatīti dukkhitāni sañjātadukkhāni honti.
[36] samūlakūlamāsaṁ jhāpetvā chārikaṁ avassavetvā gahitayūso
māsakhāro. ucchiṭṭhodakagabbhamalādīnaṁ chaḍḍanaṭṭhānaṁ candanikā.
ravaṇaghaṭaṁ nāma pakatiyā amukhameva hoti. yassa pana
āraggamattampi udakassa pavisanamukhaṁ natthi taṁ dassetuṁ adhomukhe
ravaṇaghaṭeti vuttaṁ. āyūhananti samīhanaṁ. evañhītiādi
yathāvuttāya uggahakosallapaṭipattiyā nigamanaṁ. idāni yathāvuttaṁ
manasikārakosallapaṭipattimpi nigamanavasena gahetvā kammaṭṭhānaṁ matthakaṁ

page number: 032

pāpetvā dassetuṁ anupubbatotiādi āraddhaṁ.
[37] tattha paṇṇattisamatikkamāvasāneti kesādipaṇṇattisamatikkamavasena
pavattāya bhāvanāya avasāne. apubbācarimamivāti
ekajjhamiva. kesāti itisaddo ādiaṭṭho pakāraṭṭho vā
evamādinā iminā pakārena vāti attho. te dhammāti vaṇṇādivasena
vavaṭṭhāpitā paṭikūlākārato upaṭṭhitā koṭṭhāsadhammā. bahiddhāpīti
sasantānato bahiddhāpi parasantānakāyepīti attho. manasikāraṁ
upanetīti yathāvuttaṁ paṭikūlamanasikāraṁ upaneti yathā idaṁ tathā
etanti. evaṁ sabbakoṭṭhāsesu pākaṭībhūtesūti yathā attano kāye
evaṁ paresampi kāye sabbesu kesādikoṭṭhāsesu pāṭikūlyavasena
vibhūtabhāvena upaṭṭhitesūti ayamettha kasiṇesu vaḍḍhanasadiso yogino
bhāvanāviseso dassito. anupubbamuñcanādīti ādisaddena suttantanayena
vibhāvitaṁ viriyasamatāyojanaṁ gaṇhāti. punappunaṁ manasikarototi
vuttanayena attano kāye kesādike paṭikūlā paṭikūlāti abhiṇhaso
manasikāraṁ pavattentassa. yadā saddhādīni indriyāni laddhasamathāni
visadāni pavattanti tadā asaddhiyādīnaṁ dūrībhāvena sātisayaṁ
balappattehi sattahi saddhammehi laddhupatthambhāni vitakkādīni jhānaṅgāni
paṭutarāni hutvā pātubhavanti tesaṁ ujuvipaccanīkatāya nīvaraṇāni
vikkhambhitāneva honti saddhiṁ tadekaṭṭhehi pāpadhammehi upacārasamādhinā
cittaṁ samādhiyati so taṁyeva nimittaṁ āsevanto bhāvento

page number: 033

bahulīkaronto appanaṁ pāpuṇāti. tena vuttaṁ anukkamena appanā
uppajjatīti. sabbākāratoti vaṇṇādivasena pañcadhāpi. sāti
appanā. yadi panetaṁ kammaṭṭhānaṁ aviññāṇakāsubhakammaṭṭhānāni
viya paṭhamajjhānavasena sijjhati atha kasmā kāyagatāsatīti vuttanti
āha evaṁ paṭhamajjhānavasenātiādi. nānāvaṇṇasaṇṭhānādīsu
dvattiṁsāya koṭṭhāsesu pavattamānāya satiyā kiccamettha sātisayanti
āha satibalena ijjhanatoti. pantasenāsanesu adhikusalesu ca
aratiṁ kāmaguṇesu ca ratiṁ sahati abhibhavatīti aratiratisaho
sarīrasabhāvacintanena anabhiratiyā pahīnattā. tathā koṭṭhāsabhāvanāya
attasinehassa parikkhīṇattā bhayabheravaṁ sahati sīhādīnañca adhivāsakajātiko
hoti. attasinehavasena hi purisassa bhayabheravaṁ hoti
dukkhassa ca anadhivāsanaṁ. imampana koṭṭhāsabhāvanamanuyuttassa na
kevalaṁ paṭhamajjhānamattameva uttarimpi paṭivedho atthīti dassetuṁ
kesādīnantiādi vuttaṁ.
[38] yantaṁ evaṁ pasaṁsitvā ānāpānassatikammaṭṭhānaṁ niddiṭṭhanti
sambandho. tattha yasmā kathaṁ bhāvitotiādikāya pucchāpāliyā
atthe vibhāvite thomanāpāliyāpi attho tibhāvitoyeva hoti
bhedābhāvato tasmā taṁ laṅghitvā kathaṁ bhāvito cātiādinā
ārabhati. tattha hi ito pasaṁsābhāvo ayampi khoti vacanañca viseso
tesu pasaṁsābhāvaṁ dassetuṁ evaṁ pasaṁsitvāti vuttaṁ. pasaṁsā ca

page number: 034

tattha abhirucijananena ussāhanatthā. taṁ hi sutvā bhikkhū bhagavā
imaṁ samādhiṁ anekehi ākārehi pasaṁsati santo kirāyaṁ samādhi paṇīto
ca asecanako ca sukho ca vihāro pāpadhamme ca ṭhānaso antaradhāpetīti
sañjātābhiruciyo ussāhajātā sakkaccaṁ anuyuñjitabbaṁ paṭipajjitabbaṁ
maññanti. ayampi khoti padassa ye ime mayā nibbānamahāsarassa
otaraṇatitthabhūtā kasiṇajjhānāsubhajjhānādayo desitā na kevalanteeva
ayampi khoti bhagavā attano paccakkhabhūtaṁ samādhiṁ desanānubhāvena
tesampi bhikkhūnaṁ āsannapaccakkhañca karonto sampiṇḍanavasena
evamāhāti sambandhamukhena attho veditabbo. soḷasavatthukanti
catūsu anupassanāsu catunnaṁ catukkānaṁ vasena soḷasaṭṭhānaṁ.
sabbākāraparipūroti kammaṭṭhānapāliyā padaṭṭho piṇḍaṭṭho upamā
codanā parihāro payojananti evamādīhi sabbehi ākārehi
paripuṇṇo. niddesoti kammaṭṭhānassa visesato vitthāro.
[39] kathanti idaṁ pucchanākāravibhāvanapadaṁ. pucchā cettha
kathetukamyatāvasena aññesaṁ asambhavato. sā ca upari desanaṁ
āruḷhānaṁ sabbesaṁ pakāravisesānaṁ āmasanavasenāti imamatthaṁ dassento
kathanti .pe. kamyatāpucchāti āha. kathaṁ bahulīkatoti etthāpi
ānāpānassatisamādhīti padaṁ ānetvā sambandhitabbaṁ. tattha kathanti
ānāpānassatisamādhibahulīkāraṁ nānappakārato vitthāretukamyatāpucchā
bahulīkato ānāpānassatisamādhīti tathā puṭṭhadhammanidassananti imamatthaṁ

page number: 035

eseva nayoti iminā atidisati. tathā santatādayopi tassa yehi
bhāvanābahulīkārehi siddhā taggahaṇeneva gahitā hontīti dassetuṁ
kathaṁ bahulīkato .pe. vūpasametīti etthāpi eseva nayoti vuttaṁ.
puna caparaṁ udāyi akkhātā mayā sāvakānaṁ paṭipadā yathā paṭipannā
me sāvakā cattāro satipaṭṭhāne bhāventītiādīsu 1- uppādanavaḍḍhanaṭṭhena
bhāvanā vuccatīti tadubhayavasena atthaṁ dassento bhāvitoti
uppādito vaḍḍhito vāti āha. tattha bhāvaṁ vijjamānataṁ
ito gatoti bhāvito uppādito paṭiladdhamattoti attho.
uppanno pana laddhāsevano bhāvito paguṇabhāvaṁ āpādito vaḍḍhitoti
attho. ānāpānapariggāhikāyāti dīgharassādivisesehi saddhiṁ
assāsapassāse paricchijja gāhikāya te ārabbha pavattāya
satiyā paccayabhūtāyanti attho. purimasmiñhi atthe samādhissa
satiyā sahajātādipaccayabhāvo vutto sampayuttavacanato dutiyasmimpana
upanissayabhāvopi. upacārajjhānasahagatā hi sati appanāsamādhissa
upanissayo hotīti. bahulīkatoti bahulaṁ pavattito. tena
āvajjanādivasībhāvappattimāha. yo hi vasībhāvaṁ āpādito so
icchiticchitakkhaṇe samāpajjitabbato punappunaṁ pavattiyati tena vuttaṁ
punappunaṁ katoti. yathā idheva bhikkhave samaṇoti vivicceva kāmehīti
ca evamādīsu paṭhamapade vutto evasaddo dutiyādīsupi vuttoeva

footnote: 1. ma. ma.324.

page number: 036

hoti evamidhāpīti āha ubhayattha evasaddena niyamo veditabboti.
ubhayapadaniyamena laddhaguṇaṁ dassetuṁ ayañhītiādi vuttaṁ.
asubhakammaṭṭhānanti asubhārammaṇajjhānamāha. tañhi asubhesu yogakammabhāvato
yogino sukhavisesānaṁ kāraṇabhāvato ca asubhakammaṭṭhānanti
vuccati. kevalanti iminā ārammaṇaṁ nivatteti. paṭivedhavasenāti
jhānapaṭivedhavasena. jhānañhi bhāvanāvisesena ijjhantaṁ attano
visayaṁ paṭivijjhantameva pavattati yathāsabhāvato paṭivijjhiyati cāti
paṭivedhoti vuccati. oḷārikārammaṇattāti vibhacchārammaṇattā.
paṭikūlārammaṇattāti jigucchitabbārammaṇattā. pariyāyenāti kāraṇena
lesantarena vā. ārammaṇasantatāyāti anukkamena vicetabbataṁ
pattaṁ ārammaṇassa paramasukhumataṁ sandhāyāha. sante hi sannisinne
ārammaṇe pavattamāno dhammo sayampi sannisinnova hoti. tenāha
santo vūpasanto nibbutoti. nibbutasabbapariḷāhoti attho.
ārammaṇasantatāya tadārammaṇānaṁ dhammānaṁ santatā lokuttaradhammārammaṇāhi
paccavekkhaṇāhi dīpetabbā. nāssa santapaṇītabhāvāvahaṁ
kiñci secananti asecanako asecanakattā anāsittako anāsittakattāeva
abbokiṇṇo asammisso parikammādinā tatoeva pāṭiyekko
visuṁyeveko āveṇiko asādhāraṇo. sabbametaṁ sarasatoeva
santabhāvaṁ dassetuṁ vuttaṁ. parikammaṁ vā santabhāvanimittaṁ.
parikammanti ca kasiṇakaraṇādi nimittuppādapariyosānaṁ. tādisaṁ idha

page number: 037

natthīti adhippāyo. tadā hi kammaṭṭhānaṁ nirassādattā asantamappaṇītaṁ
siyā. upacārena vā natthi ettha santatāti yojanā.
yasmā upacārakkhaṇe nīvaraṇavigamena aṅgapātubhāvena ca paresaṁ
santatā hoti na evamimassa ayampana ādisamannā .pe.
paṇīto cāti yojanā.
[40] kecīti uttaravihāravāsike sandhāyāha. anāsittakoti
upasecanena na āsittako. tenāha ojavantoti. ojavantasadisoti
attho. madhuroti iṭṭho. cetasikasukhapaṭilābhasaṁvattanaṁ
tikacatukkajjhānavasena upekkhāya vā santabhāvena sukhagatikattā
sabbesampi vasena veditabbaṁ. jhānasamuṭṭhānapaṇītarūpaphuṭṭhasarīratāvasena
pana kāyikasukhapaṭilābhasaṁvattanaṁ daṭṭhabbaṁ. tañca kho jhānato
vuṭṭhitakāle. imasmiṁ pakkhe appitappitakkhaṇeti idaṁ hetumhi
bhummavacanaṁ daṭṭhabbaṁ. avikkhambhiteti jhānena sakasantānato anīhaṭe
appahīne. akosalyasambhūteti akosallaṁ vuccati avijjā tato
sambhūte. avijjāpubbaṅgamā hi sabbe pāpadhammā. khaṇenevāti
attano pavattitakkhaṇeneva. antaradhāpetīti ettha antaradhāpanaṁ
vināsanaṁ. tampana jhānavatthukassa idhādhippetattā pariyuṭṭhānappahānaṁ
hotīti āha vikkhambhetīti. vūpasametīti visesena upasameti.
visesena upasamanampana sammadeva upasamanaṁ hotīti āha suṭṭhu
upasametīti. nanu ca aññopi samādhi attano pavattitakkhaṇeneva

page number: 038

paṭipakkhadhamme antaradhāpeti vūpasameti atha kasmā ayameva samādhi
evaṁ visesetvā vuttoti. pubbabhāgato paṭṭhāya
nānāvitakkavūpasamanasabbhāvato. vuttañhetaṁ ānāpānassati bhāvetabbā
vitakkupacchedāyāti. apica tikkhapaññassa ñāṇuttarassetaṁ kammaṭṭhānaṁ
ñāṇuttarassa ca kilesappahānaṁ itarehi sātisayaṁ yathāsaddhādhimuttehi
diṭṭhippattassa tasmā imaṁ visesaṁ sandhāya ṭhānaso
antaradhāpeti vūpasametīti vuttaṁ. athavā. nimittapātubhāve sati
khaṇeneva aṅgapātubhāvato ayameva samādhi ṭhānaso antaradhāpeti
vūpasametīti vutto. yathātaṁ mahato akālameghassa uṭṭhitassa
dhārānipāte khaṇeneva paṭhaviyaṁ rajojallassa vūpasamo. tenāha seyyathāpi
bhikkhave mahāakālamegho uṭṭhitotiādi. sāsanikassa jhānabhāvanā
yebhuyyena nibbedhabhāgiyāva hotīti āha nibbedhabhāgiyattāti.
buddhānampana ekaṁsena nibbedhabhāgiyāva hoti. imameva hi kammaṭṭhānaṁ
bhāvetvā sammāsambuddhā sammāsambodhiṁ adhigacchanti. ariyamaggassa
pādakabhūto ayaṁ samādhi anukkamena vaḍḍhitvā ariyamaggabhāvaṁ upagato
viya hotīti āha anupubbena ariyamaggavuḍḍhippattoti. ayampanattho
virāganirodhapaṭinissaggānupassanānaṁ vasena sammadeva yujjati.
heṭṭhā papañcavasena vuttamatthaṁ sukhaggahaṇatthaṁ saṅgahetvā dassento
ayampanettha saṅkhepatthoti āha. piṇḍatthoti vuttaṁ hoti.
tamatthanti taṁ kathaṁ bhāvitotiādinā pucchāvasena saṅkhepato

page number: 039

vuttamatthaṁ. idha tathāgato loke uppajjatītiādīsu 1- idhasaddo
lokaṁ upādāya vutto idheva tiṭṭhamānassātiādīsu okāsaṁ
idhāhaṁ bhikkhave bhuttāvī assaṁ pavāritotiādīsu padapūraṇamattaṁ
idha bhikkhu dhammaṁ pariyāpuṇātītiādīsu 2- pana sāsanaṁ idha bhikkhave
bhikkhūti idhāpi sāsanamevāti dassentena bhikkhave imasmiṁ sāsane
bhikkhūti vatvā tamatthaṁ pākaṭaṁ katvā dassetuṁ ayaṁ hītiādi vuttaṁ.
tattha sabbappakārāanāpānassatisamādhinibbattakassāti sabbappakāraggahaṇaṁ
soḷasappakāre sandhāya. te hi imasmiṁyeva sāsane.
bāhirakā hi jānantā ādito catuppakārameva jānanti. tenāha
aññasāsanassa tathābhāvapaṭisedhanoti. yathā vuttassa puggalassa
nissayabhāvapaṭisedhanoti attho. etena idha bhikkhaveti idaṁ
antogadhevasaddanti dasseti. santi hi ekapadānipi sāvadhāraṇāni
yathā vāyubhakkhoti. tenevāha idheva bhikkhave samaṇotiādi.
paripuṇṇasamaṇakaraṇadhammo hi so yo sabbappakārāanāpānassatisamādhinibbattako.
parappavādāti paresaṁ aññatitthiyānaṁ nānappakārā vādā
titthāyatanāni. araññādikasseva bhāvanānurūpasenāsanataṁ
dassetuṁ imassa hītiādi vuttaṁ.
[41] duddamo damathaṁ anupagato goṇo kūṭagoṇo. yathā
thanehi sabbaso khīraṁ na paggharati evaṁ dohaparibandhinī kūṭadhenu.

footnote: 1. dī. sī. 278. 2. aṅ. pañcaka 98.

page number: 040

rūpasaddādike paṭicca uppajjanako assādo rūpārammaṇādiraso.
pubbe āciṇṇārammaṇanti pabbajjato pubbe anādimati vā
saṁsāre paricitārammaṇaṁ.
nibandheyyāti bandheyya. satiyāti sammadeva
kammaṭṭhānasallakkhaṇavasappavattāya satiyā. ārammaṇeti kammaṭṭhānārammaṇe.
daḷhanti thiraṁ. yathā satokārissa upacārappanābhedo samādhi
ijjhati tathā thāmagataṁ katvāti attho. visesādhigamadiṭṭhadhammasukhavihārapadaṭṭhānanti
sabbesaṁ buddhānaṁ ekaccānaṁ paccekabuddhānaṁ buddhasāvakānañca
visesādhigamassa ceva aññakammaṭṭhānena adhigatavisesānaṁ
diṭṭhadhammasukhavihārassa ca padaṭṭhānabhūtaṁ.
[42] vatthuvijjācariyo viya bhagavā yogīnaṁ anurūpanivāsaṭṭhānupadisanato.
bhikkhu dīpīsadiso araññe ekiko viharitvā paṭipakkhanimmathanena
icchitatthasādhanato. phalamuttamanti sāmaññaphalamāha.
parakkamajavayoggabhūminti bhāvanussāhajavassa yoggakaraṇabhūmibhūtaṁ.
[43] evaṁ vuttalakkhaṇesūti abhidhammapariyāyena suttantikapariyāyena
ca vuttalakkhaṇesu. rukkhasamīpanti yāvatā majjhantikakāle samantā
chāyā pharati nivāte paṇṇāni patanti ettāvatā rukkhamūlanti
vuccatīti evaṁ vuttarukkhassa samīpaṭṭhānaṁ. avasesaṁ sattavidhaṁ senāsananti
pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjanti
evaṁ vuttaṁ.

page number: 041

ututtayānukulaṁ dhātucariyānukulanti gimhādiututtayassa
semhādidhātuttayassa mohādicariyattayassa ca anukulaṁ. tathāhi gimhakāle
araññaṁ anukulaṁ hemante rukkhamūlaṁ vassakāle suññāgāraṁ. semhadhātukassa
semhapakatikassa araññaṁ pittadhātukassa rukkhamūlaṁ vātadhātukassa
suññāgāraṁ anukulaṁ mohacaritassa araññaṁ dosacaritassa rukkhamūlaṁ
rāgacaritassa suññāgāraṁ anukulaṁ. alīnānuddhaccapakkhikanti
asaṅkocāvikkhepapakkhikaṁ. sayanaṁ hi kosajjapakkhikaṁ ṭhānacaṅkamanāni
uddhaccapakkhikāni na evaṁ nisajjā tatoevassā santatā.
nisajjāya daḷhabhāvaṁ pallaṅkābhujanena assāsapassāsānaṁ pavattanasukhataṁ
uparimakāyassa ujukaṁ ṭhapanena ārammaṇapariggahupāyaṁ parimukhaṁ satiyā
ṭhapanena dassento.
⏓rubaddhāsananti ūrunamadhobandhanavasena nisajjā. heṭṭhimakāyassa
anujukaṁ ṭhapanaṁ nisajjāvacaneneva bodhitanti. ujuṁ kāyanti ettha
kāyasaddo uparimakāyavisayoti āha uparimasarīraṁ ujukaṁ ṭhapetvāti.
tampana ujukaṭṭhapanaṁ sarūpato payojanato ca dassetuṁ aṭṭhārasātiādi
vuttaṁ. na paṇamantīti na oṇamanti. na paripatatīti na
vigacchati vīthiṁ na vilaṅgheti. tatoeva pubbenāparaṁ visesuppattiyā
vuḍḍhiṁ phātiṁ upagacchati. idha parisaddo abhisaddena samānaṭṭhoti
āha kammaṭṭhānābhimukhanti. bahiddhā puthuttārammaṇato nivāretvā
kammaṭṭhānaṁyeva purekkhitvāti attho. parīti pariggahaṭṭho

page number: 042

pariṇāyikātiādīsu viya. niyyānaṭṭho paṭipakkhato nigamanaṭṭho 1-.
tasmā pariggahitaniyyānanti sabbathā gahitāsammosaṁ pariccattasammosaṁ
satiṁ katvā paramaṁ satinepakkaṁ upaṭṭhapetvāti attho.
[44] satovāti satiyā samannāgatoeva sarantoeva assasati.
nāssa kāci sativirahitā assāsappavatti hotīti attho. sato
passatīti etthāpi satova assasatīti evasaddo ānetvā
vattabbo. satokārīti satoeva hutvā satiyāeva vā kātabbassa
kattā karaṇasīlo vā. yadi satova assasati sato passasatīti
etassa vibhaṅge vuttaṁ atha kasmā assasati passasaticceva avatvā
satokārīti vuttaṁ. ekarasaṁ desanaṁ kātukāmatāya. paṭhamacatukke
padadvayameva hi vattamānakālavasena āgataṁ itarāni anāgatakālavasena
tasmā ekarasaṁ desanaṁ kātukāmatāya sabbattha satokāricceva
vuttaṁ. dīghaṁ assāsavasenāti dīghāssāsavasena. vibhattialopaṁ katvā
niddeso. dīghanti vā bhagavatā vuttāssāsavasena. cittassa
ekaggataṁ avikkhepanti vikkhepassa paṭipakkhabhāvato avikkhepoti
laddhanāmaṁ cittassa ekaggabhāvaṁ pajānato sati upaṭṭhitā hotīti
ārammaṇaṁ upagantvā ṭhitā hoti. tāya satiyā tena ñāṇenāti
yathāvuttāya satiyā yathāvuttena ca ñāṇena. idaṁ vuttaṁ hoti
dīghaṁ assāsaṁ ārammaṇabhūtaṁ avikkhittacittassa asammohato vā
pajānantassa tattha sati upaṭṭhitāeva hoti taṁ sampajānantassa

footnote: 1. niggamanaṭṭhoti bhaveyya.

page number: 043

ārammaṇakaraṇavasena vā asammohavasena vā tadadhīnā satisampajaññena
taṁsamaṅgī yogāvacaro satokārī nāma hotīti. paṭinissaggānupassī
assāsavasenāti paṭinissaggānupassī hutvā assāsanassa vasena.
paṭinissaggānupassiassāsavasenāti vā pāṭho. tassa paṭinissaggānupassino
assāsā paṭinissaggānupassiassāsā tesaṁ vasenāti attho.
vinayanayena anto uṭṭhitasasanaṁ assāso bahi uṭṭhitasasanaṁ
passāso. suttantanayena pana bahi uṭṭhahitvāpi anto sasanato
assāso anto uṭṭhahitvāpi bahi sasanato passāso. ayameva
ca nayo assāsādimajjhapariyosānaṁ satiyā anugacchato ajjhattaṁ
vikkhepagatena cittena kāyopi cittampi sāraddhā ca honti iñjitā
ca phanditā cāti passāsādimajjhapariyosānaṁ satiyā anugacchato
bahiddhā vikkhepagatena cittena kāyopi cittampi sāraddhā ca honti
iñjitā ca phanditā cāti imāya pāliyā sameti. paṭhamaṁ
abbhantaravāto bahi nikkhamati tasmā pavattikkamena assāso
paṭhamaṁ vuttoti vadanti. tāluṁ āhacca nibbāyatīti tāluṁ āhacca
nirujjhati. tena kira sampatijāto bāladārako khipitaṁ karoti. evaṁ
tāvātiādi yathāvuttassa atthassa nigamanaṁ. keci evaṁ tāvāti
anena pavattikkamena assāso bahinikkhamanavātoti gahetabbanti
adhippāyoti vadanti.
[45] addhānavasenāti kāladdhānavasena. ayaṁ hi addhānasaddo

page number: 044

kālassa desassa ca vācako. tattha desaddhānaṁ udāharaṇabhāvena
dassetvā kāladdhānavasena assāsapassāsānaṁ dīgharassataṁ vibhāvetuṁ
yathā hītiādi vuttaṁ. tattha okāsaddhānanti okāsabhūtaṁ addhānaṁ.
pharitvāti byāpetvā. cuṇṇavicuṇṇāpi anekakalāpabhāvena. dīghaṁ
addhānanti dīghaṁ padesaṁ. tasmāti saṇikaṁ pavattiyā dīghasantānatāya
dīghāti vuccanti. ettha ca hatthiādisarīre sunakhādisarīre ca
assāsapassāsānaṁ desaddhānavisiṭṭhena kāladdhānavaseneva dīgharassatā
vuttāti veditabbā saṇikaṁ pūretvā saṇikameva nikkhamanti sīghaṁ
pūretvā sīghameva nikkhamantīti ca vacanato. manussesūti
samānappamāṇesupi manussasarīresu. dīghaṁ assasantīti dīghaṁ assāsappabandhaṁ
pavattentīti attho. passasantīti etthāpi eseva nayo.
sunakhasasādayo viya rassaṁ assasanti ca passasanti cāti yojanā.
idampana dīghaṁ rassañca assasanaṁ passasanañca tesaṁ sattānaṁ
sarīrasabhāvoti daṭṭhabbaṁ. tesanti sattānaṁ. teti assāsapassāsā.
ittaramaddhānanti appakaṁ kālaṁ.
navahākārehīti bhāvanamanuyuñjantassa pubbenāparaṁ
aladdhavisesassa kevalaṁ addhānavasena ādito vuttā tayo ākārā te ca kho
ekacco assāsaṁ suṭṭhu sallakkheti ekacco passāsaṁ ekacco
tadubhayanti imesaṁ tiṇṇaṁ puggalānaṁ vasena keci pana assasatipi
passasatipīti ekajjhaṁ vacanaṁ bhāvanāya nirantaraṁ pavattidassanatthanti

page number: 045

vadanti chandavasena pubbe viya tayo tathā pāmujjavasenāti imehi
navahākārehi. kāmañcettha ekassa puggalassa tayoeva ākārā
labbhanti tantivasena pana sabbesaṁ pāliāruḷhattā tesaṁ vasena
parikammassa kātabbattā ca tatrāyaṁ bhikkhu navahākārehīti vuttaṁ. evaṁ
pajānatoti evaṁ yathāvuttehi ākārehi assāsapassāse pajānato tattha
manasikāraṁ pavattentassa. ekenākārenāti dīghaṁ assāsādīsu catūsu
ākāresu ekena ākārena navasu tīsu vā ekena. tathā hi vakkhati
dīgho rasso ca assāso passāsopi ca tādiso
cattāro vaṇṇā vattanti nāsikaggeva bhikkhunoti.
ayaṁ bhāvanā assāsapassāsakāyānupassanāti katvā vuttaṁ
kāyānupassanāsatipaṭṭhānabhāvanā sampajjatīti. idāni pālivaseneva
te nava ākāre bhāvanāvidhiñca dassetuṁ yathāhātiādi āraddhaṁ.
tattha kathaṁ pajānātīti pajānanavidhiṁ kathetukamyatāya pucchati.
dīghaṁ assāsanti vuttalakkhaṇaṁ dīghaṁ assāsaṁ. addhānasaṅkhāteti
addhānanti saṅkhaṁ gate. dīghe kāle dīghaṁ khaṇanti attho.
koṭṭhāsapariyāyo vā saṅkhātasaddo theyyasaṅkhātantiādīsu 1- viya.
tasmā addhānasaṅkhāteti addhānakoṭṭhāse desabhāgeti attho.
chando uppajjatīti bhāvanāya pubbenāparaṁ visesaṁ āvahantiyā
laddhassādattā tattha sātisayo kattukāmatālakkhaṇo kusalacchando

footnote: 1 ma. mū. 497.

page number: 046

appajjati. chandavasenāti tathāpavattachandassa vasena savisesaṁ
bhāvanamanuyuñjantassa kammaṭṭhānaṁ vuḍḍhiṁ phātiṁ gamentassa. tato
sukhumataranti yathāvuttacchandappavattiyā purimato sukhumataraṁ. bhāvanābalena
hi paṭipassaddhadarathapariḷāhatāya kāyassa assāsapassāsā
sukhumatarā hutvā pavattanti. pāmujjaṁ uppajjatīti assāsapassāsānaṁ
sukhumatarabhāvena ārammaṇassa santataratāya kammaṭṭhānassa.
vīthipaṭipannatāya bhāvanācittasahagato pamodo khuddakādibhedā taruṇapīti
uppajjati. cittaṁ vivaṭṭatīti anukkamena assāsapassāsānaṁ ativiya
sukhumatarabhāvappattiyā anupaṭṭhahane vicetabbākārappattehi tehi
cittaṁ vinivaṭṭatīti keci. bhāvanābalena pana sukhumatarabhāvappattesu
assāsapassāsesu tattha paṭibhāganimitte uppanne pakatiassāsapassāsato
cittaṁ nivattati. upekkhā saṇṭhātīti tasmiṁ paṭibhāganimitte
upacārappanābhede samādhimhi uppanne puna jhānanibbattanatthaṁ
byāpārābhāvato ajjhupekkhanaṁ hotīti. sā panāyaṁ upekkhā
tatramajjhattupekkhāti veditabbā.
[46] imehi navahi ākārehīti imehi yathāvuttehi navahi
ākārehi pavattā. dīghaṁ assāsapassāsā kāyoti dīghākārā
assāsapassāsā cuṇṇavicuṇṇāpi samūhaṭṭhena kāyo. assāsapassāse
nissāya uppannanimittampettha assāsapassāsasāmaññameva vuttaṁ.
upaṭṭhānaṁ satīti taṁ ārammaṇaṁ upagantvā tiṭṭhatīti sati upaṭṭhānaṁ

page number: 047

nāma. anupassanā ñāṇanti samathavasena nimittassa anupassanā
vipassanāvasena assāsapassāse tannissayañca kāyaṁ rūpanti cittaṁ
taṁsampayuttadhamme ca arūpanti vavaṭṭhapetvā nāmarūpassa anupassanā
ca ñāṇaṁ tattha yathābhūtāvabodho. kāyo upaṭṭhānanti so kāyo
ārammaṇakaraṇavasena upagantvā sati ettha tiṭṭhatīti upaṭṭhānaṁ
nāma. ettha ca kāyo upaṭṭhānanti iminā itarakāyassāpi
saṅgaho hoti yathāvuttasammasanavārassāpi idha icchitattā. no
satīti so kāyo sati nāma na hoti. sati upaṭṭhānañceva sati
ca saraṇaṭṭhena upatiṭṭhanaṭṭhena ca. tāya satiyāti yathāvuttāya
satiyā. tena ñāṇenāti yathāvutteneva ñāṇena. taṁ kāyanti
taṁ assāsapassāsakāyañceva tannissayaṁ rūpakāyañca. anupassatīti
jhānasampayuttañāṇena ceva vipassanāñāṇena ca anupassati. tena
vuccati kāye kāyānupassanāsatipaṭṭhānabhāvanāti tena anupassanena
yathāvutte kāye ayaṁ kāyānupassanāsatipaṭṭhānabhāvanāti vuccati.
idaṁ vuttaṁ hoti yā ayaṁ yathāvutte assāsapassāsakāye tassa
nissayabhūte karajakāye ca kāyasseva anupassanā anudakabhūtāya marīciyā
udakānupassanā viya na aniccādisabhāve kāye niccādibhāvānupassanā
athakho yathārahaṁ aniccadukkhānattāsubhabhāvasseva anupassanā. athavā.
kāye ahanti vā mamanti vā itthīti vā purisoti vā gahetabbassa
kassaci abhāvato tādisaṁ ananupassitvā kāyamattasseva anupassanā

page number: 048

kāyānupassanā tāya kāyānupassanāya sampayuttā satiyeva upaṭṭhānaṁ
satipaṭṭhānaṁ tassa bhāvanā vaḍḍhanā kāyānupassanāsatipaṭṭhānabhāvanāti.
esa nayoti navahi ākārehītiādinā vuttavidhiṁ rassapade atidisati.
etthāti etasmiṁ yathādassite kathaṁ dīghaṁ assasantotiādinā
āgate pālinaye. idhāti imasmiṁ rassapadavasena āgate pālinaye.
ayanti yogāvacaro. addhānavasenāti dīghakālavasena. ittaravasenāti
parittakālavasena. imehi ākārehīti imehi navahi ākārehi.
tādisoti dīgho rasso ca. cattāro vaṇṇāti cattāro ākārā.
te ca dīghādayoeva. nāsikagge va bhikkhunoti gāthāsukhatthaṁ rassaṁ
katvā vuttaṁ. nāsikaggevāti vāsaddo aniyamaṭṭho. tena
uttaroṭṭhaṁ saṅgaṇhati.
[47] sabbakāyapaṭisaṁvedīti sabbakāyassa paṭipaṭi paccekaṁ katvā
sammadeva vedanasīlo jānanasīlo tassa vā paṭipaṭi sammadeva vedo
etassa atthi taṁ vā paṭipaṭi sammadeva vedamānoti attho.
tattha tattha sabbaggahaṇena assāsādikāyassa anavasesapariyādāne
siddhepi anekakalāpasamudāyabhāvato tassa sabbesampi bhāgānaṁ
saṁvedanadassanatthaṁ paṭisaddaggahaṇaṁ tattha sakkaccakāribhāvadassanatthaṁ
saṁsaddaggahaṇanti imamatthaṁ dassento sakalassātiādimāha. tattha
yathāsamānepi assāsapassāsesu yogino paṭipattividhāne paccekaṁ

page number: 049

sakkaccaṁyeva paṭipajjitabbanti dassetuṁ visuṁ desanā katā.
evantamevatthaṁ dīpetuṁ satipi atthassa samānatāya sakalassātiādinā
padadvayassa visuṁ visuṁ atthavaṇṇanā katāti veditabbaṁ.
pākaṭaṁ karontoti vibhūtaṁ karonto sabbaso vibhāventoti attho.
pākaṭīkaraṇaṁ vibhāvanaṁ tattha asammuyhanaṁ ñāṇeneva nesaṁ pavattanena
hotīti dassento evaṁ viditaṁ karontotiādimāha. tattha
tasmāti yasmā ñāṇasampayuttacitteneva assāsapassāse pavatteti
na vipapyuttacittena tasmā. evaṁbhūto sabbakāyapaṭisaṁvedī
assasissāmi passasissāmīti sikakhatīti vuccati buddhādīhīti yojanā.
cuṇṇavisaṭeti anekakalāpatāya cuṇṇavicuṇṇābhāvena visaṭe. ādi
pākaṭo hoti satiyā ñāṇassa ca vasena tathā puññābhisaṅkhārassa
pavattattā. tādisena bhavittabbanti catutthapuggalasadisena bhavitabbaṁ.
pageva sati ñāṇañca paccupaṭṭhapetvā tīsupi ṭhānesu ñāṇasampayuttameva
cittaṁ pavattetabbanti adhippāyo.
evanti vuttappakārena sabbakāyapaṭisaṁvedanavaseneva. ghaṭatīti
ussahati. vāyamatīti vāyāmaṁ karoti manasikāraṁ pavattetīti attho.
tathābhūtassāti ānāpānassatiṁ bhāventassa. saṁvaroti sati viriyampi
vā. tāya satiyāti yā ānāpāne ārabbha pavattā sati
tāya. tena manasikārenāti yo so tattha satipubbaṅgamo
bhāvanāmanasikāro tena saddhinti adhippāyo. āsevatīti tisso

page number: 050

sikkhāyoti vutte adhikusaladhamme āsevati. tadāsevanaṁ hettha
sikkhananti adhippetaṁ. purimanayeti purimasmiṁ bhāvanānaye
paṭhamavatthudvayeti adhippāyo. tatthāpi kāmaṁ ñāṇuppādanaṁ labbhateva
assāsapassāsānaṁ yāthāvato dīgharassabhāvāvabodhasabbhāvato tathāpi
taṁ na dukkaraṁ yathāpavattānaṁ tesaṁ gahaṇamattabhāvatoti tattha
vattamānakālappayogo kato. idampana dukkaraṁ purisassa khuradhārāyaṁ
gamanasadisaṁ tasmā sātisayenettha puññābhisaṅkhārena bhavitabbanti
dīpetuṁ anāgatakālappayogo katoti imamatthaṁ dassetuṁ tattha
yasmātiādi vuttaṁ. tattha ñāṇuppādanādīsūti ādisaddena
kāyasaṅkhārapassambhanapītipaṭisaṁvedanādiṁ saṅgaṇhāti. keci panettha
saṁvarasamādānānaṁ saṅgahoti vadanti. kāyasaṅkhāranti assāsapassāsaṁ.
so hi cittasamuṭṭhānopi samāno karajakāyappaṭibaddhavuttitāya tena
saṅkhariyatīti kāyasaṅkhāroti vuccati. yo pana kāyasaṅkhāro
vacīsaṅkhāroti evamāgato kāyasaṅkhāro cetanālakkhaṇo satipi
dvārantaruppattiyaṁ yebhuyyavuttiyā tabbahulavuttiyā ca kāyadvārena
lakkhito so idha nādhippeto. passambhentoti ādīsu pacchimaṁ
pacchimaṁ padaṁ purimassa purimassa atthavacanaṁ. tasmā passambhanaṁ nāma
vūpasamanaṁ tañca tathā payoge asati uppajjanārahassa oḷārikassa
kāyasaṅkhārassa payogasampattiyā anuppādananti daṭṭhabbaṁ.
[48] tatrevanti oḷārikaṁ kāyasaṅkhāraṁ passambhentoti ettha.

page number: 051

apariggahitakāleti kammaṭṭhānassa anāraddhakāle tatoeva kāyacittānampi
apariggahitakāle. nisīdati pallaṅkaṁ ābhujitvā ujuṁ kāyaṁ
paṇidhāyāti hi iminā kāyapariggaho parimukhaṁ satiṁ upaṭṭhapetvāti
iminā cittapariggaho vutto. tenevāha kāyopi cittampi
pariggahitā hontīti. kāyoti karajakāyo. sadarathāti sapariḷāhā.
sā ca nesaṁ sadarathatā garubhāvena viya oḷārikatāya avinābhāvinīti
āha oḷārikāti. balavatarāti sabalā thūlā. santā hontīti
cittaṁ tāva bahiddhā vikkhepābhāvena ekaggaṁ hutvā kammaṭṭhānaṁ
pariggahetvā pavattamānaṁ santaṁ hoti vūpasantaṁ tatoeva taṁsamuṭṭhānā
rūpadhammā lahumudukammaññabhāvappattā tadanuguṇatāya sesanti santatirūpanti
evaṁ citte kāye ca vūpasante pavattamāne tannissitā
assāsapassāsā santasabhāvā anukkamena sukhumasukhumatarasukhumatamā hutvā
pavattanti. tena vuttaṁ yadā panassa kāyopīti ādi. ābhujanaṁ
ābhogo passambhemīti paṭhamāvajjanā. sammā anuanuāharaṇaṁ
samannāhāro tasmiṁyeva atthe aparāparaṁ pavattāavajjanā.
tasseva atthassa manasi karaṇaṁ citte ṭhapanaṁ manasikāro. vīmaṁsā
paccavekkhaṇā.
[49] sāraddheti sadarathe sapariḷāhe. adhimattanti balavaṁ
oḷārikaṁ. liṅgavipallāsena vuttaṁ. kāyasaṅkhāroti hi adhippeto.
adhimattaṁ hutvā pavattatīti kiriyāvisesanaṁ vā etaṁ. sukhumanti

page number: 052

etthāpi eseva nayo. kāyamhīti ettha citte cāti ānetvā
sambandhitabbaṁ. paṭhamajjhānato vuṭṭhāya kariyamānaṁ dutiyajjhānassa
nānāvajjanaṁ parikammaṁ paṭhamajjhānaṁ viya dūrasamussāritapaṭipakkhanti
katvā taṁsamuṭṭhāno kāyasaṅkhāro paṭhamajjhāne ca dutiyajjhānupacāre
ca oḷārikoti sadiso vutto. esa nayo sesupacāradvayepi.
athavā. dutiyajjhānādīnaṁ adhigamāya paṭipajjato dukkhāpaṭipadādivasena
kilamato yogino kāyakilamathacittupaghātādivasena vitakkādisaṅkhātena
sapariphandatāya ca cittappavattiyā dutiyajjhānādiupacāresu
kāyasaṅkhārassa oḷārikatā veditabbā. atisukhumoti aññattha
labbhamāno kāyasaṅkhāro catutthajjhāne atikkantasukhumo.
sukhumabhāvopissa tattha natthi kuto oḷārikatā appavattanato. tenāha
appavattimeva pāpuṇātīti. lābhissa sato anupubbasamāpattisamāpajjanavelaṁ
ekāsaneneva sabbesaṁ jhānānaṁ paṭilābhaṁ sandhāya majjhimabhāṇakā
heṭṭhimaheṭṭhimajjhānato uparūparijjhānupacārepi sukhumataraṁ
icchanti. tattha hi sopacārānaṁ jhānānaṁ uparūparivisesavantatā
sanattā ca sambhaveyya. ekāvajjanupacāraṁ vā sandhāya evaṁ
vuttaṁ. evañhi heṭṭhā vuttavādena imassa vādassa avirodho siddho
bhinnavisayattā. sabbesaṁyevāti ubhayesampi. yasmā te sabbepi
vuccamānena vidhinā passaddhimicchantiyeva. apariggahitakāle
kāyasaṅkhāro pariggahitakāle paṭipassambhatīti idaṁ sadisasantānatāya

page number: 053

vuttaṁ. nahi teeva oḷārikā assāsādayo sukhumā honti.
passambhanākāro pana nesaṁ heṭṭhā vuttoyeva.
[50] mahābhūtapariggahe sukhumoti catudhātumukhena vipassanābhinivesaṁ
sandhāya vuttaṁ. sakalarūpapariggahe sukhumo bhāvanāya uparūparipaṇītabhāvato.
tenevāha rūpārūpapariggahe sukhumoti. lakkhaṇārammaṇikavipassanāti
kalāpasammasanamāha. nibbidānupassanato paṭṭhāya balavavipassanā tato
oraṁ dubbalavipassanā. pubbe vuttanayenāti apariggahitakāletiādinā
samathanaye vuttena nayena. apariggahe pavatto kāyasaṅkhāro mahābhūtapariggahe
paṭipassambhatītiādinā vipassanānayepi paṭipassaddhi yojetabbāti vuttaṁ hoti.
assāti imassa passambhayaṁ kāyasaṅkhāranti padassa. codanāsodhanāhīti
anuyogaparihārehi. evanti idāni vuccamānākārena.
kathanti yaṁ idaṁ passambhayaṁ .pe. sikkhatīti vuttaṁ taṁ kathaṁ.
kena pakārena kāyasaṅkhārassa passambhanaṁ yogino ca sikkhanaṁ
hotīti kathetukāmatāya pucchitvā kāyasaṅkhāre sarūpato oḷārikasukhumato
vūpasamato anuyogaparihārato ca dassetuṁ katame kāyasaṅkhārātiādi
āraddhaṁ. tattha kāyikāti rūpakāye bhavā. kāyapaṭibaddhāti
kāyasannissitā. kāye sati honti asati na honti.
tatoeva te ākārasamuṭṭhānāpi kāyena saṅkhariyantīti
kāyasaṅkhārā. passambhentoti oḷārikoḷārikaṁ paṭipassambhento.

page number: 054

sesapadadvayantasseva vevacanaṁ. oḷārikaṁ hi kāyasaṅkhāraṁ
avūpasantasabhāvaṁ sannisīdāpento passambhentoti vuccati anuppādanirodhaṁ
pāpento nirodhentoti suṭṭhu santasabhāvaṁ nayanto vūpasamentoti.
yathārūpehīti yādisehi. kāyasaṅkhārehīti oḷārikehi kāyasaṅkhārehi.
ānamanāti abhimukhena kāyassa namanā. vinamanāti visuṁ visuṁ passato
namanā. sannamanāti sabbato suṭṭhu vā namanā. paṇamanāti
pacchato namanā. iñjanādīni ānamanādīnaṁ vevacanāni.
adhimattāni vā abhimukhaṁ calanādīni ānamanādayo mandāni iñjanādayo.
passambhayaṁ kāyasaṅkhāranti tathārūpaṁ ānamanādīnaṁ kāraṇabhūtaṁ oḷārikaṁ
kāyasaṅkhāraṁ passambhento. tasmiṁ hi passambhite ānamanādayopi
passambhatāeva honti. santaṁ sukhumanti yathārūpehi kāyasaṅkhārehi
kāyassa apariphandanahetūhi ānamanādayo na honti tathārūpaṁ
darathābhāvato santaṁ anoḷārikatāya sukhumaṁ. passambhayaṁ kāyasaṅkhāranti
sāmaññato ekaṁ katvā vadati. athavā. pubbe oḷārikoḷārikaṁ
kāyasaṅkhāraṁ paṭipassambhenato anukkamena kāyassa apariphandanahetubhūte
sukhumatare uppādetvā tepi paṭipassambhetvā paramasukhumatāya
koṭippattaṁ yaṁ kāyasaṅkhāraṁ paṭipassambheti taṁ sandhāya vuttaṁ
santaṁ sukhumaṁ passambhayaṁ kāyasaṅkhāranti.
[51] itīti ādi codakavacanaṁ. tattha itīti pakāratthe
nipāto. kirāti arucisūcane. evaṁ ceti attho. ayaṁ hettha

page number: 055

adhippāyo vuttappakārena yadi atisukhumampi kāyasaṅkhāraṁ passambhetīti.
evaṁ santeti evaṁ sati tayā vuttākāre labbhamāne.
vātupaladdhiyāti vātassa upaladdhiyā. casaddo samuccayattho.
assāsādivātārammaṇassa cittassa pabhāvanā uppādanā pavattanā na
hoti. te ca tena passambhetabbāti adhippāyo.
assāsapassāsānañca pabhāvanāti oḷārike assāsapassāse bhāvanāya
paṭipassambhetvā sukhumānaṁ tesaṁ pabhāvanā ca na hoti ubhayesaṁ
tena paṭipassambhetabbato. ānāpānassatiyāti ānāpānārammaṇāya
satiyā ca pavattanaṁ na hoti ānāpānānaṁ abhāvato. tatoeva
taṁsampayuttassa ānāpānassatisamādhissa pabhāvanā uppādanāpi na
hoti. na hi kadāci ārammaṇena vinā sārammaṇadhammā sambhavanti.
na ca naṁ tanti ettha nanti nipātamattaṁ. taṁ vuttavidhānaṁ samāpattiṁ
paṇḍitā paññavanto na ceva samāpajjhantipi tato na ca vuṭṭhahantipīti
yojanā. evaṁ codako sabbena sabbaṁ abhāvupanayanaṁ passambhananti
adhippāyena codeti. puna iti kirāti ādi yathāvuttāya codanāya
visajjanā.
tattha kirāti yadīti etassa atthe nipāto. iti kira sikkhati
mayā vuttākārena yadi sikkhatīti attho. evaṁ santeti evaṁ
passambhane sati. pabhāvanā hotīti yadipi oḷārikā kāyasaṅkhārā
paṭipassambhanti sukhumā pana atthevāti anukkamena

page number: 056

paramasukhumabhāvappattassa vasena nimittuppattiyā ānāpanassatiyā
ānāpānassatisamādhissa ca pabhāvanā ijjhatevāti adhippāyo. yathā kathaṁ
viyāti yathāvuttavidhānaṁ kathaṁ viya daṭṭhabbaṁ. atthi kiñci
tadatthasampaṭipādane opammanti adhippāyo. idāni opammaṁ dassetuṁ
seyyathāpītiādi vuttaṁ. tattha seyyathāpīti opammatthe nipāto.
kaṁseti kaṁsabhājane. nimittanti nimittassa tesaṁ saddānaṁ
pavattākārassāti attho. sāmiatthe hi idaṁ upyogavacanaṁ.
suggahitattāti suṭṭhu gahitattā. sumanasikatattāti suṭṭhu citte ṭhapitattā.
sūpadhāritattāti sammadeva upadhāritattā sallakkhitattā. sukhumakā
saddāti anurave āha ye appakā. appaṭṭho hi ayaṁ kasaddo.
sukhumasaddanimittārammaṇattāpīti sukhumo saddova nimittaṁ sukhumasaddanimittaṁ
tadārammaṇatāyapīti. kiṁ vuttaṁ hoti. kāmaṁ tadā sukhumāpi saddā
niruddhā saddanimittassa pana sugahitattā sukhumatarasaddanimittārammaṇabhāvenāpi
cittaṁ pavattati. ādito paṭṭhāya hi tassa tassa niruddhassa saddassa
nimittaṁ avikkhittena cittena upadhārentassa anukkamena pariyosāne
atisukhumasaddanimittampi ārammaṇaṁ katvā cittaṁ pavattateva cittaṁ na vikkhepaṁ
gacchati tasmiṁ yathāupaṭṭhite nimitte samādhānasabbhāvato. evaṁ santetiādi
vuttassevatthassa nigamanavasena vuttaṁ. tattha yassa suttapadassa
saddhiṁ codanasodhanāhi attho vutto taṁ uddharitvā

page number: 057

kāyānupassanāsatipaṭṭhānāni vibhāgato dassetuṁ passambhayantiādi vuttaṁ. taṁ
sabbaṁ vuttanayattā uttānameva.
[52] ādikammikassa kammaṭṭhānavasenāti samathakammaṭṭhānaṁ
sandhāya vuttaṁ. vipassanākammaṭṭhānampana itaracatukkesupi labbhateva.
etthāti paṭhamacatukke. pañcasandhikanti pañcapabbaṁ pañcabhāganti
attho.
[53] kammaṭṭhānassa uggaṇhananti kammaṭṭhānaganthassa
uggaṇhanaṁ. tadatthaparipucchā kammaṭṭhānaparipucchanā. athavā. ganthato
atthato ca kammaṭṭhānassa uggaṇhanaṁ uggaho. tattha saṁsayaparipucchanā
paripucchā. kammaṭṭhānassa upaṭṭhānanti nimittupaṭṭhānaṁ.
evaṁ bhāvanamanuyuñjantassa evamidha nimittaṁ upaṭṭhāti upadhāraṇaṁ.
tathā kammaṭṭhānappanā evaṁ jhānamappetīti. kammaṭṭhānassa
lakkhaṇanti gaṇanānubandhanāphusanānaṁ vasena bhāvanaṁ ussukkāpetvā
ṭhapanāya sampatti tato parampi vā lakkhaṇādivasena matthakampattīti
kammaṭṭhānasabhāvassa sallakkhaṇaṁ. tenāha kammaṭṭhānassa
sabhāvupadhāraṇanti vuttaṁ hotīti. attanāpi na kilamati odhiso
kammaṭṭhānassa uggaṇhanato. tatoeva ācariyampi na viheseti.
dhammādhikaraṇampi vā bhāvanāya matthakaṁ pāpanato. tasmāti
taṁ nimittaṁ attano akilamanāacariyāvihesanahetu. thokanti thokaṁ
thokaṁ. uggahetabbato uggaho sabbopi kammaṭṭhānavidhi na

page number: 058

pubbe vuttauggahamattaṁ. ācariyato uggaho ācariyuggaho
tato. ekapadampīti ekakoṭṭhāsampi.
anuvahanāti assāsapassāsānaṁ anugamanavasena satiyā nirantaraṁ
anupavattanā. phusanāti assāsapassāse gaṇentassa gaṇanaṁ
paṭisaṁharitvā te satiyā anubandhantassa yathā appanā hoti
tathā cittaṁ ṭhapentassa ca nāsikaggādhiṭṭhānassa nesaṁ phusanā.
yasmā pana gaṇanādivasena viya phusanāvasena visuṁ manasikāro
natthi. phuṭṭhaphuṭṭhaṭṭhāneyeva gaṇanādi kātabbanti dassetuṁ idha
phusanā gaṇananti dīpento phusanāti phuṭṭhaṭṭhānanti āha. ßēhapanāti
samādhānaṁ. tañhi sammadeva ārammaṇe cittassa ādhānaṁ ṭhapanaṁ
hoti. tathā hi samādhicittassa ṭhiti saṇṭhitīti niddiṭṭho.
samādhipaṭṭhānā pana appanāti āha ṭhapanāti appanāti.
aniccatādīnaṁ sallakkhaṇato sallakkhaṇā vipassanā. pavattato
nimittato ca vinivaṭṭanato vivaṭṭanā nāma maggo.
sakalasaṅkilesapaṭipassaddhibhāvato sabbaso suddhīti pārisuddhi phalaṁ.
tesanti vivaṭṭanāpārisuddhīnaṁ. paṭipassanāti paṭipaṭidassanalakkhaṇaṁ.
tenāha paccavekkhaṇāti.
[54] khaṇḍanti ekaṁ tīṇi pañcāti evaṁ gaṇanāya khaṇḍanaṁ.
okāseti gaṇanavidhiṁ sandhāyāha. gaṇananissitova na kammaṭṭhānanissito.
sikhāppattaṁ nu khoti idaṁ cirataraṁ gaṇanāya

page number: 059

manasikarontassa vasena vuttaṁ. so hi tathā laddhaṁ avikkhepamattaṁ
nissāya evaṁ maññeyya. assāsapassāsesu so upaṭṭhāti taṁ
gahetvāti idaṁ assāsapassāsesu yassa ekova paṭhamaṁ upaṭṭhāti
taṁ sandhāya vuttaṁ. yassa pana ubhopi upaṭṭhahanti tena
ubhayampi gahetvā gaṇitabbaṁ. yo upaṭṭhātīti iminā ca dvīsu
nāsapuṭavātesu yo pākaṭataro upaṭṭhāti so gahetabboti ayampi
attho dīpitoti daṭṭhabbaṁ. pavattamānaṁ pavattamānanti āmeṇḍitavacanena
nirantaraṁ assāsapassāsānaṁ upalakkhaṇaṁ dasseti.
evanti vuttappakārena. upalakkhetvā vāti attho.
pākaṭā honti gaṇanāvasena bahiddhā vikkhepābhāvato. palighassa
parivattanaṁ taṁ yattha nikkhipanti so palighatthambho. tiyāmarattinti
accantasaṁyoge upayogavacanaṁ. purimanayenāti sīghagaṇanāya
gopālakagaṇanāyāti attho. ekaṁ dve tīṇi cattāri pañcāti
gaṇanāvidhidassanaṁ. tasmā aṭṭhāti ādīsupi ekato paṭṭhāyeva paccekaṁ
aṭṭhādīni pāpetabbāni. sīghaṁ sīghaṁ gaṇetabbameva. kasmāti tattha
kāraṇaṁ nidassanañca dasseti gaṇanapaṭibaddhe hītiādinā. tattha
ariyati tena nāvāti arittaṁ pājanadaṇḍo arittena upatthambhanaṁ
arittupatthambhanaṁ tassa vasena. nippariyāyato nirantarappavatti nāma
ṭhapanāyamevāti āha nirantaraṁ pavattaṁ viyāti. anto pavisantaṁ
vātaṁ manasikaronto anto cittaṁ paveseti nāma. bahi

page number: 060

cittanīharaṇepi eseva nayo. vātabbhāhatanti abbhantaragataṁ vātaṁ
bahulaṁ manasikarontassa vātena taṁ ṭhānaṁ abbhāhataṁ viya medena pūritaṁ
viya ca hoti. tathā upaṭṭhāti nīharato phuṭṭhokāsaṁ muñcitvā
tathā pana nīharato vātassa gatisamanesanamukhena nānārammaṇesu
cittaṁ vidhāvatīti āha puthuttārammaṇe cittaṁ vikkhipatīti. etanti
etaṁ assāsapassāsajātaṁ.
[55] anugamananti pavattapavattānaṁ assāsapassānaṁ ārammaṇakaraṇavasena
satiyā anuanupavattanaṁ anugacchanaṁ. tenevāha tañca kho na
ādimajjhapariyosānānugamanavasenāti. nābhi ādi tattha
paṭhamaṁ uppajjanato. paṭhamuppattivasena hi idha ādi cintā na
uppattimattavasena. tathā hi te nābhito paṭṭhāya yāva nāsikaggā
sabbattha uppajjanteva yattha yattha ca uppajjanti tattha tattheva
bhijjanti dhammānaṁ gamanābhāvato. yathāpaccayampana desantaruppattiyaṁ
gatisamaññā. hadayaṁ majjhanti hadayasamīpaṁ tassa uparibhāgo
majjhaṁ. nāsikā pariyosānanti nāsikāṭṭhānaṁ tassa pariyosānaṁ
assāsapassāsasamaññāya tadavadhibhāvato. tathāhete cittasamuṭṭhānā
vuttā na ca bahiddhā cittasamuṭṭhānānaṁ sambhavo atthi. tenāha
abbhantaraṁ pavisanavātassa nāsikaggaṁ ādīti. pavisananikkhamanapariyāyo
pana taṁsadisavasena vuttoti veditabbo. vikkhepagatanti vikkhepaṁ
upagataṁ vikkhittaṁ asamāhitanti attho. sāraddhāyāti sadarathabhāvāya.

page number: 061

iñjanāyāti kammaṭṭhānamanasikārassa calanāya. vikkhepagatena cittenāti
hetumhi karaṇavacanaṁ. itthambhūtalakkhaṇe vā. sāraddhāti
sadarathā. iñjitāti iñjanakā calanakā. tathā phanditā.
ādimajjhapariyosānavasenāti ādimajjhapariyosānānugamanavasena. na
manasikātabbanti sambandho.
[56] anubandhanāya manasikarontena phusanāvasena ca ṭhapanāvasena
ca manasikātabbanti yenādhippāyena vuttaṁ taṁ vivarituṁ gaṇanānubandhanāvasena
viyātiādimāha. tat visuṁ manasikāro natthīti gaṇanāya
anubandhanāya ca vinā yathākkamaṁ kevalaṁ phusanāvasena ṭhapanāvasena ca
kammaṭṭhānamanasikāro natthi. nanu phusanāya vinā ṭhapanāya viya
phusanāya vinā gaṇanāyapi manasikāro natthiyeva. yadipi natthi
gaṇanā pana yathā kammaṭṭhānamanasikārassa mūlabhāvato padhānabhāvena
gahetabbā evaṁ anubandhanā ṭhapanāya tāya vinā ṭhapanāya asambhavato.
tasmā satipi phusanāya nānantariyakabhāve gaṇanānubandhanāeva
mūlabhāvato padhānabhāvena gahetvā itarāsaṁ tadabhāvaṁ dassento āha
gaṇanānubandhanāvasena viya hi phusanāṭhapanāvasena visuṁ manasikāro natthīti.
yadi evantā kasmā uddese visuṁ gahitāti āha phuṭṭhaphuṭṭhaṭṭhāneyevāti
ādi. tattha phuṭṭhaphuṭṭhaṭṭhāneyeva gaṇentoti iminā gaṇanāya
phusanā aṅganti dasseti. tenāha gaṇanāya ca phusanāya ca
manasikarotīti. tatthevāti phuṭṭhaphuṭṭhaṭṭhāneyeva. teti

page number: 062

assāsapassāse. satiyā anubandhantoti gaṇanāvithiṁ anugantvā satiyā
anubandhanto phuṭṭhokāseyeva te nirantaraṁ upadhārentoti attho.
appanāvasena cittaṁ ṭhapentoti yathā appanā hoti evaṁ
yathāupaṭṭhite nimitte cittaṁ ṭhapento samādahanto. anubandhanāya
cātiādīsu anubandhanāya ca phusanāya ca ṭhapanāya ca manasikarotīti
vuccatīti yojanā. svāyamatthoti yvāyaṁ phuṭṭhaphuṭṭhaṭṭhāneyeva
gaṇento tattheva gaṇanaṁ paṭisaṁharitvā te satiyā anubandhantoti
ca vutto so ayamattho. yā accantāya na minoti na vinicchinati
sā mānassa samīpeti upamā yathā goṇo viya gavayoti.
paṅguḷoti pīṭhasappi. dolāpekho 1- so. kīḷatanti kīḷantānaṁ.
mātāputtānanti attano bhariyāya puttassa ca. ubho koṭiyoti
āgacchantassa purimakoṭiṁ gacchantassa pacchimakoṭinti dvepi koṭiyo.
majjhanti dolāphalakasseva majjhaṁ. upanibandhanatthambhamūleti
upanibandhanatthambho nāsikaggaṁ mukhanimittaṁ vā tassa mūle samīpe ṭhatvā.
kathaṁ ṭhatvā. satiyā vasena. satiṁ hi tattha supaṭṭhitaṁ karonto
yogāvacaro tattha ṭhito nāma hoti avayavadhammena samudāyassa
apadisitabbato. nimitteti nāsikaggādinimitte. satiyā nisīdantoti
sativasena nisīdanto. satiṁ hi tatthātiādinā ṭhāne viya
vattabbaṁ. tatthāti phuṭṭhaphuṭṭhaṭṭhāne. teti nagarassa anto
bahi gatā manussā tesaṁ saṅgahā ca hatthagatā. ādito

footnote: 1. dolākhepoti vā dolākhepakoti vā bhaveyya. seyyathāpi paṅguḷo..ḍolaṁ
footnote: khipitvāti visuddhimagge vuttattā.

page number: 063

paṭṭhāyāti upameyyatthadassanato paṭṭhāya.
[57] gāthāyaṁ. nimittanti upanibandhananimittaṁ.
anārammaṇamekacittassāti ekassa cittassa na ārammaṇaṁ ārammaṇā na hontīti
attho. ajānato ca tayo dhammeti nimittaṁ assāso passāsoti
ime tayo dhamme ārammaṇakaraṇavasena avindantassa. casaddo
byatireke. bhāvanāti ānāpānassatisamādhibhāvanā. nupalabbhatīti
na upalabbhati na sijjhatīti. ayaṁ codanāgāthāya attho. dutiyā
pana parihāragāthā suviññeyyāva.
kathanti tāsaṁ atthaṁ vivarituṁ kathetukammayatāpucchā. ime
tayo dhammātiādīsu padayojanāya saddhiṁ ayamatthaniddeso ime
nimittādayo tayo dhammā ekacittassa kathaṁ ārammaṇā na honti
tathāpi na cime tayo dhammā aviditā honti kathaṁ na ca honti
aviditā tesañhi aviditatte cittañca kathaṁ vikkhepaṁ na gacchati
padhānañca bhāvanāya nipphādakaṁ viriyañca kathaṁ paññāyati nīvaraṇānaṁ
vikkhambhakaṁ sammadeva samādhānāvahaṁ bhāvanānuyogasaṅkhātaṁ payogañca
yogī kathaṁ sādheti uparūparilokiyalokuttarañca visesaṁ kathamadhigacchatīti.
[58] idāni tamatthaṁ kakacupamāya sādhetuṁ seyyathāpītiādi
vuttaṁ. bhūmibhāgassa visamatāya cañcale rukkhe chedanakiriyā na sukarā
siyā tathā ca sati kakacadantagati dubbiññeyyāti āha same
bhūmibhāgeti. kakacenāti khuddakena kharapattena. tenāha purisoti.

page number: 064

phuṭṭhakakacadantānanti phuṭṭhaphuṭṭhakakacadantānaṁ vasena. tena kakacadantehi
phuṭṭhaphuṭṭhaṭṭhāneyeva purisassa satiyā upaṭṭhānaṁ dasseti. tenāha
na āgate vā gate vā kakacadante manasikarotīti. kakacassa
ākaḍḍhanakāle purisābhimukhaṁ pavattā āgatā phellanakāle 1- tato
vigatā gatāti vuttā. na ca āgatā vā gatā vā kakacadantā
aviditā honti sabbattha satiyā upaṭṭhitattā chinditabbaṭṭhānaṁ
aphusitvā gacchantānaṁ āgacchantānaṁ kakacadantānaṁ abhāvato.
padhānañcāti rukkhassa chedanaviriyaṁ. payogañcāti tasseva chedanakiriyaṁ.
visesanti anekabhāvāpādanaṁ tena ca sādhetabbaṁ payojanavisesaṁ.
yathā rukkhotiādi upamāsaṁsandanaṁ. upanibandhati ārammaṇe
cittaṁ etāyāti sati upanibandhanā nāma. tassā
assāsapassāsānaṁ sallakkhaṇassa nimittanti upanibandhanānimittaṁ nāsikaggaṁ
mukhanimittaṁ vā.
evamevāti yathāpi so puriso kakacena rukkhaṁ chindanto
āgatagate kakacadante amanasikarontopi phuṭṭhaphuṭṭhaṭṭhāneyeva satiyā
upaṭṭhapanena āgatagate kakacadante jānāti suttapadañca avirajjhanto
atthakiccaṁ sādheti evameva. nāsikagge mukhanimitteti dīghanāsiko
nāsikagge itaro mukhaṁ asanaṁ nimiyati chādiyati etenāti
mukhanimittanti laddhanāme uttaroṭṭhe. idaṁ padhānanti yena viriyārambhena
āraddhaviriyassa yogino kāyopi cittampi kammaniyaṁ bhāvanākammakkhamaṁ

footnote: 1. phelanakāle.

page number: 065

bhāvanākammayoggaṁ hoti idaṁ viriyaṁ paṭṭhānanti phalena hetuṁ dasseti.
upakkilesā pahīyantīti cittassa upakkilesabhūtāni nīvaraṇāni vikkhambhanavasena
pahīyanti. vitakkā vūpasamantīti tatoeva kāmavitakkādayo
micchāvitakkā upasamaṁ gacchanti. nīvaraṇappahānena vā paṭhamajjhānādhigamaṁ
dassetvā vitakkavūpasamāpadesena dutiyajjhānādīnamadhigamamāha.
ayaṁ payogoti ayaṁ jhānādhigamassa hetubhūto kammaṭṭhānānuyogo
payogo. saṁyojanā pahīyantīti dasapi saṁyojanāni maggapaṭipāṭiyā
samucchedavasena pahīyanti. anusayā byantī hontīti tathā sattapi
anusayā anuppattidhammatāpādanena bhaṅgamattassapi anavasesato vigatantā
hontīti. ettha ca saṁyojanappahānaṁ nāma anusayanirodheneva hoti
pahīnesu ca saṁyojanesu anusayānaṁ sesopi na bhavissatīti ca dassanatthaṁ
saṁyojanā pahīyanti anusayā byantī hontīti vuttaṁ. ayaṁ visesoti
imaṁ samādhiṁ nissāya anukkamena labbhamāno ayaṁ saṁyojanappahānādiko
imassa samādhissa visesoti attho.
[59] yassāti yena. anupubbanti anukkamena. paricitāti
pariciṇṇā. ayaṁ hettha saṅkhepattho ānāpānassati yathā
buddhena bhagavatā desitā tatheva yena dīgharassapajānanādividhinā
anupubbaṁ paricitā suṭṭhu bhāvitā tatoeva paripuṇṇā soḷasannaṁ
vatthūnaṁ pāripūriyā sabbaso puṇṇā so bhikkhu imaṁ attano
khandhādilokaṁ paññobhāsena pabhāseti. yathā kiṁ. abbhā muttova

page number: 066

candimā abbhupakkilesavimutto candimā tārakarājā viyāti.
idhāti kakacupamāyaṁ. assāti yogino. idhāti vā imasmiṁ
ṭhāne. assāti upamābhūtassa kakacassa. āgatagatavasena yathā
tassa purisassa amanasikāro evaṁ assāsapassāsānaṁ āgatagatavasena
amanasikāramattameva payojanaṁ. nimittanti paṭibhāganimittaṁ.
avasesajjhānaṅgapaṭimaṇḍitāti vitakkādiavasesajjhānaṅgapaṭimaṇḍitāti
vadanti. vicārādīti pana vattabbaṁ nippariyāyena vitakkassa appanābhāvato.
so hi pāliyaṁ appanā byappanāti niddiṭṭho. taṁsampayogato
vā. yasmā jhānaṁ appanāti aṭṭhakathāvohāro jhānaṅgesu ca
samādhipaṭṭhānaṁ tasmā taṁ appanāti dassento avasesajjhānaṅgapaṭimaṇḍitā
appanāsaṅkhātā ṭhapanā ca sampajjatīti āha. kassaci
pana gaṇanāvasena manasikārakālato pabhūtīti ettha anukkamato .pe.
pattaṁ viya hotīti ettako gantho parihīno. sāraddhakāyassa
kassaci puggalassa onamati paṭikādīnaṁ palampanena 1-. vikujjatīti saddaṁ
karoti. vattanettha kuppalādīnaṁ 2- sandhiṭṭhānesu valiṁ gaṇhāti.
tattha tattha vali na hoti. kasmā. yasmā sāraddhakāyo garuko hotīti
kāyadarathavūpasamena saddhiṁ sijjhamāno oḷārikāssāsapassāsanirodho
byatirekamukhena tassa sādhanaṁ viya vutto. oḷārikāssāsapassāsanirodhavasenāti
anvayavasena tadatthasādhanaṁ. tattha kāyadarathe vūpasanteti cittajarūpānaṁ
lahumudukammaññabhāvena yo sesasantatirūpānampi

footnote: 1. palambanenāti bhaveyya. 2. kuppasādīnanti maññe.

page number: 067

lahuādibhāvo so idha kāyassa lahubhāvoti adhippeto. svāyaṁ
yasmā cittassa lahuādibhāvena vinā natthi tasmā vuttaṁ kāyopi
cittampi lahukaṁ hotīti. oḷārike assāsapassāse niruddhetiādi
heṭṭhā vuttanayampi vicetabbākārappattassa kāyasaṅkhārassa vicayanavidhiṁ
dassetuṁ ānītaṁ. uparūpari vibhūtānīti bhāvanābalena uddhaṁ uddhaṁ
pākaṭāni honti. desatoti pakatiyā phusanadesato pubbe attanā
phusanavasena upadhāritaṭṭhānato.
[60] kattha natthīti ṭhānavasena kassa natthīti puggalavasena
vīmaṁsiyamānamatthaṁ ekajjhaṁ katvā vibhāvetuṁ antomātukucchiyantiādi
vuttaṁ. tattha yathā udake nimuggassa niruddhokāsatāya
assāsapassāsā nappavattanti evaṁ antomātukucchiyaṁ yathā matānaṁ
samuṭṭhāpakacittābhāvato evaṁ asaññībhūtānaṁ mucchāparetānaṁ asaññīsu
vā jātānaṁ tathā nirodhasamāpannānaṁ catutthajjhānasamāpannānaṁ pana
dhammatāvaseneva nesaṁ anuppajjanaṁ tathā rūpārūpabhavasamaṅgīnaṁ. keci
pana anupubbato sukhumatarabhāvappattiyā catutthajjhānasamāpannassa
rūpabhave rūpānaṁ bhavaṅgassa ca sukhumabhāvato rūpabhavasamaṅgīnaṁ natthīti
kāraṇaṁ vadanti. atthiyeva te assāsapassāsā parisesatotipi
adhippāyo yathāvuttasattaṭṭhānavinivimuttassa assāsapassāsānaṁ
anuppajjanaṭṭhānassa abhāvato. pakatiphuṭṭhavasenāti pakatiyā phusanaṭṭhānavasena.
nimittaṁ ṭhapetabbanti satiyā tattha tattha

page number: 068

sukhumappavattanatthaṁ thiratarasañjānanaṁ pavattetabbaṁ. thirasaññāpadaṭṭhānā hi sati.
imamevāti imaṁeva anupaṭṭhahantassa kāyasaṅkhārassa kandakuṭṭhāpananayena
upaṭṭhāpanavidhimeva. atthavasanti hetuṁ. atthoti phalaṁ.
so yassa vasena pavattati so atthavasoti. muṭṭhassatissāti
vinaṭṭhassatissa. asampajānassāti sampajaññarahitassa. bhāventassa
anukkamena anupaṭṭhahante assāsapassāse vīmaṁsitvā ime teti
upadhāretuṁ sammadeva pajānituñca samatthāhi satipaññāhi virahitassāti
adhippāyo.
[61] ito aññaṁ kammaṭṭhānaṁ. garukanti bhāriyaṁ. sā
cassa garukatā bhāvanāya sudukkarabhāvenāti āha garukabhāvananti.
uparūpari santasukhumabhāvāpattito balavatī suvisadā surā ca sati paññā
ca icchitabbāti vatvā sukhumassa nāma atthassa sādhanenāpi
sukhumeneva bhavitabbanti dassetuṁ yathā hītiādi vuttaṁ. idāni
anupaṭṭhahantānaṁ assāsapassāsānaṁ pariyesanupāyaṁ dassento tāhi
ca panāti ādimāha.
[62] tattha gocaramukheti gocarābhimukhe. anupadanti padānupadaṁ. caritvāti
gocaraṁ gahetvā. tasmiṁyeva ṭhāneti upanibandhanānimittasaññitaṭṭhāne.
yojetvāti manasikārena yojetvā. satirasmiyā bandhitvāti vā
vuttamevatthamāha tasmiṁyeva ṭhāne yojetvāti. na hi upameyye.
bandhanayojanaṭṭhānāni visuṁ labbhanti. nimittanti

page number: 069

uggahanimittaṁ paṭibhāganimittaṁ vā. ubhayampi hi idha ekajjhaṁ vuttaṁ.
tathāhi tūlapicuādi upamattayaṁ uggahe yujjati tesaṁ ubhayattha.
ekacceti eke ācariyā.
tārakarūpaṁ viyāti tārakāya pabhārūpaṁ viya. maṇigulikādiupamā
paṭibhāge vaṭṭanti. kathampanetaṁ ekaṁyeva kammaṭṭhānaṁ anekākārato
upaṭṭhātīti āha tañca panetantiādi. suttantanti ekaṁ suttaṁ.
paguṇappavattibhāvena avicchedaṁ mahāvisayatañca sandhāyāha mahatī
pabbateyyā nadī viyāti. atthabyañjanasampattiyā samantabhaddakaṁ suttaṁ
sabbabhāgamanoharā sabbapālaphullaphullā 1- vanaghaṭā viyāti āha ekā
vanarāji viyāti. tenāha bhagavā vanappagumbe yathā phussitaggeti 2-.
nānānusandhikaṁ nānāpeyyālavividhanayanipuṇaṁ bahuvidhakammaṭṭhānamukhasuttantaṁ
atthikehi sakkaccaṁ samupajīvitabbanti āha sītacchāyo .pe. rukkho
viyāti. saññānānatāyāti nimittupaṭṭhānato pubbeva pavattasaññānaṁ
nānāvidhabhāvato. ime tayo dhammāti assāso passāso nimittanti
ime tayo dhammā. natthīti kammaṭṭhānavasena manasikātabbabhāvena
natthi na upalabbhanti. na upacāranti upacārampi na pāpuṇāti
pageva appananti adhippāyo. yassa panāti vijjamānapekkho
vuttanayānusārena veditabbo. idāni vuttasseva atthassa samatthanatthaṁ
kakacupamāya āgatā nimittanti ādikā gāthā paccānītā.

footnote: 1. yebhuyyena sabbaphāli...iti dissati. 2. khu. khuddakapāṭha. 6.

page number: 070

[63] nimitteti yathāvutte paṭibhāganimitte. evaṁ hotīti
bhāvanamanuyuttassa evaṁ hoti. tasmā punappunaṁ evaṁ manasikarohīti
vattabbo. vosānaṁ āpajjeyyāti nimittaṁ nāma dukkaraṁ uppādetuṁ
tayidaṁ laddhaṁ handāhaṁdāni yadā vā tadā vā visesaṁ nibbattessāmīti
saṅkocaṁ āpajjeyya. visīdeyyāti ettakaṁ kālaṁ bhāvanamanuyuttassa
nimittampi na uppannaṁ abhabbo maññe visesassāti visādaṁ
āpajjeyya. imāya paṭipadāya jarāmaraṇato muccissāmīti
paṭipannassa nimittanti vutte kathaṁ saṅkocāpatti bhiyyoso mattāya
ussāhameva kareyyāti nimittamidaṁ .pe. vattabboti majjhimabhāṇakā āhu.
evanti vuttappakārena paṭibhāganimitteyeva bhāvanācittassa
ṭhapanena. ito pabhūtīti ito paṭibhāganimittuppattito paṭṭhāya.
pubbe yaṁ vuttaṁ anubandhanāya phusanāya ṭhapanāya ca manasikarotīti
tattha anubandhanaṁ phusanañca vissajjetvā ṭhapanāvasena bhāvanā hotīti
ṭhapanāvaseneva bhāvetabbanti attho. porāṇehi vuttovāyamatthoti
nimitteti gāthamāha.
tattha nimitteti paṭibhāganimitte. ßēhapayaṁ cittanti bhāvanācittaṁ
ṭhapento ṭhapanāvasena manasikarontoti attho. nānākāranti cattāro
vaṇṇāti evaṁ vuttaṁ nānākāraṁ. ākārasāmaññavasena hetaṁ
ekavacanaṁ. vibhāvayanti vibhāvento antaradhāpento.

page number: 071

nimittuppattito paṭṭhāya hi te ākārā amanasikaroto antarahitā viya
honti. assāsapassāseti assāsapassāse yo nānākāro taṁ
vibhāvayaṁ assāsapassāsasambhūte vā nimitte. sakaṁ cittaṁ nibandhatīti
tāyaeva ṭhapanāya attano cittaṁ upanibandhati appetīti attho.
ye pana vibhāvayanti vibhāvento viditaṁ pākaṭaṁ karontoti atthaṁ
vadanti taṁ pubbabhāgavasena yujjeyya. ayañhettha attho
dhitisampannattā dhīro yogī assāsapassāse nānākāraṁ vibhāvento
nānākārato te pajānanto vidite pākaṭe karonto nānākāraṁ vā
oḷārikoḷārike passambhento vūpasamento tattha yaṁ laddhaṁ nimittaṁ
tasmiṁ cittaṁ ṭhapento anukkamena sakaṁ cittaṁ nibandhati appetīti.
vaṇṇatoti picupiṇḍatārakarūpādīsu viya upaṭṭhitavaṇṇato.
lakkhaṇatoti kharabhāvādisabhāvato aniccādilakkhaṇato vā. lakkhitabbaṁ
taṁ nimittanti sambandho. nimittassa lakkhaṇaṁ nāma tattha paṭiladdhassa
upacārajjhānassa lakkhaṇeneva hotīti āha punappunaṁ manasikāravasena
vuḍḍhiṁ viruḷhiṁ gamayitvāti.
[64] etthāti etissaṁ kāyānupassanāyaṁ. pārisuddhiṁ
pattukāmoti adhigantukāmo samāpajjitukāmo ca. tattha
sallakkhaṇāvivaṭṭanāvasena adhigantukāmo sallakkhaṇāvasena samāpajjitukāmoti
yojetabbaṁ. nāmarūpaṁ vavaṭṭhapetvā vipassanaṁ paṭṭhapetīti saṅkhepato
vuttamatthaṁ vitthārato dassetuṁ kathantiādi vuttaṁ. tattha yathā

page number: 072

hīti ādi kāyassa cittassa ca assāsapassāsānaṁ samudayabhāvadassanaṁ.
kammāragaggariyāti kammārānaṁ ukkāyaṁ aggidhamanabhastā 1-.
dhamamānāyāti dhamāyantiyā vātaṁ gāhāpentiyāti attho. tajjanti
tadanurūpaṁ. evamevanti ettha kammāragaggari viya karajakāyo vāyāmo
viya cittaṁ daṭṭhabbaṁ. kiñcāpi assāsapassāsā cittasamuṭṭhānā
karajakāyampana vinā tesaṁ appavattanato kāyañca cittañca paṭicca
assāsapassāsāti vuttaṁ.
tassāti nāmarūpassa. paccayaṁ pariyesatīti avijjāsamudayā
rūpasamudayotiādinā 2- avijjādikaṁ paccayaṁ vīmaṁsati pariggaṇhati.
kaṅkhaṁ vitaratīti ahosiṁ nu kho ahamatītamaddhānantiādinayappavattaṁ 3-
soḷasavatthukaṁ vicikicchaṁ atikkamati pajahati. yaṁkiñci rūpaṁ
atītānāgatapaccuppannantiādinayappavattaṁ 4- kalāpasammasanaṁ. pubbabhāgeti
paṭipadāñāṇadassanavisuddhipariyāpannāya udayabbayānupassanāya
pubbabhāge uppanne. obhāsādayoti obhāso ñāṇaṁ pīti passaddhi
sukhaṁ adhimokkho paggāho upekkhā upaṭṭhānaṁ nikantīti ime obhāsādayo
dasa. udayaṁ pahāyāti udayabbayānupassanāya gahitasaṅkhārānaṁ
udayaṁ vissajjetvā. tesaṁ bhaṅgasseva anupassanato bhaṅgānupassanāñāṇaṁ
patvā. ādīnavānupassanāpubbaṅgamāya nibbidānupassanāya
nibbindanto. muñcitukamyatāpaṭisaṅkhānupassanāsaṅkhārupekkhānulomañāṇānaṁ

footnote: 1. aggidhamanabhastāyāti bhaveyya. 2. khu.pa. 61.
footnote: 3. maßēáū. 13. 4. saṁ.khandhavāra. 42

page number: 073

ciṇṇapariyante uppannagotrabhuñāṇānantaraṁ uppannena
maggañāṇena sabbasaṅkhāresu virajjanto vimuccanto. maggakkhaṇe
hi ariyo virajjati vimuccatīti ca vuccati. tenāha yathākkamena cattāro
ariyamagge pāpuṇitvāti. maggaphalanibbānapahīnāvasiṭṭhakilesasaṅkhātassa
paccavekkhitabbassa pabhedena ekūnavīsatibhedassa. arahato hi
avasiṭṭhakilesābhāvena ekūnavīsatitā.
[65] assāti ānāpānakammaṭṭhānikassa. visuṁ
kammaṭṭhānabhāvanānayo nāma natthi paṭhamacatukkavasena adhigatajjhānassa
vedanācittadhammānupassanāvasena desitattā. nesanti tiṇṇaṁ catukkānaṁ.
pītipaṭisaṁvedīti pītiyā paṭipaṭi sammadeva vedanasīlo tassā vā
paṭipaṭi sammadeva vedo tassa atthi taṁ vā paṭipaṭi sammadeva
vedayamāno. tattha kāmaṁ saṁvedanaggahaṇeneva pītiyā sakkaccaviditabhāvo
bodhito hoti yehi pana pakārehi tassā saṁvedanaṁ icchitaṁ
taṁ dassetuṁ paṭisaddaggahaṇaṁ. paṭipaṭi saṁvedīti paṭisaṁvedīti. tenāha
dvīhākārehītiādi. tattha kathaṁ ārammaṇato pīti paṭisaṁviditā
hotīti pucchāvacanaṁ. sappītike dve jhāne samāpajjatīti pītisahagatāni
dve paṭhamadutiyajjhānāni paṭipāṭiyā samāpajjati. tassāti tena.
paṭisaṁviditāti hi padaṁ apekkhitvā kattuatthe etaṁ sāmivacanaṁ.
samāpattikkhaṇeti samāpannakkhaṇe. jhānapaṭilābhenāti jhānena
samaṅgibhāvena. ārammaṇatoti ārammaṇamukhena.

page number: 074

tadārammaṇajjhānapariyāpannā pīti paṭisaṁviditā hoti ārammaṇassa paṭisaṁviditattā
. kiṁ vuttaṁ hoti. yathā nāma sappapariyesanañcarantena tassa āsaye
paṭisaṁvidite sopi paṭisaṁvidito gahitoeva hoti mantāgadabalena tassa
gahaṇassa sukarattā evaṁ pītiyā āsayabhūte ārammaṇe paṭisaṁvidite
sā pīti paṭisaṁviditā eva hoti salakkhaṇato sāmaññato ca tassā
gahaṇassa sukarattāti. kathaṁ asammohato pīti paṭisaṁviditā hotīti
ānetvā sambandhitabbaṁ.
vipassanākkhaṇeti vipassanāpaññāya tikkhavisadappattāya visayato
dassanakkhaṇe. lakkhaṇapaṭivedhenāti pītiyā salakkhaṇassa
sāmaññalakkhaṇassa ca paṭivijjhanena. yañhi yassa visesato sāmaññato ca
lakkhaṇaṁ tasmiṁ vidite so yāthāvato viditoeva hoti. tenāha
asammohato pīti paṭisaṁviditā hotīti. idāni tamatthaṁ pāliyāeva
vibhāvetuṁ vuttañhetantiādimāha.
tattha dīghaṁ assāsavasenātiādīsu yaṁ vattabbaṁ taṁ heṭṭhā
vuttameva. tattha pana satokāritādassanavasena pāli āgatā idha
pītipaṭisaṁviditāvasena. pītipaṭisaṁveditā ca atthato vibhattāeva.
apica ayamettha saṁkhepattho dīghaṁ assāsavasenāti dīghassa assāsassa
ārammaṇabhūtassa vasena. pajānato sā pīti paṭisaṁviditā hotīti
sambandho. cittassa ekaggataṁ avikkhepaṁ pajānatoti jhānapariyāpannaṁ
avikkhepoti laddhanāmaṁ cittassekaggataṁ taṁsampayuttāya paññāya

page number: 075

pajānato. yatheva hi ārammaṇamukhena pīti paṭisaṁviditā hoti evaṁ
taṁsampayuttadhammāpi ārammaṇamukhena paṭisaṁviditāeva hontīti. sati
upaṭṭhitā hotīti dīghaṁ assāsavasena jhānasampayuttā sati tassa
ārammaṇe upaṭṭhitā ārammaṇamukhena jhānepi upaṭṭhitā nāma hoti.
tāya satiyāti evaṁ uṭṭhitāya tāya satiyā yathāvuttena tena ñāṇena.
supaṭividitattā ārammaṇassa tassa vasena tadārammaṇā sā pīti
paṭisaṁviditā hoti. dīghaṁ passāsavasenātiādīsupi imanāva nayena attho
veditabbo. evaṁ paṭhamacatukkavasena dassitaṁ pītipaṭisaṁvedanaṁ ārammaṇato
asammohato ca vibhāgaso dassetuṁ āvajjatoti ādi vuttaṁ.
[66] tattha āvajjatoti jhānaṁ āvajjantassa. sā pītīti
sā jhānapariyāpannā pīti. jānatoti samāpannakkhaṇe
ārammaṇamukhena jānato. tassa sā pīti paṭisaṁviditā hotīti sambandho.
passatoti dassanabhūtena ñāṇena jhānato vuṭṭhāya passantassa.
paccavekkhatoti jhānaṁ paccavekkhantassa. cittaṁ adhiṭṭhahatoti
ettakaṁ kevalaṁ jhānasamaṅgī bhavissāmīti jhānacittaṁ adhiṭṭhahantassa.
evaṁ pañcannaṁ vasībhāvānaṁ vasena jhānassa pajānanamukhena ārammaṇato
pītiyā paṭisaṁvedanā dassitā. idāni yehi dhammehi jhānaṁ vipassanā
ca sijjhanti tesaṁ jhānapariyāpannānaṁ vipassanāmaggapariyāpannānañca
saddhādīnaṁ vasena pītipaṭisaṁvedanaṁ dassetuṁ saddhāya adhimuccatotiādi vuttaṁ.

page number: 076

tattha adhimuccatoti saddahantassa. samathavipassanāvasenāti
adhippāyo. viriyaṁ paggaṇhatotiādīsupi eseva nayo.
abhiññeyyanti abhivisiṭṭhāya paññāya jānitabbaṁ. abhijānatoti
vipassanāpaññāpubbaṅgamāya maggapaññāya jānato. pariññeyyanti
dukkhasaccaṁ tīraṇapariññāya maggapaññāya ca parijānato. pahātabbanti
samudayasaccaṁ pahānapariññāya maggapaññāya pajahato. bhāvayato
sacchikaroto bhāvetabbaṁ maggasaccaṁ sacchikātabbaṁ nirodhasaccaṁ.
keci panettha pītiyāeva vasena abhiññeyyādīni uddharanti taṁ
ayuttaṁ jhānādisamudāyaṁ uddharitvā tato pītiyā niddhāraṇassa
adhippetattā. ettha ca dīghaṁ assāsavasenātiādinā paṭhamacatukkavasena
ārammaṇato pītipaṭisaṁvedanaṁ vuttaṁ tathā āvajjatotiādīhi pañcahi
padehi abhiññeyyaṁ abhijānatotiādīhi pana asammohato saddhāya
adhimuccatoti ādīhi ubhayathāpi tisaṅkhepato samathavasena ārammaṇato
vipassanāvasena asammohato pītipaṭisaṁvedanaṁ vuttanti daṭṭhabbaṁ.
kasmā panettha vedanānupassanāyaṁ pītisīsena vedanā gahitā na
sarūpatoevāti. bhūmivibhāgādivasena vedanaṁ bhinditvā catudhā
vedanānupassanaṁ dassetuṁ. apica vedanākammaṭṭhānaṁ dassento bhagavā pītiyā
oḷārikattā taṁsampayuttaṁ sukhaṁ sukhaggahaṇatthaṁ pītisīsena dasseti.
eteneva nayena avasesapadānipīti sukhapaṭisaṁvedī cittasaṅkhārapaṭisaṁvedīti
padāni pītipaṭisaṁvedīpade āgatanayeneva atthato veditabbāni.

page number: 077

sakkā hi dvīhākārehi sukhapaṭisaṁveditā hoti cittasaṅkhārapaṭisaṁveditā
hoti ārammaṇatotiādinā pītiṭṭhāne sukhādipadāni pakkhipitvā
sukhasahagatāni tīṇi jhānāni cattāri vā jhānāni samāpajjatīti ādinā
atthaṁ viññātuṁ. tenāha tiṇṇaṁ jhānānaṁ vasenātiādi.
vedanādayoti ādisaddena saññā gahitā. tenāha dve khandhāti.
vipassanābhūmidassanatthanti pakiṇṇakasaṅkhārasammasanavasena
vipassanāya bhūmidassanatthaṁ. sukhanti dve sukhānītiādi vuttaṁ samathe
kāyikasukhābhāvato. soti so passambhanapariyāyena vutto nirodho
imassa hi bhikkhuno apariggahitakāletiādinā vitthārato kāyasaṅkhāre
vutto tasmā vuttanayeneva veditabbo. tattha kāyasaṅkhāravasena
āgato idha cittasaṅkhāravasenāti ayameva viseso. evaṁ
cittasaṅkhārassa passambhanaṁ atidesena dassetvā yadaññaṁ imasmiṁ
catukke vattabbaṁ taṁ dassetuṁ apicātiādi vuttaṁ.
tattha pītipadeti pītipaṭisaṁvedītiādinā desitakoṭṭhāse.
pītisīsena vedanā vuttāti pītiapadesena taṁsampayuttā vedanā vuttā.
na pītīti adhippāyo. tattha kāraṇaṁ heṭṭhā vuttameva. dvīsu
cittasaṅkhārapadesūti cittasaṅkhārapaṭisaṁvedī passambhayaṁ cittasaṅkhāranti
cittasaṅkhārapaṭisaṁyuttesu dvīsu padesu. viññāṇapaccayā nāmarūpanti 1-
vacanato cittena paṭibaddhāti cittapaṭibaddhā. tatoeva

footnote: 1. abhi. vi. 171.

page number: 078

kāmaṁ cittena saṅkhariyantīti cittasaṅkhārā saññāvedanādayo idha
pana upalakkhaṇamattaṁ saññāvedanāva adhippetāti āha saññāsampayuttā
vedanāti.
cittapaṭisaṁveditāti ettha. dvīhākārehi cittapaṭisaṁveditā hoti
ārammaṇato asammohato ca. kathaṁ ārammaṇato. cattāri
jhānāni samāpajjati tassa samāpattikkhaṇe jhānapaṭilābhenātiādinā
vuttanayānusārena sabbaṁ suviññeyyanti āha catunnaṁ
jhānānaṁ vasena cittapaṭisaṁveditā veditabbāti. cittaṁ modentoti
jhānasampayuttaṁ cittaṁ sampayuttāya pītiyā modayamāno taṁ vā
pītiṁ ārammaṇaṁ katvā pavattaṁ vipassanācittaṁ tāyaeva ārammaṇabhūtāya
pītiyā modayamāno. pamodentotiādīni padāni tasseva
vevacanāni pītipariyāyabhāvato. sampayuttāya pītiyā cittaṁ āmodetīti
jhānacittasampayuttāya pītisambojjhaṅgabhūtāya odagyalakkhaṇāya jhānapītiyā
tameva jhānacittaṁ sahajātādipaccayavasena ceva jhānapaccayavasena
ca paribrūhanto haṭṭhapahaṭṭhākāraṁ pāpento āmodeti pamodeti
ca. ārammaṇaṁ katvāti oḷāraṁ jhānasampayuttaṁ pītiṁ ārammaṇaṁ
katvā. pavattamānaṁ cittaṁ tāyaeva ārammaṇabhūtāya pītiyā
yogāvacaro haṭṭhapahaṭṭhākāraṁ pāpento āmodeti pamodetīti vuccati.
[67] samaṁ ṭhapentoti yathā īsakampi līnapakkhaṁ uddhaccapakkhañca
anupagamma anonataṁ anunnataṁ yathā indriyānaṁ samattapaṭipattiyā

page number: 079

avisamaṁ samādhissa vā ukkaṁsagamanena āneñjappattiyā sammadeva
ṭhitaṁ hoti evaṁ appanāvasena ṭhapento. lakkhaṇapaṭivedhenāti
aniccādikassa lakkhaṇassa paṭivijjhanena khaṇe khaṇe avabodhena.
khaṇikacittekaggatāti khaṇamattaṭṭhitiko samādhi. sopi hi ārammaṇe
nirantaraṁ ekākārena pavattamāno paṭipakkhena anabhibhūto appito viya
cittaṁ niccalaṁ ṭhapeti. tena vuttaṁ evaṁ uppannāyātiādi.
mocentoti vikkhambhanavimuttivasena vivecento visuṁ karonto
nīvaraṇāni pajahantoti attho. vipassanākkhaṇeti bhaṅgānupassanākkhaṇe.
bhaṅgo hi nāma aniccatāya paramā koṭi. tasmā tāya
bhaṅgānupassako yogāvacaro cittamukhena sabbasaṅkhāragataṁ aniccato
passati no niccato aniccassa dukkhattā dukkhassa ca anattakattā
tadeva dukkhato anupassati no sukhato anattato anupassati
no attato. yasmā pana yaṁ aniccaṁ dukkhaṁ anattā na taṁ
abhinanditabbaṁ yañca na abhinanditabbaṁ na taṁ rañjitabbaṁ
tasmā bhaṅgadassanānusārena aniccaṁ dukkhaṁ anattāti saṅkhāragate
diṭṭhe tasmiṁ nibbindati no nandati virajjati no rajjati. so
evaṁ nibbindanto virajjanto lokiyeneva tāva ñāṇena rāgaṁ
nirodheti no samudeti nāssa samudayaṁ karotīti attho. athavā.
so evaṁ viratto yathā diṭṭhaṁ saṅkhāragataṁ tathā adiṭṭhaṁ attano
ñāṇena nirodheti no samudeti nirodhamevassa manasikaroti no

page number: 080

samudayanti attho. so evaṁ paṭipanno paṭinissajjati no ādiyati.
kiṁ vuttaṁ hoti. ayaṁ hi aniccādianupassanā saddhiṁ khandhābhisaṅkhārehi
kilesānaṁ pariccajanato saṅkhatadosadassanena tabbiparīte nibbāne
tanninnatāya pakkhandanato pariccāgapaṭinissaggo ca pakkhandanapaṭinissaggo
cāti vuccati. tasmā tāya samannāgato yogāvacaro vuttanayena
kilese ca pariccajati nibbāne ca pakkhandati. tena vuttaṁ
so vipassanākkhaṇe aniccānupassanāya niccasaññāto cittaṁ
mocento vimocento .pe. paṭinissaggānupassanāya ādānato
cittaṁ mocento vimocento assasati ceva passasati cāti.
tattha aniccassa aniccanti vā anupassanā aniccānupassanā.
tebhūmikadhammānaṁ aniccataṁ gahetvā pavattāya vipassanāya etaṁ nāmaṁ.
niccasaññātoti saṅkhatadhamme niccā sassatāti pavattāya micchāsaññāya.
saññāsīlena cittadiṭṭhīnampi gahaṇaṁ daṭṭhabbaṁ. eseva nayo
sukhasaññādīsupi. nibbidānupassanāyāti saṅkhāresu nibbindanākārena
pavattāya anupassanāya. nanditoti sappītikataṇhāto.
virāgānupassanāyāti tathā virajjanākārena pavattāya anupassanāya.
tena vuttaṁ rāgato mocentoti. nirodhānupassanāyāti saṅkhārānaṁ
nirodhassa anupassanāya. yathā saṅkhārā nirujjhantiyeva āyatiṁ
punabbhavavasena na uppajjanti evaṁ vā anupassanā nirodhānupassanā.
muñcitukamyatā hi ayaṁ balappattā. tenāha samudayato

page number: 081

mocentoti. paṭinissajjanākārena pavattā anupassanā paṭinissaggānupassanā.
ādānatoti niccādivasena gahaṇato paṭisandhiggahaṇato vāti evamettha attho
daṭṭhabbo.
[68] aniccanti anupassī aniccassa vā anupassanasīlo
aniccānupassīti. ettha kiṁ panetaṁ aniccaṁ kathaṁ vā aniccaṁ kā vā
aniccānupassanā kassa vā aniccānupassanāti catukkaṁ vibhāvetabbanti
taṁ dassento aniccaṁ veditabbantiādimāha. tattha niccaṁ nāma
dhuvaṁ sassataṁ yathātaṁ nibbānaṁ. na niccanti aniccaṁ udayavayavantaṁ
atthato saṅkhatā dhammāti āha aniccanti pañcakkhandhā. kasmā.
uppādavayaññathattabhāvāti. uppādavayaññathattasabbhāvāti attho.
tattha saṅkhatadhammānaṁ hetupaccayehi uppajjanaṁ ahutvā sambhavo
attalābho uppādo. uppannānaṁ tesaṁ khaṇanirodho vināso
vayo. jarāya aññathā bhāvo aññathattaṁ. yathā hi uppādāvatthāya
bhinnāya bhaṅgāvatthāyaṁ vatthubhedo natthi evaṁ ṭhitisaṅkhātāya
bhaṅgābhimukhāvatthāyampi vatthubhedo natthi yattha jarāvohāro tasmā
ekassāpi dhammassa jarā yujjati yā khaṇikajarāti vuccati.
ekaṁsena ca uppādabhaṅgāvatthāsu vatthuno abhedo icchitabbo.
aññathā añño uppajjati añño bhijjatīti āpajjeyya.
tayimaṁ khaṇikajaraṁ sandhāyāha aññathattanti. yampanettha vattabbaṁ
taṁ parato kathayissāma.

page number: 082

yassa lakkhaṇattayassa bhāvā khandhesu aniccasamaññā tasmiṁ
lakkhaṇattaye aniccatāsamaññāti aniccatāti tesaṁyeva uppādavayaññathattanti
vatvā visesato dhammānaṁ khaṇikanirodhe aniccatāvohāroti
dassento hutvā abhāvo vātiādimāha. tattha
uppādapubbakattā abhāvassa hutvāgahaṇaṁ tena pākabhāvapubbakattaṁ
vināsabhāvassa dasseti. tenevākārenāti nibbattanākārena ca.
khaṇabhaṅgenāti khaṇikanirodhena. tassā aniccatāyāti
khaṇikabhaṅgasaṅkhātāya aniccatāya. tāya anupassanāyāti yathāvuttāya
aniccānupassanāya. samannāgatoti samaṅgībhūto yogāvacaro. khayo saṅkhārānaṁ
vināso virajjanaṁ tesaṁyeva vilujjanaṁ virāgo khayoeva virāgo
khayavirāgo khaṇikanirodho. accantamettha ekasmiṁ adhigate saṅkhārā
virajjanti nirujjhantīti accantavirāgo nibbānaṁ. tenāha khayavirāgo
saṅkhārānaṁ khaṇabhaṅgo accantavirāgo nibbānanti. tadubhayavasena
pavattāti khayavirāgānupassanāvasena vipassanāya accantavirāgānupassanāvasena
maggassa pavatti yojetabbā. ārammaṇato vā vipassanāya
khayavirāgānupassanāvasena pavatti tanninnabhāvato accantavirāgānupassanāvasena
maggassa pana asammohato khayavirāgānupassanāvasena ārammaṇato
accantavirāgānupassanāvasena pavatti veditabbā. eseva nayoti iminā
yasmā virāgānupassanāpade vuttanayānusārena dvedhā nirodhā
khayanirodho ca accantanirodho

page number: 083

cāti evamādiatthavaṇṇanaṁ atidisati tasmā virāgaṭṭhāne nirodhapadaṁ
pakkhipitvā khayo saṅkhārānaṁ vināsotiādinā idha vuttanayena
tassa atthavaṇṇanā veditabbā.
[69] paṭinissajjanaṁ pahātabbassa tadaṅgavasena vā samucchedavasena
vā pariccajanaṁ pariccāgapaṭinissaggo. tathā sabbupadhīnaṁ
paṭinissaggabhūtepi saṅkhāre attano nissajjanaṁ tanninnatāya vā
tadārammaṇatāya vā tattha pakkhandanaṁ pakkhandanapaṭinissaggo.
tadaṅgavasenāti ettha. aniccānupassanā tāva tadaṅgappahānavasena
niccasaññaṁ pariccajati pariccajantī ca tathā appavattiyaṁ ye niccanti
gahaṇavasena kilesā tammūlakā abhisaṅkhārā tadubhayamūlakā ca vipākā
khandhā anāgate uppajjeyyuṁ te sabbepi appavattikaraṇavasena
pariccajati tathā dukkhasaññādayo. tenāha vipassanā hi tadaṅgavasena
saddhiṁ khandhābhisaṅkhārehi kilese pariccajatīti. saṅkhatadosadassanenāti
saṅkhate tebhūmike saṅkhāragate aniccatādidosadassanena.
niccādibhāvena tabbiparīte. tanninnatāyāti tadadhimuttatāya.
pakkhandatīti anupavisati anupavisantaṁ viya hoti. saddhiṁ khandhābhisaṅkhārehi
kilese pariccajatīti maggena kilesesu pariccattesu avipākadhammatāpādanena
abhisaṅkhārā tammūlakā khandhā anuppattirahabhāvena pariccattā
nāma hontīti sabbepi te maggo pariccajatīti vuttaṁ. ubhayampīti
vipassanāñāṇaṁ maggañāṇañca. maggañāṇampi hi gotrabhuñāṇassa

page number: 084

anu pacchā nibbānadassanato anupassanāti vuccati.
soḷasavatthuvasena cāti soḷasannaṁ vatthūnaṁ vasenāpi
vuccamānasantabhāvādavasenāpīti. samuccayaṭṭho casaddo. ānāpānassati
bhāvitāti padaṁ ānetvā sambandhitabbaṁ.
assāti ānāpānassatisamādhissa. kāmavitakkādivitakkupacchedasamatthatāyapi
mahānisaṁsatā veditabbāti sambandho. ayañhi ānāpānassatisamādhi.
uccāvacesu ārammaṇesu pavattiyeva itocitoca cittassa vidhāvanaṁ.
[70] vijjā nāma maggo. vimutti phalaṁ. mūlabhāvo
vipassanāya pādakabhāvo. cattāro satipaṭṭhāne paripūreti
kāyānupassanādīnaṁ catunnaṁ anupassanānaṁ vasena tassā bhāvanāya pavattanato.
satta sambojjhaṅge paripūrenti bojjhaṅgabhāvanāya vinā satipaṭṭhānabhāvanāpāripūriyā
abhāvato. vijjāvimuttiṁ paripūrenti bojjhaṅgabhāvanāya tāsaṁ sikhāppattibhāvato.
carimakānanti antimakānaṁ. nirodhavasenāti nirujjhanavasena.
bhavacarimakāti bhavavasena carimakā nihīnabhavappavattino. tathā jhānacarimakā
veditabbā. cuticarimakāti cutiyā carimakā cutikkhaṇappavattino
sabbapariyosānakā. tasmāti tīsu bhavesu nihīne kāmabhave
pavattanato. teti assāsapassāsā. puratoti heṭṭhā. yasmā
vibhaṅgaṭṭhakathāyaṁ rūpadhammānaṁ soḷasacittakkhaṇāyukatā vibhāvitā tasmā

page number: 085

soḷasamena cittena saddhiṁ uppajjitvāti vuttaṁ. cuticittassa
puratoti vā cuticittaṁ avadhibhāvena gahetvā tato oraṁ soḷasamena
cittena saddhiṁ uppajjitvāti evampana atthe gayhamāne
sattarasacittakkhaṇāyukatāva assāsapassāsānaṁ vuttāti. ime kira imaṁ
kammaṭṭhānamanuyuttassa bhikkhuno pākaṭā hontīti ānetvā sambandho.
tattha kāraṇamāha ānāpānārammaṇassa suṭṭhu pariggahitattāti.
tamevatthaṁ vibhāvetuṁ cuticittassātiādi vuttaṁ.
[71] tattha āyuantaraṁ nāma jīvitantaraṁ jīvanakkhaṇāvadhi.
dhammatāyevāti sabhāveneva rucivasenevāti attho. candālokaṁ
oloketvāti juṇhapakkhe padosavelāya samantato āsiñcamānakhīradhāraṁ
viya gaganatalaṁ rajatapaṭṭasadisavālikāsanthaṭañca bhūmibhāgaṁ disvā.
ramaṇīyo vatāyaṁ kālo deso ca mama ajjhāsayasadiso kīvaciraṁ nukho
ayaṁ dukkhabhāro vahitabboti attano āyusaṅkhāre upadhāretvā
parikkhīṇeti adhippāyo. lekhaṁ katvāti caṅkame tiriyaṁ lekhaṁ katvā.
anuyuñjethāti anuyuñjeyya bhāveyyāti attho.
ānāpānassatiniddesavaṇṇanā niṭṭhitā.
[72] evanti yathāvuttena virāgādiguṇānussaraṇappakārena.
sabbadukkhupasamasaṅkhātassāti dukkhadukkhādibhedaṁ sabbampi dukkhaṁ upasammati
etthāti sabbadukkhupasamoti saṅkhātabbassa.
paññattidhammāti ādīsu asabhāvopi ñāṇena dhāriyati

page number: 086

avadhāriyatīti dhammoti vuccatīti tato vivattento dhammāti sabhāvāti āha.
bhavanaṁ paramatthato vijjamānatā bhāvo saha bhāvenāti sabhāvā.
sacchikatthaparamatthato labbhamānarūpāti attho. te hi attano sabhāvassa
dhāraṇato dhammāti yathāvuttenaṭṭhena sabhāvāti ca vuccanti.
saṅgammāti paccayasamodhānalakkhaṇena saṅgamena sannipatitvā.
samāgammāti tasseva vevacanaṁ. paccayehīti anurūpehi paccayehi.
katāti nibbattitā. akatāti kehicipi paccayehi na katā. asaṅkhatāti
puthuvacanassa kāraṇaṁ heṭṭhā vuttameva. aggamakkhāyatīti aggo
akkhāyati. makāro padasandhikaro. so asaṅkhatalakkhaṇo
sabhāvadhammo virāgoti paccetabbo virajjati ettha saṅkilesadhammoti.
nibbānaṁ ārammaṇaṁ katvā pavattamānena ariyamaggena pahīyamānā
mānamadādayo taṁ patvā pahīyanti nāmāti āha taṁ āgamma .pe.
vinassantīti. tattha seyyohamasmītiādinā maññanāvasena
pavattamānoeva mānamado. purisabhāvaṁ nissāya uppajjanakamado
purisamado. ādisaddena jātimadādīnaṁ saṅgaho daṭṭhabbo.
nimmadāti vigatamadabhāvā. imameva hi atthaṁ dassetuṁ amadāti
vuttaṁ. madā nimmadiyanti ettha amadabhāvaṁ vināsaṁ gacchantīti
madanimmadano. eseva nayo sesapadesupi.
[73] kāmapipāsāti kāmānaṁ pātukamyatā kāmataṇhā.
kāmaguṇāeva āliyanti ettha sattāti kāmaguṇālayā.

page number: 087

tebhūmikavaṭṭanti tīsu bhūmīsu kammakilesavipākavaṭṭaṁ. esa asaṅkhatadhammo.
aparāparabhāvāyāti aparāparaṁ yoniādito yoniādibhāvāya. ābandhanaṁ
gaṇṭhikaraṇaṁ. saṁsibbanaṁ tunnakaraṇaṁ. nikkhamanaṁ nissaraṇañcassa
taṇhāya visaṁyogoevāti āha visaṁyuttoti. ye guṇe nimittaṁ
katvā madanimmadanādināmāni nibbāne niruḷhāni te
madanimmadanatādike yathāvutte nibbattitanibbānaguṇeeva gahetvā āha
madanimmadanatādīnaṁ guṇānaṁ vasenāti na pana madā nimmadiyanti
etenāti evamādike. te hi ariyamaggaguṇā. bhagavatā upasamaguṇā
vuttāti sambandho. kattha pana vuttāti. asaṅkhatasaṁyuttādīsu.
tattha saccanti avitathaṁ. nibbānaṁ hi kenaci pariyāyena
asantabhāvābhāvato ekaṁseneva santattā aviparītaṭṭhena saccaṁ.
tenāha ekaṁ hi saccaṁ na dutiyamatthīti 1-. pāranti saṁsārassa
paratīrabhūtaṁ. tenevāha tiṇṇo pāragato thale tiṭṭhati brāhmaṇoti 2-
appakā te manussesu ye janā pāragāminoti 3- ca. sududdasanti
paramagambhīratāya atisukhumasantasabhāvatāya ca anupacitañāṇasambhārehi
daṭṭhuṁ asakkuṇeyyatāya suṭṭhu duddasaṁ. natthi ettha jarā
etasmiṁ vā adhigate puggalassa jarābhāvoti ajjaraṁ. tatoeva
jarādīhi apalokiyatāya thiraṭṭhena dhuvaṁ. taṇhādippapañcābhāvato

footnote: 1. khu. su. 413. 2. saṁ. saḷāyatana. 194. 3. khu. dha. 22. saṁ. mahāvāra. 25.
footnote: aṅ. hasaka. 227.

page number: 088

nippapañcaṁ. natthi ettha matanti amataṁ. asivabhāvakarānaṁ
saṅkilesadhammānaṁ abhāvena sivaṁ. catūhi yogehi anupaddūtattā
khemaṁ. visaṅkhārabhāvena acchariyatāya abhūtapubbatāya ca abbhūtaṁ.
sabbāsaṁ ītīnaṁ anatthānaṁ abhāvena anītikaṁ. niddukkhatāya abyāpajjhaṁ.
sabbasaṅkilesamalato accantasuddhiyā visesato suddhīti visuddhi.
catūhipi oghehi anajjhottharaṇīyatāya dīpaṁ. sakalavaṭṭadukkhato
paripālanaṭṭhena tāṇaṁ. saccañca vo bhikkhave desessāmītiādikā
pāli saṅkhittāti veditabbā. ādisaddena anantānāsavanipuṇājajjara
apalokika anidassana paṇīta acchariya anītikadhamma muttileṇaparāyanagambhīrādivacanehi
ca bodhitā idha avuttā guṇā saṅgayhanti.
tattha natthi etassa uppādanto vā vayanto vāti ananto
asaṅkhatadhammo. āsavānaṁ anārammaṇatāya anāsavo. nipuṇañāṇagocaratāya
nipuṇo. saṅkhatadhammo viya jarāya ajajjaritatāya ajajjaro.
byādhiādīhi apalokiyatāya apalokikaṁ. acakkhuviññāṇaviññeyyatāya
anidassano. atittikaraṭṭhena paṇīto. apacuratāya acchariyo.
Ōtīhi anabhibhavanīyasabhāvattā anītikabhāvahetuto ca anītikadhammo.
vaṭṭadukkhamuttinimittatāya mutti. saṁsāraṁ bhayato passantehi
nilīyanīyato leṇaṁ. tesaṁyeva parā gatīti parāyano. pakatiñāṇena
aladdhappatiṭṭhatāya agādhaṭṭhena gambhīro. katapuññehipi dukkhena
kicchena anubujjhitabbato duranubodho. sacchikiriyaṁ muñcitvā na

page number: 089

takkañāṇena avacaritabboti atakkāvacaro. buddhādīhi paṇḍiteheva
veditabbato adhigantabbato paṇḍitavedanīyoti evamattho veditabbo.
ariyasāvakasseva ijjhati sacchikiriyābhisamayavasena nibbānaguṇānaṁ
pākaṭabhāvato. aṭṭhāne cāyaṁ evasaddo vutto. ijjhatievāti
yojanā. sukhasiddhivasena vā evaṁ vuttaṁ ariyasāvakassevāti.
tenevāha evaṁ santepītiādi. upasamagarukenāti nibbānaninnena.
manasikātabbā yathāvuttā upasamaguṇā. sukhaṁ supatītiādīsu
vattabbaṁ mettākathāya āvibhavissati. paṇītādhimuttiko hoti
nibbānādhimuttattā.
anussatikammaṭṭhānaniddesavaṇṇanā niṭṭhitā.
----------
brahmavihāraniddesavaṇṇanā
[74] mettaṁ brahmavihāraṁ bhāvetukāmenāti uppādetukāmena
paccavekkhitabboti sambandho. sukhanisinnenāti visamaṁ anisīditvā
pallaṅkābhujanena sukhanisinnena. kasmāti paccavekkhaṇāya kāraṇapucchā.
aññaṁ adhigantukāmena aññattha ādīnavānisaṁsapaccavekkhaṇā
kimatthiyāti adhippāyo. mettā nāma atthato adoso. tathā hi
adosaniddese metti mettāyanā mettāyitattanti 1- niddiṭṭhaṁ.

footnote: 1. abhi. vi. 344.

page number: 090

khantīti ca idha adhivāsanakkhanti adhippetā. sā pana atthato
adosappadhānā cattāro arūpakkhandhāti mettāya sijjhamānāya tītikkhā
khanti siddhāeva hotīti āha khanti ca adhigantabbāti. tena khantiyaṁ
ānisaṁsapaccavekkhaṇā sātthikāvāti dasseti. abhibhūto pariyuṭṭhānena.
pariyādiṇṇacitto kusalappavattiyā okāsālābhena. ādīnavo
daṭṭhabbo pāṇaghātādivasena diṭṭhadhammikasamparāyikādianatthamūlabhāvato.
[75] khantī paramaṁ tapoti parāpakārasahanādikā tītikkhalakkhaṇā
khanti uttamaṁ tapo akattabbākaraṇakattabbakaraṇalakkhaṇāya sammāpaṭipattiyā
mūlabhāvato. khantibalaṁ balānīkanti paramaṁ maṅgalabhūtā khantieva
balaṁ etassāti khantibalaṁ. vuttañhi khantibalā samaṇabrāhmaṇāti 1-.
dosādipaṭipakkhavidhamanasamatthatāya āṇikabhūtena 2- teneva ca
khantibalena balānīkaṁ. khantyā bhiyyo na vijjatīti attano
paresañca anatthapaṭivāhano atthavāho ca khantito uttari avassayo
natthi. vivecanatthāyāti vikkhambhanatthāya. khantiyā saṁyojanatthāya
attānanti adhippāyo.
bhāvanaṁ dūsentīti dosā. yesu bhāvanā na sampajjati
aññadatthuṁ vipajjateva teeva vuttā. paṭhamanti vakkhamānena
koṭṭhāsato koṭṭhāsantarupasaṁharaṇanayena vinā sabbapaṭhamaṁ.

footnote: 1. aṅ. aṭṭhaka. 79. 2. anīkabhūtenāti bhaveyya.

page number: 091

piyāyitabbo piyo. tappaṭipakkho appiyo. so saṅkhepato duvidho
atthassa akārako anatthassa kārakoti. tattha yo attano piyassa ca
anatthassa kārako so veripuggalo daṭṭhabbo. yo pana attano
piyassa ca atthassa akārako appiyassa ca atthassa kārako
atthaṁ me na acarītiādinā appiyassa me amanāpassa atthaṁ
acarītiādinā ca āghātavatthubhūto so appiyo ananukulavuttiko
aniṭṭhoti attho. liṅgavisabhāgeti itthīliṅgādinā liṅgena visadise.
odhisoti bhāgaso. tissa dattātiādinā odhissakanti attho.
idāni yathāvuttesu chasu puggalesu abhāvetabbatāya kāraṇaṁ dassento
appiyañhītiādimāha. tattha appiyaṁ hi piyaṭṭhāne ṭhapento
kilamatīti dosena bhāvanāya saparissayatamāha. appiyatā hi
piyabhāvassa ujupaṭipakkho. na ca tassa piyaṭṭhāne ṭhapanena vinā
bhāvanā sijjhati. atippiyasahāyakaṁ majjhattaṭṭhāne ṭhapento kilamatīti
rāgena bhāvanāya saparissayatamāha atippiyasahāyassa gehasitapemaṭṭhānabhāvato.
tenāha appamattakepītiādi. majjhattaṁ iṭṭhāniṭṭhatāhi majjhattasabhāvaṁ
neva piyaṁ nāppiyanti attho. garuṭṭhāne piyaṭṭhāne ca ṭhapento
kilamati majjhatte sambhāvanīyapiyāyitabbakānaṁ abhāvā. na hi
ajjhupekkhitabbe bhāvanīyatā manāpatā vā paccupaṭṭhāti.
piyagarubhāvasampanne ca paṭhamaṁ mettā bhāvetabbā. kodho uppajjati
koṭṭhāsantarabhāvānupanayato.

page number: 092

[76] tamevāti visabhāgaliṅgameva. liṅgavisabhāgeti avisesetvā
piyapuggaleti āha. bhittiyuddhamakāsīti sīlaṁ adhiṭṭhāya pihitadvāre
gabbhe sayanapīṭhe nisīditvā mettaṁ bhāvento mettāmukhena uppannena
rāgena andhīkato bhariyāya santikaṁ gantukāmo dvāraṁ asallakkhetvā bhittiṁ
bhinditvāpi nikkhamitukāmatāya bhittiṁ pahari. tenāha mettāmukhena
rāgo vañcetīti andhatamaṁ tadā hoti yaṁ rāgo sahate naranti ca.
ādānanikkhepaparicchinne addhāpaccupannabhūte dharamānatāya
paccakkhato viya upalabbhamāne khandhappabandhe idha sattādiggahaṇaṁ na
tiyaddhagateti āha kālakate panātiādi. kasmā pana kālakate
mettābhāvanā na ijjhatīti. mettābyāpārassa ayogyaṭṭhānabhāvato.
na hi matapuggalo hitupasaṁhārāraho. yattha sati sambhave payogato
hitupasaṁhāro labbheyya tattheva mānaso hitupasaṁhāro yujjeyya.
dukkhāpanayanamodappavattīsupi eseva nayoti karuṇābhāvanādīnampi
kālakate anijjhanaṁ vuttanti daṭṭhabbaṁ. aññattha paguṇamettājhāno
ācariyassa kālakatabhāvaṁ ajānanto taṁ mettāya pharitukāmo
ācariyaṁ ārabbha mettaṁ ārabhatīti vutto. tenāha
paguṇāva me mettājhānasamāpattīti. nimittanti ārammaṇaṁ.
gavesāhīti yaṁ puggalaṁ uddissa mettaṁ ārabhati so jīvati na
jīvatīti jānāhīti attho. mettāyantoti mettaṁ karonto mettaṁ
bhāventoti attho.

page number: 093

attani bhāvanā nāma sakkhibhāvattāti nānāvidhasukhānubandhānavajjasukhābyāsekasukhādi
yaṁ attani upalabbhati taṁ nidassento tassa vattamānatāya āha ahaṁ sukhito homīti.
sarīrasukhaṁ nāma anekantikaṁ īdisassa puggalassa anokāsaṁ cittaṁ dukkhanti tadabhāvaṁ
sandhāyāha niddukkhoti vāti. homīti sambandho. tathā averotiādīsu.
visesato ca dukkhābhāvena sukhasaññā. sā panāyaṁ niddukkhatā verīnaṁ
puggalānaṁ verasaññitānaṁ pāpadhammānaṁ abhāvato visesato byāpādavirahato
īghasaññitāya ītiyā abhāvato anavajjakāyikasukhasamaṅgitāya ca hotīti dassento
āha avero abyāpajjho anīgho sukhīti. attānaṁ pariharāmīti evaṁbhūto
hutvā mama attabhāvaṁ pavattemi yāpemīti attho. evaṁ sante yaṁ vibhaṅge
vuttaṁ taṁ virujjhatīti sambandho. evaṁ santeti evaṁ sati yadi attanipi
mettā bhāvetabbāti attho. yaṁ vibhaṅge vuttanti vatvā vibhaṅgadesanāya
samānagatikaṁ suttapadaṁ āharanto kathañca bhikkhavetiādimāha. tassattho parato
āgamissati.
[77] tanti vibhaṅgādīsu vacanaṁ. appanāvasenāti appanāvahabhāvanāvasena.
idanti ahaṁ sukhito homītiādivacanaṁ. sakkhibhāvavasenāti ahaṁ viya sabbe
sattā attano sukhakāmā tasmā tesu mayā attani viya sukhupasaṁhāro
kātabboti evaṁ tattha attānaṁ sakkhibhāve ṭhapanavasena. tenāha sacepi hītiādi. kasmā

page number: 094

pana attani bhāvanā appanāvahā na hotīti. attasinehavasena
saparissayabhāvato. koṭṭhāsantare pana bhāvitabhāvanassa tatthapi
sīmasambhedo hotiyeva.
sabbā disāti anavasesā dasapi disā. anuparigamma cetasāti
cittena pariyesanavasena anugantvā. nevajjhagā piyataramattanā
kvacīti sabbussāhena pariyesanto attato piyataraṁ aññaṁ sattaṁ
katthaci disāya neva adhigaccheyya na passeyya. evaṁ piyo puthu
attā paresanti evaṁ kassaci attato piyatarassa anupalabbhanavasena
puthu visuṁ visuṁ tesaṁ tesaṁ sattānaṁ attā piyo tasmā tena
kāraṇena attakāmo attano hitasukhaṁ icchanto paraṁ sattaṁ antamaso
kunthakipillikampi na hiṁse na haneyya na viheṭheyyāti attho.
ayaṁ nayoti sabbehi sattehi attano ca piyatarabhāvaṁ nidassetvā
tesu karuṇāyanaṁ vadatā bhagavatā sukhesitāya attānaṁ sakkhibhāve
ṭhapetvā sattesu mettā bhāvetabbāti mettābhāvanāya nayadassanaṁ
katamevāti attho.
sukhappavattanatthanti sukhena akicchena mettāya pavattanatthaṁ.
yvāssāti yo puggalo assa yogino. piyoti iṭṭho. manāpoti
manavaḍḍhanako. garūti guṇavisesavasena garukātabbo. bhāvanīyoti
sambhāvetabbo. ācariyamattoti sīlādinā ācariyappamāṇo.
dānapiyavacanādīnīti ādisaddena atthacariyādike saṅgaṇhāti.

page number: 095

sīlasutādīnīti ādisaddena saddhādike dhutadhammajāgariyānuyogādike ca
saṅgaṇhāti. kāmanti yuttapattakāritāsukhasiddhidīpano nipāto.
tenetaṁ dīpeti tādisaṁ puggalaṁ uddissa bhāvanaṁ ārabhanto yogī
yuttapattakārī sukhena cassa tattha bhāvanā ijjhati tena pana
yoginā tāvatā santoso na kātabboti. tenāha appanā
sampajjatītiādi.
[78] sīmasambhedanti mariyādāpanayanaṁ attā piyo majjhatto
verīti vibhāgākaraṇanti attho. tadanantaranti tato piyamanāpagarubhāvanīyato
tattha vā mettādhigamato anantaraṁ. atippiyasahāyake
mettā bhāvetabbāti sambandho. garuṭṭhānīye paṭiladdhaṁ
mettāmanasikāraṁ atippiyasahāyake upasaṁharitabbanti attho.
sukhupasaṁhārakatassa taṁ hoti pageva paṭipakkhadhammānaṁ vikkhambhitattā.
atippiyasahāyakato anantaraṁ majjhatte mettā bhāvetabbā majjhattaṁ
piyagaruṭṭhāne ṭhapetuṁ sukarabhāvato. atippiyasahāyakatoti ca idaṁ
purimāvatthaṁ gahetvā vuttaṁ. paguṇamanasikārādhigamato paṭṭhāya hissa
sopi piyaṭṭhāneeva tiṭṭhati. majjhattato veripuggaleti majjhattapuggale
mettāyantena tattha paguṇamanasikārādhigamena piyabhāvaṁ upasaṁharitvā
tadanantaraṁ veripuggalaṁ bhāvanāya majjhatte ṭhapetvā tato majjhattato
piyabhāvupasaṁhārena veripuggale mettā bhāvetabbā. veripuggaleti
ca idaṁ purimāvatthaṁ gahetvā vuttaṁ. ekekasmiṁ koṭṭhāse muduṁ

page number: 096

kammaniyaṁ cittaṁ katvāti piyagaruṭṭhānīyo atippiyo majjhatto verīti
catūsu puggalakoṭṭhāsesu paṭhamaṁ tāva piyagaruṭṭhānīye mettābhāvanaṁ
adhigantvā vasībhāvappattiyā tathā pavattaṁ cittaṁ koṭṭhāsantarupasaṁhāratthaṁ
muduṁ kammaniyaṁ katvā tadanantaraṁ atippiyasahāye atipiyabhāvaṁ vikkhambhetvā
piyabhāvamatte cittaṁ ṭhapentena bhāvanā upasaṁharitabbā. tampi
vasībhāvāpādanena muduṁ kammaniyaṁ katvā tadanantaraṁ majjhatte udāsinabhāvaṁ
vikkhambhetvā piyabhāvaṁ upaṭṭhāpetvā bhāvanā upasaṁharitabbā.
puna tampi vasībhāvāpādanena muduṁ kammaniyaṁ katvā tadanantaraṁ verimhi
verisaññaṁ vikkhambhetvā majjhattabhāvupaṭṭhapanamukhena piyabhāvaṁ
uppādentena bhāvanā upasaṁharitabbā. tena vuttaṁ tadanantare
tadanantare upasaṁharitabbanti. jhānacittaṁ upanetabbaṁ uppādetabbanti attho.
veripuggalo vā natthi kammabalena vā etarahi payogasampattiyā
vā sabbaso anatthakarassa abhāvato. mahāpurisajātikattāti
mahāpurisasabhāvattā cirakālaparacayasamiddhakhantimettānudayādiguṇasampannatāya
uḷārajjhāsayattāti attho. tādiso hi sabbasaho parāparādhaṁ
tiṇāyapi na maññati. tena vuttaṁ anatthaṁ karontepi pare
verisaññāya nuppajjatīti. tenāti tena yoginā. atthi veripuggaloti
sambandho. purimapuggalesūti piyādīsu jhānassa ārammaṇabhūtesu
purimesu puggalesu. mettaṁ samāpajjitvāti paṭighaṁ vikkhambhetvā

page number: 097

uppāditaṁ mettājhānaṁ samāpajjitvā. mettāyantena paṭighaṁ
vinodetabbanti ettha keci pana upacārajjhānaṁ sampādetvāti
atthaṁ vadanti. tesaṁ upacārajjhānato vuṭṭhānampi icchitabbaṁ
siyā vuṭṭhahitvāti vuttattā. pubbe tasmiṁ puggale asatiyā
amanasikārena paṭighaṁ anuppādentassa sādhāraṇato taṁ vikkhambhetvā
jhānassa uppādanaṁ samāpajjanañca vuttaṁ. idāni pana taṁ
anussarantassapi manasikarontassapi yathā paṭighaṁ na uppajjati taṁ vidhiṁ
dassetuṁ idaṁ vuttaṁ taṁ puggalaṁ mettāyantena paṭighaṁ vinodetabbanti.
mettāyameva hi idha paṭighavinodanaṁ adhippetaṁ.
na nibbātīti na vūpasamati. anussaratoti āgamato
paccavekkhatoti attho. ghaṭitabbanti vāyamitabbaṁ. tañca kho
ghaṭanaṁ vāyamanaṁ iminā idāni vakkhamānena ākārena.
[79] ubhato dvīsu ṭhānesu daṇḍo etassāti ubhatodaṇḍakaṁ
tena. ocarakā lāmakācārā pāpapurisā. tatrapīti tesu
aṅgamaṅgāni okkantesupi. tenāti manopadosena. na sāsanakaro
sabbapāpassa akaraṇaṁ hi sāsanaṁ.
tassevāti tatopi. nissakke hi idaṁ sāmivacanaṁ. samuccaye
ca evasaddo. paṭhamaṁ kuddhapurisatopīti attho. tenāti kujjhanena.
pāpiyoti pāpataro sārambhādikassa kilesānubandhassa vatthubhāvato
kodhassa sāvajjataṁ ñatvāpi kujjhanato. sace kodhe anavajjasaññī

page number: 098

kuddhassa puggalassa na paṭikujjheyyāti keci. ubhinnanti dvinnaṁ
puggalānaṁ. tenāha attano ca parassa cāti. athavā.
ubhinnanti ubhayesaṁ lokānaṁ idhalokaparalokānanti attho.
sapattakantāti paṭisattūhi icchitā. sapattakaraṇāti tehi
kātabbā. kodhananti kujjhanasīlaṁ. kodhanāyanti kodhano ayaṁ.
ayanti ca nipātamattaṁ. kodhaparetoti kodhena anugato parābhibhūto
vā. dubbaṇṇova hotīti pakatiyā vaṇṇavāpi alaṅkatapaṭiyattopi
mukhavikārādivasena virūpoeva hoti. etarahi āyatiṁ cāti
kodhābhibhavassa ekantikamidaṁ phalanti dīpetuṁ dubbaṇṇovāti avadhāraṇaṁ
katvā puna kodhābhibhūtoti vuttaṁ. na pacuratthoti na pahūtadhano. na
bhogavāti upabhogaparibhogavatthurahito. na yasavāti na kittimā.
[80] chavālātanti chavadahanālātaṁ. citakāyaṁ
santajjanummukkantipi vadanti. ubhato padittanti ubhosu koṭīsu daḍḍhaṁ.
majjhe gūthagatanti vemajjhaṭṭhāne sunakhassa vā sigālassa vā
uhanena gūthena makkhitaṁ. kaṭṭhatthanti dārukiccaṁ. neva pharati
na sādheti. tathūpamāhanti tathūpamaṁ tādisaṁ ahaṁ. imanti so ca
hoti abhijjhālūtiādinā heṭṭhā vuttaṁ sandhāya satthā vadati.
tasmā kāmesu tibbasārāgādinā sīlarahitanti adhippāyo. idha
pana byāpannacittapaduṭṭhamanasaṅkappatāvasena yojetabbaṁ.
sodāni tvantiādi yathāvuttehi suttapadehi attano

page number: 099

ovadanākāradassanaṁ. yo yo dhammoti kāyasamācārādīsu yo yo
sucaritadhammo. upasantoti saṁyato. parisuddhoti kilesamalavigamena visuddho.
kilesadāhābhāvena vā upasanto. anavajjabhāvena parisuddho.
kāyasamācārasseva upasamo cirakālaṁ saṁyatakāyakammatāya veditabbo.
evaṁ sesesupi. teti vacīmanosamācāre.
[81] soti upasantavacīsamācāro puggalo. paṭisanthārakusaloti
yathā parehi chiddaṁ na hoti evaṁ paṭisantharaṇakusalo. sakhiloti
adhivāsanakhantisaṅkhātena sakhilabhāvena samannāgato. sukhasambhāsoti
piyakatho. sammodakoti sammodanīyakathāya sammodanasīlo. uttānamukhoti
vikuṇitamukho ahutvā pītisomanassavasena vikasitamukho.
pubbabhāsīti yenakenaci samāgato paṭisanthāravasena paṭhamaṁyeva ābhāsanasīlo.
madhurena sarena dhammaṁ osāreti sarabhaññavasena. sarabhāṇampana
karonto parimaṇḍalehi paripuṇṇehi padehi ca byañjanehi ca
abyākulehi dhammakathaṁ katheti. sabbajanassa pākaṭo sakkaccakiriyāyāti
adhippāyo. tenāha yo hītiādi. okappetvāti saddahitvā.
okappanalakkhaṇā hi saddhā. ohitasototi avahitasoto sussūsantoti
attho. aṭṭhiṁkatvāti atthaṁ katvā atthiko vā hutvā. ekopi na
vūpasanto hotīti pāṭho. evarūpo puggalo nirayato nirayaṁ upapajjanto
bahukālaṁ tattheva saṁsaratīti dassetuṁ aṭṭhamahānirayaṁ soḷasaussadanirayañca

page number: 100

paripūrako bhavissatīti vuttaṁ.
tattha sañjīvādayo aṭṭha mahānirayā. avīcimahānirayassa
dvāre dvāre cattāro cattāro katvā kukkuḷādayo soḷasa
ussadanirayā. kāruññaṁ upaṭṭhapetabbaṁ mahādukkhabhāgibhāvato.
yasmiṁ puggale avihesabhūtā dukkhāpanayanakāmatā upatiṭṭhati tattha
paṭigho anokāsovāti āha kāruññampi hi paṭicca āghāto
vūpasammatīti. imassa atthassāti yo yo dhammotiādinā vuttassa
atthassa.
[82] yaṁ verī dukkhāpetuṁ sakkoti so tassa vasena attano
visayeti vutto bhikkhuno kāyo. kinti kiṁ kāraṇaṁ. tassāti verino.
avisayeti dukkhaṁ uppādetuṁ asakkuṇeyyatāya agocare. sacitteti
attano citte. mahānatthakaranti idhalokatthaparalokatthaparamatthānaṁ
virādhanavasena mahato vipulassa nānāvidhassa ca diṭṭhadhammikādibhedassa
anatthassa kārakaṁ. mūlanikantananti sīlassa mūlāni nāma
hirottappakhantimettānudayā tesaṁ chindanaṁ. kodho hi
uppajjamānova pāṇātipātādivasena hirottappādīni ucchindati.
jaḷoti andhabālo. anariyakammanti verinā katamahāparādhamāha.
yo sayanti yo tvaṁ sayampi. rosetukāmoti kodhaṁ uppādetukāmo.
yadi kari yadi akāsi. rosuppādenāti rosassa uppādanena.
dukkhaṁ tassa ca nāmāti dukkhañca nāma tassa

page number: 101

aparādhakassa. nāmāti asambhāvane nipāto. tena tassa
karaṇaṁ anekantikanti dasseti. tenāha kāhasi vā na vāti.
karissasi na vā karissasīti attho. ahitaṁ magganti attano
ahitāvahaṁ duggatimaggaṁ. aṭṭhāneti roso tava appiyassa kārāpako
sattu pana tassa vasavattitāya dāsasadisoti aṭṭhānaṁ paccupakiriyāya.
tasmā tameva rosaṁ chindassu ucchinda. khaṇikattāti udayavayaparicchinno
attano pavattikālasaṅkhāto khaṇo etesaṁ atthīti khaṇikā
tabbhāvato khaṇapabhaṅgubhāvatoti attho. kassadānīdha kujjhasīti
aparādhakassa santāne yehi khandhehi te aparādho kato te taṁkhaṇaṁyeva
sabbaso niruddhā idāni pana aññe tiṭṭhantīti kassa tvaṁ idha
kujjhasi. na hi yuttaṁ anaparādhesu kujjhananti adhippāyo.
taṁ vinā kassa so karoti yo puggalo yassa dukkhaṁ karoti taṁ
dukkhakiriyāya visayabhūtaṁ puggalaṁ vinā kassa nāma so dukkhakārako
dukkhaṁ kare kareyya. sayampi dukkhahetu tvamitīti evaṁ sayampi
tvaṁ etassa dukkhassa hetu. evaṁ samāne tassa tuyhañca tassa
dukkhassa hetubhāve kiṁkāraṇā tasseva kujjhasi na tuyhanti attho.
[83] paralokepi anugāmibhāvato kammaṁyeva sakaṁ santakaṁ
etesanti kammassakā tesaṁ bhāvo kammassakatā. paccavekkhaṇā
nāma nisedhanatthā nisedhanañca bhāvino kammassāti āha yaṁ kammaṁ

page number: 102

karissatīti. paṭighavasena pana pavattaṁ kammaṁ pākaṭabhāvato āsannaṁ
paccakkhañcāti āha idanti. casaddo byatireke. so tassa
kammassa phalanissandena neva sammāsambodhintiādinā byatirekato
vuccamānamevatthaṁ joteti. neva samatthanti sambandho. niraye
niyuttaṁ jātanti vā nerayikaṁ. attānaṁyeva okirati dosarajenāti
adhippāyo.
[84] satthu pubbacariyaguṇā paccavekkhitabbā satthu gāravenāpi
paṭighaṁ vūpasameyyāti. bodhisattoti samāno nanu te satthā cittaṁ
nappadūseti pageva abhisambuddhoti adhippāyo.
deviyā paduṭṭhenāti deviyā saddhiṁ padubbhinā micchācāravasena
aparaddhena. yattha susāne chavasarīraṁ chaḍḍiyati taṁ āmakasusānaṁ.
nikkhaññamānoti nikkhaṇiyamāno. purisakāraṁ katvāti āvāṭato
nikkhamanatthāya bāhubalena purisakāraṁ katvā. yakkhānubhāvenāti
aṭṭavinicchayena ārādhitacittassa yakkhassa ānubhāvena. sirigabbheti
vāsāgāre.
[85] āsiṁsethevāti yathādhippete atthe ñāyato anavajjato
āsaṁ kareyyeva. na nibbindeyyāti evaṁ kicchāpannassa me kuto
sotthibhāvoti na nibbindeyya. vuttañhi āpadāsu kho mahārāja
thāmo veditabboti 1-. yathā icchinti yena pakārena kassaci pīḷaṁ

footnote: 1. khu. u. 144.

page number: 103

akatvā rajje patiṭṭhitaṁ attānaṁ icchiṁ tathā ahaṁ ahunti passāmi.
voti hi nipātamattaṁ.
kāsiraññāti kalābunā kāsirājena. sakaṇṭakāhītī ayakaṇṭakehi
sakaṇṭakāhi. mahallakoti vuḍḍho vayo anuppatto. rujjhantīti
nirujjhanti. cittasanniggaṇhaṇakāloti visevanaṁ kātuṁ adatvā
cittassa sammadeva damanakālo.
[86] puthusallenāti vipulena sallena. nāgoti hatthināgo.
vadhīti vijjhi. māresīti vā attho. imaṁ ṭhānaṁ āgantvā mayi
evaṁ karaṇaṁ nāma na tava vasena hoti tasmā kassa vā rañño
rājamattassa vā ayaṁ payogo uyyojanāti attho. chabbaṇṇaraṁsītī
nīlapītilohitādivasena chabbaṇṇayuttaṁ. chabbaṇṇakiraṇavantadantatāya
hi te hatthī chaddantāti vuccanti na chaddantavantatāya.
chātoti jighacchito. khādeyyāti khādeyyaṁ. ayameva vā
pāṭho. āsitoti suhito. sambalanti maggāhāraṁ. tampana
yasmā upacārena pathassa hitanti vuccati tasmā pātheyyantipi
vuttaṁ. mittadubbhi vatāyaṁ andhabāloti kāruññena assupuṇṇehi
nettehi taṁ purisaṁ udikkhamāno. mā ayyosi me bhadanteti
ettha māti nipātamattaṁ. māti vā paṭikkhepo. tena upari
tena kātabbaṁ vippakāraṁ paṭisedheti. ayyo meti ayirako tvaṁ
mama atithibhāvato. bhadanteti piyasamudācāro. tvaṁ nāmāti

page number: 104

tvampi evarūpaṁ akāsi nāma. tiracchānabhūtopi pana mahākapi hutvā
khemantabhūmiṁ sampāpesīti yojanā.
[87] peḷāya pakkhipantepīti khuddakāya peḷāya pādehi koṭetvā
pakkhipantepi. maddantepīti dubbalabhāvakaraṇatthaṁ nānappakārehi
maddantepi. ālambāneti evaṁnāmake ahituṇḍike.
pītaṁ vāti ettha vāsaddo avuttatthavikappe. tena
odātamañjiṭṭhādiṁ avuttaṁ saṅgaṇhāti. cittānuvattantoti cittaṁ
anuvattanto. homi cintitasannibho evamayaṁ bahulābhaṁ labhatūti.
ānubhāvena pana thalaṁ kareyya udakaṁ .pe. chārikaṁ kare evaṁ
pana yadi cittavasī hessaṁ .pe. uttamattho na sijjhatīti tadā
attanā tattha diṭṭhaṁ ādīnavaṁ dasseti bhagavā. tattha uttamatthoti
buddhabhāvamāha. bhojaputtehīti luddaputtehi.
[88] uḷārāti yena sayaṁ tadā luddahatthato mocito
taṁ satthavāhannāmena ālapati. atikassāti nāsāya āvuṭarajjuṁ
ākaḍḍhitvā. sampariggayhāti kāḷavettalatādīhi sabbaso
pariggahetvā. acchariyāni dussahānaṁ sahanavasenāti adhippāyo. ativiya
ayuttamappaṭirūpaṁ paṭighacittuppādanena kenaci appaṭisamakkhantiguṇassa
satthu sāsanā vokkamanappasaṅgato.
anamataggoyaṁ bhikkhave saṁsārotiādinā 1- āgatāni suttapadāni

footnote: 1. saṁ. nidāna. 162.

page number: 105

anamataggasaddo tadattho vā etesanti anamataggiyāni. ajehi
gamanamaggo ajapatho. saṅkū laggāpetvā te ālambitvā
gamanamaggo saṅkupatho. saṅkūti aṅkusākārena katadīghadaṇḍo
vuccati. ādisaddena papātamaggaduggamaggādike saṅgaṇhāti.
ubhato byuḷheti sampahāratthaṁ dvīhipi pakkhehi gāḷhasannāhe. aññāni
ca dukkarāni karitvāva anāsāya pabbatavidugganadīviduggādipakkhandavasenāti
adhippāyo. maṁ posesi upakāraṁ akāsi tatra nappaṭirūpaṁ manaṁ
padūsetunti evaṁ cittaṁ uppādetabbanti sambandho. evaṁ
cittuppādanañca etarahi dissamānena puttādīnaṁ posanādinā
atītassa anumānato gahaṇavasena veditabbaṁ.
[89] mettāyāti mettāsaṅkhātāya mettāsahitāya vā.
cetovimuttiyāti cittasamādhāne. āsevitāyāti ādarena sevitāya.
bhāvitāyāti vaḍḍhitāya. bahulīkatāyāti punappunaṁ katāya.
yānīkatāyāti yuttayānaṁ viya katāya. vatthukatāyāti adhiṭṭhānavatthuṁ
viya katāya. anuṭṭhitāyāti adhiṭṭhitāya. paricitāyāti
pariciṇṇāya ciṇṇavasībhāvāya. susamāraddhāyāti suṭṭhu sampāditāya.
pāṭikaṅkhāti icchitabbā avassambhāvino. sesamparato āgamissati.
[90] dhātuvinibbhogoti sasambhāre saṅkhepādinā dhātūnaṁ
vinibbhujanaṁ. aparādho nāma aparajjhantassa puggalassa rūpadhammamukhena
gayhatīti katvā āha kiṁ kesānaṁ kujjhasītiādi kesādivinimuttassa

page number: 106

aparajjhanakassa puggalassa abhāvato. idāni nibbajjitaparamattha- 1-
dhammavaseneva vinibbhogavidhiṁ dassetuṁ athavā panātiādi vuttaṁ.
pañcakkhandhe upādāya dvādasāyatanāni upādāyāti paccekaṁ
upādāyasaddo yojetabbo. kodhassa patiṭṭhānaṭṭhānaṁ na hotīti yathā
āragge sāsapassa ākāse ca cittakammassa patiṭṭhānaṭṭhānaṁ
natthi evamassa verīti parikappite puggale kodhassa patiṭṭhānaṭṭhānaṁ
na hoti kesādīnaṁ akujjhitabbato tabbinimuttassa ca puggalassa
abhāvato.
saṁvibhāgoti āmisasaṁvibhāgo. parassāti paccatthikassa.
bhinnājīvoti aparisuddhājīvo. tassevaṁ karototi evaṁ saṁvibhāgaṁ
karontassa tassa dāyakassa. itarassāti paṭiggāhakassa. mama
mātarā upāsikāya dinnoti idaṁ dhammiko lābhoti etassa
kāraṇavacanaṁ. tena pana tassa āgamanasuddhiṁ dasseti. sabbattha
sādhakanti attattho parattho diṭṭhadhammiko attho samparāyiko atthoti
evamādīnaṁ sabbesaṁ atthānaṁ hitānaṁ payojanānañca nipphādakaṁ.
unnamanti dāyakā. namanti paṭiggāhakā.
[91] evanti yathāvuttehi kakacupamovādānussaraṇādīhi attano
ovadanākārehi. vūpasantapaṭighassāti paṭisaṅkhānabalena vinoditāghātassa.
tasmimpīti veripuggalepi. veriggahaṇeneva cettha appiyapuggalassāti
gahaṇaṁ daṭṭhabbaṁ verimhi mettāya saddhāya tasmimpi

footnote: 1. nibbaṭṭita...iti bhaveyya.

page number: 107

mettāsiddhito. piyato pana atippiyasahāyakassa visuṁ gahaṇaṁ
āsannapaccatthikassa dubbinimocayabhāvadassanatthaṁ. mettāvasenāti
mettāyanavasena.
samacittatanti hitupasaṁhāre samānacittataṁ. sīmasambhedo sā eva
samacittatā. imasmiṁ puggaleti mettākammaṭṭhānikapuggale.
nisinneti bhāvena bhāvalakkhaṇe bhummaṁ.
[92] hitamajjhatteti piye majjhatte ca. catubbidheti
catubbidhe jane. yatthakatthacīti adhippāyo. nānattanti
piyamajjhattādinānākaraṇaṁ. hitacittova pāṇinanti kevalaṁ sattesu
hitacittoevāti pavuccati na pana mettāya nikāmalābhīti vā kusalīti
vā pavuccati. kasmā. yasmā attādīsu passati nānattanti.
kasmā panāyaṁ hitacitto kusalīti na vuccatīti. sātisayassa kusalassa
vasena kusalibhāvassa adhippetattā. imassa ca puggalassa mettābhāvanā
na visesavatī. athavā. na nikāmalābhī mettāya yato
attādīsu passati nānattaṁ kusalīti pavuccati. yasmā hitacittova
pāṇinanti evamettha attho daṭṭhabbo. gāmasīmādayo viya
gāmantarādīhi sattasaṅkhāte mettāvisaye bhāvanāya pubbe
aññamaññāsaṅkiṇṇamariyādārūpena ṭhitattā attādayo idha sīmā nāmāti
āha catasso sīmāyoti. sambhinnā hontīti ettha vattaṁ
sambhedaṁ dassetuṁ samaṁ pharati mettāyāti vuttaṁ. mahāvisesoti

page number: 108

mahanto bhāvanāya viseso atisayo purimato purimena attādinānattadassinā.
na nāyatīti na ñāyati.
nimittanti yathā kasiṇakammaṭṭhānādīsu taṁ taṁ kasiṇamaṇḍalādipariggahamukhena
bhāvanasena laddhaṁ uggahanimittaṁ nissāya jhānassa gocarabhāvena
paṭibhāganimittaṁ upatiṭṭhati na evamidha upaṭṭhitaṁ nimittaṁ nāma atthi.
yo panāyaṁ yathāvutto sīmasambhedo laddho sveva nimittaṁ
viyāti nimittaṁ. tasmiñhi laddhe bhāvanāya sātisayattā
nīvaraṇāni vikkhambhitāneva honti. kilesā sannisinnāva.
upacārasamādhinā cittaṁ samāhitameva. tenāha nimittañca upacārañca laddhaṁ
hotīti. tameva nimittanti sīmasambhedavasena pavattaṁ samathanimittaṁ.
appakasireneva akiccheneva pageva paribandhassa visodhitattā.
ettāvatāti ettakena bhāvanānuyogena. tena yoginā.
pañcaṅgavippahīnantiādīnaṁ padānaṁ attho heṭṭhā vuttoeva.
paṭhamajjhānādīnaṁ aññataravasenāti idaṁ vakkhamānāya vikubbanāya tesaṁ
sādhāraṇatāya vuttaṁ appanācittappattasseva na upacāramattalābhino
paguṇabalavabhāvāpādanena vepullādivisesappattassa odhiso anodhiso
ca disāpharaṇajjhānādivasena jhānassa paṭivijambhanā vividhā kiriyāti
katvā.
[93] mettāsahagatenāti uppādato yāva bhaṅgā mettāya
saha pavattena saṁsaṭṭhena sampayuttenāti attho. yasmā pana taṁ

page number: 109

vuttanayena mettāya sahagatāya ekuppādādividhinā sammadeva āgataṁ
hoti tasmā vuttaṁ mettāya samannāgatenāti. cetosaddo
adhicetasotiādīsu samādhipariyāyopi hotīti tato visesetuṁ cetasāti
cittenāti vuttaṁ. etanti etaṁ padaṁ. disodhipariggaho
sattodhipariggahamukheneva hotīti dassento āha ekissā disāya
paṭhamapariggahitaṁ sattaṁ upādāyāti. disāsu hi ṭhitasattā disāgahaṇena
gahitā. tenāha ekadisapariyāpannasattapharaṇavasena vuttanti.
pharaṇañca sārammaṇassa dhammassa attano ārammaṇassa phassanā
paccakkhato dassanaṁ gahaṇaṁ ārammaṇakaraṇamevāti āha pharitvāti
phusitvā ārammaṇaṁ katvāti. brahmavihārādhiṭṭhitanti mettājhānupatthambhitaṁ.
tathāti niyamanaṁ. taṁ aniyamāpekkhasambandhibhāvato upamākāraniyamanaṁ.
dutiyanti upameyyadassanaṁ. upameyyañca nāma upamantena
sambandhañca vinā natthīti tadubhayampi dassetuṁ yathā puratthimādīsūtiādi
vuttaṁ. tattha yathā dutiyanti ettha pharitvā viharatīti
ānetvā sambandhitabbaṁ evaṁ tatiyaṁ catutthanti etthāpi.
tadanantaranti ca pharaṇāpekkhaṁ anantaraggahaṇaṁ na pharitabbadisāpekkhaṁ
disānaṁ adiṭṭharūpattā. pharaṇānukkamena hi tāsaṁ dutiyāditā na
sarūpato. tenevāha yaṁkiñci ekaṁ disanti. itīti evaṁ
yathāvuttā catasso evaṁ uddhaṁ disaṁ pharitvā viharatīti atatho.

page number: 110

tenāha eteneva ca nayenāti. pāliyaṁ adho tiriyanti ettha
pisaddo luttaniddiṭṭhoti dassetuṁ adhodisampi tiriyaṁdisampīti vuttaṁ.
eteneva dutiyantiādīsupi pisaddassa luttaniddiṭṭhatā dīpitāti
veditabbaṁ. evamevāti idampi itisaddasseva atthadassanaṁ. ettha
ca adhoti iminā yathā nirayesu nāgabhavanādīsu yattha tattha vā
attano heṭṭhimadisāyaṁ sattā gayhanti evaṁ uddhanti iminā
devaloke yattha tattha vā attano uparimadisāya sattā gahitāti
veditabbaṁ.
majjhattādīti ādisaddena itthīpurisāriyānariyanirayadevamanussādike
pabhede saṅgaṇhāti. Ōsakampi bahi avikkhipamānoti appakampi
kammaṭṭhānato bahi vikkhepaṁ anāpajjanto hitupasaṁhārato
aññathā thokampi avattamāno. sabbattatāyāti vā sabbena attabhāvena
yathā sabbabhāvena attani attano attabhāve hitesitā evaṁ
sabbadhi sabbasattesu mettāya pharitvā viharatīti attho. mettāya
vuccamānattā sattavisayo sabbasaddo. so ca dīghaṁ katvā vutto.
tasmā sabbattakāyasaṅkhātā pajā etassa atthīti sabbāvantoti
padatthato dassento sabbāvantanti sabbasattavantanti āha.
ettha ca sabbadhīti disodhinā desodhinā ca anodhiso pharaṇaṁ vuttaṁ.
sabbattatāya sabbāvantanti sattodhinā. tathā hi vuttaṁ anodhiso
dassanatthanti. ekamevatthaṁ pakārato pariyāyanti ñāpentīti pariyāyā

page number: 111

vevacanāni. vipulādisaddā cettha tādisāti adhippāyo. tenāha
vipulenāti evamādipariyāyadassanatoti. pariyāyadassane ca pubbe
gahitapadānipi puna gayhanti yathā saddhā saddahanāti ettha
vuttampi saddhāpadaṁ puna indriyādipariyāyadassane saddhā
saddhindriyanti vuttaṁ. tathāsaddo vā itisaddo vā na vuttoti
mettāsahagatena cetasā ekaṁ disaṁ pharitvā viharatīti etassa anuvattako
tathāsaddo itisaddo ca tesaṁ pharaṇantarādiṭṭhānaṁ aṭṭhānanti katvā
tena vuttāti puna mettāsahagatena cetasāti vuttanti attho.
vuttassevatthassa puna vacanaṁ nigamananti āha nigamanavasena vā
etaṁ vuttanti. nanu ca samāpanavasena vuttassevatthassa puna vacanaṁ
nigamananti. nāyaṁ doso odhiso anodhiso pharaṇānaṁ samāpaneeva
vuttattā.
[94] vipulenāti mahantena. mahattañcassa asubhakammaṭṭhānādīsu
viya ārammaṇassa ekadesameva aggahetvā anavasesaggahaṇavasenāti
āha pharaṇavasena vipulatā daṭṭhabbāti. kilesavikkhambhanasamatthatādīhi
mahattaṁ gataṁ mahantehi vā oḷāracchandacittaviriyapaññehi gataṁ
paṭipannanti mahaggataṁ. tayidaṁ yasmā ekantato rūpāvacaraṁ tasmā
vuttaṁ bhūmivasena mahaggatanti. niruḷho hi rūpārūpāvacaresu
mahaggatavohāro. paguṇavasenāti pakārato guṇitaṁ bahulīkataṁ paguṇaṁ
tassa vasena subhāvitabhāvenāti attho. tañhi pamāṇaṁ gahetuṁ

page number: 112

asakkuṇeyyatāya appamāṇaṁ nāma hoti. appamāṇasattārammaṇavasenāti
aparimāṇasattārammaṇakaraṇavasena. sayampi verarahitattā taṁsamaṅgino
verābhāvahetuttā ca averaṁ. tayidaṁ dvayaṁ yato labhati taṁ dassetuṁ
byāpādapaccatthikappahānenāti vuttaṁ. cetaso byāpattivasena hananato
byāpajjaṁ cetasikaṁ asātaṁ. tadabhāvato abyāpajjaṁ. tenāha
niddukkhanti. tampanassa abyāpajjattaṁ pañcaviññāṇādīnaṁ viya na
sabhāvato athakho paccatthikavivekatoti dassento domanassappahānatoti
āha. ayanti idha yathānītaṁ appamaññāvibhaṅge tesu tesu ca
suttappadesesu āgataṁ mettābrahmavihāravikubbanamāha. tathāti
iminā imissā pañcahākārehi sattahākārehi dasahākārehīti
ākāravibhāgena paṭisambhidāya vuttāya ca vikubbanāya majjhe bhinnasuvaṇṇassa
viya bhedābhāvamupasaṁharati odhisopharaṇānodhisopharaṇadisāpharaṇavasena
desanāya āgatattā. kevalampanettha paṭisambhidāmagge
viya sattodhi na gahitoti ayameva viseso. yampīti vikubbanaṁ
sandhāyāha.
idāni bhedābhāvadassanamukhena uddesato ānītaṁ paṭisambhidāmaggapāliṁ
niddesato dassetvā tassā anuttānapadavaṇṇanaṁ kātuṁ tattha cātiādimāha.
tattha sabbe sattāti sabbasaddo kāmaṁ padesasabbavisayo na sabbavisayo
yathā sabbaṁ jānātīti sabbaññutaññāṇanti sattāti pana padena avicchinnaṁ
attano visayaṁ

page number: 113

asesetvāva pariyādiyatīti āha anavasesapariyādānametanti.
[95] tatrāti tasmiṁ rūpe. sattoti sajjanakiccena
chandādipariyāyena lobhena āsatto laggo. tatrāti vā karaṇe bhummaṁ.
tena chandādināti attho. yadi sattatāya sattā kathaṁ vītarāgesūti
āha ruḷhisaddenātiādi. avītarāgesu ruḷhena avītarāgesu vā
pavattitvā indriyabaddhakkhandhasantānatāya taṁsadisesu vītarāgesu ruḷhena
saddena. athavā. kiñci nimittaṁ gahetvā satipi aññasmiṁ
tannimittayutte katthaci visaye sammutiyā cirakālatāya nimittavirahepi
pavatti ruḷhi nāma yathā gacchantīti gāvoti. evaṁ sattasaddassāpi
ruḷhibhāvo daṭṭhabbo. bhūtapubbagatiyā vā vītarāgesu sattavohāro
daṭṭhabbo. sattayogatoti ettha sattaṁ nāma buddhi viriyaṁ tejo
vā. tena yogato sattā yathā nīlaguṇayogato nīlo paṭoti.
[96] pāṇanti etenāti pāṇanaṁ assāsapassāsā tassa
kammaṁ pāṇanatā tāya. assāsapassāsappayogenāti attho.
bhūtattāti kammakilesehi jātattā. pūraṇato galanato ca puggalāti
neruttā. sattā hi nibbattantā taṁ taṁ sattanikāyaṁ pūrentā viya
honti sabbāvatthanipātitāya ca galanti cavantīti attho.
apariññātavatthukānaṁ attāti bhavati ettha abhidhānaṁ cittañcāti
attabhāvo sarīraṁ khandhapañcakameva vā. tanti khandhapañcakaṁ.
upādāyāti gahetvā upādānaṁ nissayaṁ katvā. paññattimattaṁ

page number: 114

sabhāvatoti paramatthato asantepi sattasaññite paññattimattena
sabhāvato. yathā ca sattāti vacananti yathā sattasaddo
yathāvuttenatthena nippariyāyato padesavuttipi ruḷhivasena
anavasesapariyādāyako. sesānipīti pāṇādivacanānipi. tānipi hi
rūpārūpabhavupagacatutthajjhānādisamaṅgīnaṁ assāsapassāsābhāvato
avinipātadhammānaṁ puggalassa abhāvato padesaṁ vuttanti. ruḷhivasena
āropetvāti yathāvuttāya ruḷhiyā vasena katthaci visaye avijjamānampi
pāṇapuggalabhāvaṁ āropetvā. yadi sādhāraṇato sattavevacanānīti
gahetvā anodhiso pharaṇā mettā vuccati atha kasmā pañcaheva
ākārehi vuttāti anuyogaṁ sandhāyāha kāmañcātiādi. keci
panāhu na kho panetāni sattātiādīni padāni vevacanatāmattaṁ
upādāya gahitāni yato jantuādīnampi gahaṇaṁ āpajjeyya
atthavisesampana nimittabhūtaṁ upādāya gahitānīti te sandhāyāha ye
panātiādi. tattha atthatoti sajjanaṭṭhena sattā pāṇanaṭṭhena
pāṇāti evamādiatthato. tesaṁ taṁ matimattanti dassento āha
anodhiso pharaṇā virujjhatīti. kasmā. keci sattā keci pāṇā
keci puggalāti āpajjanato. tathā atthaṁ aggahetvāti sattādisaddā
sappadesavisayāti evamatthaṁ aggahetvā. pubbe vuttanayena
nippadesavisayāti evamatthaṁ gahetvāti adhippāyo. tenāha imesūtiādi.
pañcasu ākāresūti sabbe sattātiādinā pāliyaṁ āgatesu

page number: 115

pañcasu bhāvanākāresu. aññataravasenāti yassakassaci vasena.
idāni dvāvīsatiyā bhāvanākāresu appanā pariggahetvā dassetuṁ
ettha cātiādi vuttaṁ. byāpādavirahitāti domanassabyāpādavirahitā.
tasmāti yasmā na kevalaṁ yathāvuttāakāravibhāgamattato appanāvibhāgo
tasmā. imesupi padesūti sabbe sattā averā hontūtiādikoṭṭhāsesupi.
yaṁ yaṁ pākaṭaṁ hotīti yadipi pubbabhāge tattha tattha abhinivese
anekakoṭṭhāsavaseneva manasikāraṁ pavatteti bhāvanāya samijjhanakkhaṇe pana
tattha yaṁ paguṇataratāya supākaṭaṁ hoti tassa vasena appanā hoti yathā taṁ
dvattiṁsākāre. tattha pana ārammaṇaṁ idha bhāvanākāroti ayameva
viseso. catunnanti catunnaṁ catunnaṁ. byāpanicchālopena hi
niddiṭṭhaṁ. esa nayo sesesupi. liṅgavasena vuttaṁ tesaṁ
pacurato labbhamānattā. tatiyā pana pakati yadipi paṭhamadukena
saṅgahitā dutiyadukena pana tikena ca saṅgahitāeva. iti
sabbānipīti anodhiso pharaṇe vīsati odhiso pharaṇe aṭṭhavīsati
disāpharaṇe cattāri satāni asīti cāti evaṁ sabbānipi.
sattasaddāpekkhāyaṁ napuṁsakaniddeso.
[97] evaṁ mettābhāvanaṁ vibhāvetvā idāni tattha ānisaṁse
vibhāvituṁ itītiādi āraddhaṁ. tatatha sesā janāti mettāya
cetovimuttiyā alābhino. samparivattamānāti dakkhiṇeneva passena

page number: 116

asayitvā sabbaso parivattamānā. kākacchamānāti ghurughurupassāsavasena
vissaraṁ karontā. sukhaṁ supatīti ettha duvidhā supanā sayane
piṭṭhippasāraṇalakkhaṇā kiriyāmayacittehi avokiṇṇabhavaṅgappavattilakkhaṇā
ca. tatthāyaṁ ubhayathāpi sukhameva sayati. yasmā saṇikaṁ
nipajjitvā aṅgapaccaṅgāni samodhāya pāsādikena ākārena sayati
niddokkamanepi jhānaṁ samāpanno viya hoti. tenāha evaṁ
asupitvātiādi. niddākāle sukhaṁ alabhitvā dukkhena suttattāeva
paṭibujjhanakāle sarīrakhedena nitthunanaṁ vijambhanaṁ itocitoca
viparivattanañca hotīti āha nitthunantā vijambhantā samparivattantā
dukkhaṁ paṭibujjhantīti. ayampana sukhena suttattā sarīrakhedābhāvato
nitthunādirahitova paṭibujjhati. tena vuttaṁ evaṁ appaṭibujjhitvātiādi.
sukhapaṭibodho ca sarīravikārābhāvenāti āha sukhaṁ nibbikāranti.
bhaddakameva supinaṁ passatīti idaṁ anubhūtapubbavasena devatūpasaṁhāravasena
cassa bhaddakameva supinaṁ hoti na pāpakanti katvā vuttaṁ.
tenāha cetiyaṁ vandanto viyātiādi. dhātukkhobhahetukampi
cassa bahulaṁ bhaddakameva siyā yebhuyyena cittajarūpānuguṇatāya
utuāhārajarūpānaṁ. ure āmuttamuttāhāro viyāti gīvāya bandhitvā
ure lambitamuttāhāro viyāti kehici vuttaṁ. taṁ ekāvalivasena
vuttaṁ siyā. anekaratanāvalisamūhabhūto pana muttāhāro aṁsappadesato
paṭṭhāya yāva kaṭippadesassa heṭṭhābhāgā lambanto ure

page number: 117

āmukkoyeva nāma hoti.
[98] tatthevāti pātaliputteyeva. sakkā nisīdituṁ vā
nipajjituṁ vā desassa khematāya tassa tassa padesassa rammaṇīyatāya
ca. dasāva anto dasanto vatthassa osānanto. samavattavāsanti
tattha tattha vihāre sampavattaṁ vāsaṁ.
thero kira attanā paviṭṭhapaviṭṭhavihāre ahamettha āgantukoti
acintetvā tattha tattha yathārahaṁ attanā kātabbavattāni paripūrentoeva
vihāsi. apare pana bhaṇanti sabbasattesu samappavattamettāvihāravāsaṁ.
ayañhi thero arahattādhigamato pubbepi pacchāpi mettāvihārī ahosi.
[99] vanantare ṭhitoti thero kira tathā samappavattavāsavasena
caramāno ekadivasaṁ aññataraṁ rammaṇīyaṁ vanantaraṁ disvā tattha
aññatarasmiṁ rukkhamūle samāpattiṁ samāpajjitvā yathāparicchedena tato
vuṭṭhito attano guṇāvajjanahetukena pītisomanassena udānento
yāvatā upasampannoti gāthaṁ abhāsi tamatthaṁ dassetuṁ vanantare
ṭhitoti paṭhamagāthā ṭhapitā. tattha gajjamānakoti sīhagajjitaṁ
gajjanto. guṇamesantoti attano guṇasamudayaṁ gavesanto
paccavekkhanto. maṇilarukkhe nivāsitāya taṁ devataṁ maṇilayāti voharanti
tasmā sā devatāpi ahaṁ bhante maṇiliyāti āha. rukkhadevatānañhi
yebhuyyena nivāsarukkhavasena vohāro yathā phandanadevatāti.

page number: 118

tatthevāti cittalapabbateyeva.
[100] balavapiyacittatāyāti iminā balavapiyacittatāmattenapi
satthaṁ na kamati pageva mettāya cetovimuttiyāti dasseti.
khippameva cittaṁ samādhiyatīti kenaci paripanthena parihīnajjhānassa
byāpādassa dūrasamussāritabhāvato khippameva samādhiyati. āsavānaṁ
khayāyāti keci. sesaṁ suviññeyyameva. ettha ca kiñcāpi
ito aññakammaṭṭhānavasena adhigatajjhānānampi sukhasupanādayo
ānisaṁsā labbhanti. yathāha.
sukhaṁ supanti munayo ajjhattaṁ susamāhitā
suppabuddhaṁ pabujjhanti sadā gotamasāvakāti ca
ādi. tathāpīme ānisaṁsā brahmavihāralābhino anavasesā labbhanti
byāpādādīnaṁ ujuvipaccanīkabhāvato brahmavihārānaṁ. tenevāha
nissaraṇaṁ hetaṁ āvuso byāpādassa yadidaṁ mettā cetovimuttītiādi.
byāpādādivasena ca sattānaṁ dukkhasupanādayoti tappaṭipakkhabhūtesu
brahmavihāresu siddhesu sukhasupanādayo hatthagatāeva hontīti.
mettābrahmavihāravaṇṇanā niṭṭhitā.
[101] karuṇanti karuṇābrahmavihāraṁ. nikkaruṇatāyāti
vihesāya. idhekacco pāṇinā vā leḍḍunā vā daṇḍena vā
satthena vā aññataraññatarena vā sattānaṁ viheṭhanajātiko hotīti
evaṁ vuttaviheṭhaneti attho. ādīnavanti dosaṁ. yathā tathā

page number: 119

sattānaṁ viheṭhanāya pāpako vipāko idha ceva samparāye ca.
tathā hi yo satte jīvitā voropanena vā aṅgapaccaṅgacchedanena
vā dhanajāniyā vā alābhāya vā ayasāya vā anatthāya vā
ayasatthāya vā parisaṁsakkanena vā antamaso yathāvajjadassanenapi
viheṭheti tassa so pamādavihāro diṭṭheva dhamme alābhāyapi hoti
laddhassa parihānāyapi hoti tannimittaṁ pāpako kittisaddo
abbhuggacchati avisārado parisaṁ upasaṅkamati maṅkubhūto sammuḷho kālaṁ
karoti kāyassa bhedā duggati pāṭikaṅkhā sugatiyampi manussabhūto
dujjaccopi hoti nīcakuliko dubbaṇṇopi hoti duddasiko bahavābādhopi
hoti rogabahulo duggatopi hoti appannapāno appāyukopi
hoti parittajīvikoti evamādianekānatthānubandhitā vihesāya
paccavekkhitabbā. tappaṭipakkhato karuṇāya ānisaṁsā
paccavekkhitabbā. tena vuttaṁ nikkaruṇatāya ādīnavaṁ karuṇāya ca
ānisaṁsaṁ paccavekkhitvāti. piyo hītiādinā paṭhamaṁ piyapuggalādīsu
ārabhantassa kāraṇamāha. piyampi hi puggalaṁ karuṇāyitukāmārabhantassa
na tāya piyabhāvo vigacchati avigate ca tasmiṁ kuto karuṇāyanā.
tenāha piyaṭṭhāneyeva tiṭṭhatīti. sesapuggalesupi eseva nayo.
liṅgavisabhāgakālakatānaṁ akkhettabhāve kāraṇaṁ heṭṭhā vuttameva.
yattha pana paṭhamaṁ ārabhitabbā taṁ pālinayeneva dassetuṁ kathañca bhikkhūtiādi
āraddhaṁ.

page number: 120

tattha duggatanti daliddaṁ. so hi bhogapārijuññato
sukhasādhanānaṁ abhāvena dukkhaṁ gato upagato duggatoti vuccati.
athavā. duggatanti dukkhena samaṅgibhāvagataṁ. durupetanti
kāyaduccaritādīhi upetaṁ. gatikularūpādivasena vā tamabhāve ṭhito duggato
kāyaduccaritādīhi upetattā tamaparāyanabhāve ṭhito durupetoti
evañcettha attho veditabbo. paramakicchappattanti ativiya kicchamāpannaṁ
mahābyasananimuggaṁ. appeva nāmāti sādhu vata. vadhetha nanti
ghātetha naṁ coranti evaṁ paṇihitāya rañño āṇāya. khādanīyampi
.pe. denti idāneva māriyamāno ettakampi sukhaṁ labhatūti.
susajjitoti sukhānubhavane sannaddho. etenevupāyenāti yena yena
vidhinā etarahi yathāvutte paramakicchāpanne āyatiṁ vā dukkhabhāgimhi
puggale karuṇāyituṁ karuṇā uppāditā eteneva nayena.
piyapuggaleti piyāyitabbapuggale. etarahi vā dissamānaṁ āyatiṁ vā
bhāvinīdukkhappattiṁ gahetvā karuṇā pavattetabbāti sambandho.
majjhattaverīsupi eseva nayo. so karuṇāya vatthubhūto duvidho
puggalo vutto. kāmaṁ tattha karuṇābhāvanā sukheneva ijjhati
iminā pana bhikkhunā tattha bhāvanaṁ paguṇataraṁ katvā sīmāsambhedaṁ
kātuṁ tadanantaraṁ piyapuggale tato majjhatte tato veripuggale
karuṇā bhāvetabbā. bhāventena ca ekekasmiṁ koṭṭhāse muduṁ
kammaniyaṁ cittaṁ katvā tadanantare tadanantare upasaṁharitabbaṁ.

page number: 121

yassa pana veripuggalo vā natthi mahāpurisajātikattā vā anatthaṁ
karontepi verisaññāva nuppajjati tena majjhatte me cittaṁ
kammaniyaṁ jātaṁ idāni verimhi upasaṁharāmīti byāpārova na
kātabbo. yassa pana atthi taṁ sandhāyāha sace panātiādi.
[102] tattha pubbe vuttanayenāti mettākammaṭṭhānikassa
vuttanayena. taṁ mettāyaṁ vuttanayeneva vūpasametabbanti athānena
purimapuggalesūtiādinā kakacupamaovādādīnaṁ anussaratotiādinā ca
mettābhāvanāyaṁ vuttena nayena taṁ paṭighaṁ vūpasametabbaṁ. evaṁ
etarahi mahādukkhappatte sukhitepi akatakusalatāya āyatiṁ dukkhappattiyā
vasena karuṇāyanavidhiṁ dasasetvā idāni katakalyāṇepi taṁ dassetuṁ
yopi cetthātiādi vuttaṁ. tesanti byasanānaṁ. vaṭṭadukkhaṁ
anatikkantattāti sammāsambuddhenāpi akkhānena pariyosāpetuṁ
asakkuṇeyyassa anāgatassa āpāyikassa sugatīsupi jātijarādibhedassāti
aparimitassa saṁsāradukkhassa anatikkantabhāvato. sabbathāpi karuṇāyitvāti
dukkhappattiyā sukhappattiyā akatakusalatāya vā katakusalatāya
vāti sabbappakārenapi karuṇāya vatthubhāvassa sallakkhaṇena tasmiṁ
tasmiṁ puggale karuṇaṁ katvā karuṇabhāvanaṁ vaḍḍhetvā. vuttanayenevāti
athānena punappunaṁ mettāyantenātiādinā mettābhāvanāyaṁ
vuttena nayena. tannimittanti sīmāsambhedavasena pavattaṁ samathanimittaṁ.
mettāyaṁ vuttanayenevāti yathā mettābhāvanāyaṁ

page number: 122

appakasirenevātiādinā tikacatukkajjhānavasena appanā ekaṁ disaṁ
pharitvā viharatītiādinā tassā vaḍḍhanā ca vuttā evamidha
karuṇābhāvanāya tikacatukkajjhānavasena appanā veditabbā ca
vaḍḍhetabbā ca. tathevassā vaḍḍhanavidhipi veditabboti adhippāyo.
vuttanayenevāti avadhāraṇena paṭhamaṁ veripuggalo karuṇāyitabboti idaṁ
yathā pāliviruddhaṁ evaṁ yuttiviruddhampīti imamatthaṁ dīpeti. paṭhamañhi
veriṁ samanussarato kodho uppajjeyya na karuṇā. attāpi
sakkhibhāvena karuṇāyanavasena gahetabbo so kimiti pacchā gayhatīti.
appanā vaḍḍhetabbāti iminā ca appanāppattacittasseva
karuṇāsahagatena cetasā ekaṁ disaṁ pharitvā viharatītiādinā vuttavikubbanā
ijjhatīti ayamattho dassito. karuṇāpadamattameva cassā pāliyā
visesoti taṁ anāmasitvā paṭisambhidāyaṁ vuttavikubbanā mettāya
vuttāanisaṁsā ca idha labbhantīti dassetuṁ tato paraṁ .pe.
veditabbāti vuttaṁ. tattha tato paranti karuṇāsahagatena cetasāti
vuttavikubbanato upari. sesaṁ vuttanayameva.
[103] piyapuggalādīsūti piyamajjhattaverīsu na ārabhitabbā
muditābhāvanāti vibhattiṁ pariṇāmetvā yojanā. na hītiādi
tattha kāraṇavacanaṁ. piyabhāvamattenevāti ettha mattasaddo
visesanivattiaṭṭho. tena somanassapaṭisandhikatādisiddhā niccapahaṁsitamukhatā
pubbabhāsitā sukhasambhāsasakhilatā sammodakatāti evamādike muditāya

page number: 123

padaṭṭhānabhūte visese ulliṅgeti. Ōdisehi visesehi virahitoti vuttaṁ
hoti. evakārena pana piyapuggalassa sukhasamappitatādimuditāya
hetubhūtaṁ pamodappavattiṁ nivatteti. piyapuggalepi hi paramāya
sampattiyā pamudite haṭṭhatuṭṭhe bhikkhuno muditā okāsaṁ labheyya.
vakkhati hi piyapuggalaṁ vātiādi. ādito majjhattapuggalaṁ
anussarantassa udāsīnatā saṇṭhāti veriṁ samanussarantassa kodho
uppajjati. tenāha pageva majjhattaverinoti. pamodappavattiyā
soṇḍasadiso sahāyo soṇḍasahāyo. muditamuditovāti
pasādasommatāya ativiya muditoeva. pasāde hi idaṁ āmeṇḍitaṁ. evaṁ
aṭṭhakathānayena ādito muditābhāvanāya vatthuṁ dassetvā idāni
pālinayena dassetuṁ piyapuggalaṁ vātiādi vuttaṁ.
tattha sukhitanti sañjātasukhaṁ sukhappattanti attho. sajjitanti
sukhānubhavane sannaddhaṁ paṭiyattasukhasādhanaṁ. aho sādhūti tassa sattassa
sampattiyaṁ sampajaññapubbapamodanākāradassanaṁ. puna aho suṭṭhūti
tassa pamodanassa bahulīkāradassanaṁ. piyamanāpanti ettha
manāpaggahaṇena pāliyampi atippiyasahāyako adhippetoti eke. atīteti
tasmiṁyeva attabhāve atīte. anāgateti etthāpi eseva nayo.
na hi bhavantaragate brahmavihārabhāvanā rūhati. yadi evaṁ atītānāgate
kathanti. nāyaṁ doso soevāyaṁ datto tissoti addhāpaccuppannatāya
vijjamānabhāvena gahetabbato. kathampanassa anāgate sampatti

page number: 124

ārammaṇaṁ hotīti. adesādito paccuppannāya vā
payogasampattiyā anumānato laddhāya gahetabbato. piyapuggaleti
soṇḍasahāyasaññite atippiyapuggale piyapuggale ca. duvidhopi cesa idha
piyabhāvasāmaññato piyapuggaloti vutto. anukkamenāti atippiyapuggalo
piyapuggalo majjhatto verīti catūsu koṭaṭhāsesu ekekasmiṁ
kammaṭṭhānaṁ paguṇaṁ muduṁ kammaniyañca katvā sesesu upasaṁharaṇānukkamena.
kiñcāpi catūsu janesu samacittatāva sīmāsambhedo sīmā
sambhijjati etāyāti katvā bhāvanāya pana tathā bahuso
pavattamānāya purimasiddhaṁ hetuṁ itaraṁ phalañca katvā vuttaṁ samacittatāya
sīmāsambhedaṁ katvāti. yathāvuttasīmābhāvo vā sīmāsambhedoti
vuttaṁ samacittatāya sīmāsambhedaṁ katvāti. sesamettha yaṁ vattabbaṁ
taṁ heṭṭhā vuttanayameva.
[104] upekkhābhāvananti upekkhābrahmavihārabhāvanaṁ. yasmā
purimabrahmavihārattayanissando catutthabrahmavihāro tasmā vuttaṁ
mettādīsu paṭiladdhatikacatukkajjhānenāti. paguṇatatiyajjhānāti
subhāvitaṁ vasībhāvaṁ pāpitaṁ paguṇaṁ tathārūpā tatiyabrahmavihārajjhānato.
appaguṇañhi uparijjhānassa padaṭṭhānaṁ na hoti. catukkanayavasena
cettha tatiyaggahaṇaṁ. sukhitā hontūtiādivasenāti ādisaddena
niddukkhā hontūti evamādīnaṁ saṅgaho daṭṭhabbo. sattakelāyanaṁ
sattesu mamāyanaṁ mamattakaraṇaṁ. tathā manasikārena

page number: 125

yogo sattakelāyanamanasikārayuttattaṁ. tasmā mettādīnaṁ
rāgagehasitadomanassasomanassānaṁ āsannavuttitāya yathārahaṁ paṭighānunaya
samīpacāritā veditabbā. athavā. sukhitā hontu dukkhato muñcantu 1-
modantūti hitesibhāvappavattiyā tissannampi anunayassa āsannacāritā.
sati ca tabbipariyāye lohitapakope pubbo viya laddhokāsamevettha
paṭighanti avisesena tāsaṁ paṭighānunayasamīpacāritā daṭṭhabbā.
somanassayogena oḷārikattāti idaṁ tatiyajjhānassa vasena vuttaṁ.
tato vuṭṭhitassa idamādīnavadassananti mettādivasena pana oḷārikabhāve
vuccamāne vitakkavicārapaṭiyogeneva oḷārikatā vattabbā siyā
tāhipi tāsaṁ samāyogasabbhāvato upekkhāya ca tadabhāvato na vā
vattabbā tatiyajjhānikānaṁyeva mettādīnaṁ idhādhippetattā.
taṁtaṁjhānasamatikkameneva cataṁtaṁjhānikāmettādayopi samatikkantāeva nāma
honti jhānasāmaññena viya mettādisāmaññena vohāramattaṁ.
purimāsūti mettākaruṇāmuditāsu. santasabhāvatoti
yathāvuttasattakelāyanādianupasantabhāvābhāvato upekkhāya santasabhāvato.
santasabhāvatoti ca idaṁ nidassanamattaṁ daṭṭhabbaṁ. sukhumatā paṇītatā vidūrakilesatā
vipulaphalatāti evamādayopi upekkhāya ānisaṁsā daṭṭhabbā.
pakatimajjhattoti kiñci kāraṇaṁ anapekkhitvā pakatisabhāveneva imassa
bhikkhuno udāsīnapakkhe ṭhito. ajjhupekkhitvāti attanā
katakammavasenevāyamāyasmā āgato gacchati ca tvampi attanā

footnote: 1. muccantu.

page number: 126

katakammavaseneva āgato gacchasi ca na tassa tava payogena kiñci sukhaṁ
vā upanetuṁ dukkhaṁ vā apanetuṁ labbhā kevalampanetaṁ cittassa
anujukammaṁ yadidaṁ mettāyanādinā sattesu kelāyanaṁ buddhādīhi
ariyehi gatamaggo cesa apaṇṇakapaṭipadābhūto yadidaṁ sabbasattesu
majjhattatāti evaṁ paṭipakkhajigucchāmukhena majjhattatāya
samupajātagāravabahumānādibhedaṁ puggalaṁ punappunaṁ ajjhupekkhati. tattha ca
savisesaṁ upekkhaṁ paccupaṭṭhapeti tassa tathā paṭipajjato pakatiyāpi
udāsīnattā sātisayaṁ tattha majjhattatā saṇṭhāti bhāvanābalena
nīvaraṇāni vikkhambhitāneva honti kilesā sannisinnāeva honti.
so taṁ upekkhaṁ piyapuggalādīsu upasaṁharati. tenāha upekkhā
uppādetabbā tato piyapuggalādīsūti.
ekaṁ puggalanti ettha aññaṭṭho ekasaddo ittheke
abhivadantītiādīsu viya. ekavacaneneva cettha saṅkhyāviseso
siddho. tasmā aññaṁ ekaṁ puggalanti ayamettha attho. tena
attānaṁ nivatteti. neva manāpanti iminā piyapuggalaṁ atippiyasahāyakañca
nivatteti attānampi vā attani amanāpatāya abhāvato.
na amanāpanti iminā appiyaṁ veripuggalañca parisesato majjhattapuggalassa
gahaṇaṁ āpannaṁ. iti ekaṁ puggalaṁ neva manāpaṁ nāmanāpanti
iminā attano piyādīnañca paṭikkhepamukhena udāsīnapuggalaṁ dasseti.
vuttanayenāti yvāssa pakatimajjhattotiādinā anantaraṁ

page number: 127

vuttena nayena. attasinehassa balavabhāvato veritopi attani
majjhattāya durupasaṁhārattā imesu ca attani cāti attā
pucchāvutto. paṭhavīkasiṇe vuttanayenevāti ayaṁ samāpatti
āsannapītipaccatthikātiādinā paṭhavīkasiṇe vuttena nayena. yañhi
heṭṭhā paguṇatatiyajjhānā vuṭṭhāyātiādi vuttaṁ taṁ heṭṭhā tīsu
brahmavihāresu catutthabrahmavihāre ca ādīnavānisaṁsadassanavasena vuttaṁ.
idampana tatiyajjhāne ādīnavaṁ catutthajjhāne ca ānisaṁsaṁ disvā
catutthādhigamāya yogaṁ karontassa catutthajjhānassa uppajjanākāradassanaṁ.
tattha tasmā tattha vuttaṁ paṭhavīsaddaṁ apanetvā tadeva nimittaṁ
ārammaṇaṁ katvā manodvārāvajjanaṁ uppajjatītiādinā yojetabbaṁ.
[105] paṭhavīkasiṇādīsūti ādisaddena sesakasiṇāni
assāsapassāsanimittañca saṅgaṇhāti. kāmaṁ kasiṇāpānesu uppannassāpi
tatiyajjhānassa upekkhābrahmavihārena rūpāvacarajjhānāditāya attheva
sabhāgatā tampana akāraṇaṁ ārammaṇassa visadisatāyāti āha
ārammaṇavisabhāgatāyāti. nanu ca aññatheva kasiṇādibhāvanā
aññathā brahmavihārabhāvanāti bhāvanāvasenāpi yathāvuttajjhānānaṁ
attheva visadisatāti. saccametaṁ. bhāvanāvasena pana visadisatā
anuppattiyā na ekantikakāraṇaṁ. tathāhi aññathāva mettādibhāvanā
aññathā upekkhābhāvanā tathāpi sattesu

page number: 128

yathāpavattitahitesitādiākāraṁ byatirekamukhena āmasanti tato vinivaṭṭamānarūpena
ajjhupekkhanākārena brahmavihārupekkhā pavattati. tathāhi vakkhati
kammassakā sattā te kassa ruciyā sukhitā vā bhavissantītiādi.
ārammaṇasabhāgatāpi cettha atthīti mettādivasena paṭiladdhatatiyajjhānassa
ijjhati upekkhābrahmavihāro. tena vuttaṁ mettādīsūtiādi.
tattha mettādīsūti mettādīsu nipphādetabbesu mettādivasenāti
attho. sesaṁ heṭṭhā vuttanayameva.
brahmuttamenāti ettha sammutibrahmāno upapattibrahmāno
visuddhibrahmānoti tividhā brahmāno.
sampannaṁ sālikedāraṁ suvā bhuñjanti kosiya
paṭivedemi te brahme na te vāretumussahe
paribbaja mahābrahme pacantaññepi pāṇinoti ca
evamādīsu hi brahmasaddena sammutibrahmāno vuttā.
apārutā tesaṁ amatassa dvārā
ye sotavanto pamuñcantu saddhaṁ
vihiṁsasaññī paguṇaṁ na bhāsiṁ
dhammaṁ paṇītaṁ manujesu brahme
athakho brahmā sahapatīti 1- ca evamādīsu hi brahmasaddena upapattibrahmā
vutto. brahmacakkaṁ pavattetītiādivacanato 2- brahmanti

footnote: 1. saṁ. sagāthaka. 187. 2. aṁ. dasaka. 30. saṁ. nidāna. 26.

page number: 129

ariyadhammo vuccati. tato nibbattā avisesena sabbepi ariyā
visuddhibrahmāno nāma paramatthabrahmatāya. visesato pana brahmāti
bhikkhave tathāgatassetaṁ adhivacanantiādivacanato sammāsambuddho uttamabrahmā
nāma sadevake loke brahmabhūtehi guṇehi ukkaṁsapāramippattito.
iti brahmānaṁ uttamo brahmā ca so uttamo cāti
vā brahmuttamo bhagavā tena kathite so mettāsahagatena
cetasātiādinā tattha tattha veneyyānaṁ desite. itīti evaṁ
yathāvuttena bhāvanānukkamena ceva atthavaṇṇanākkamena ca viditvā
jānitvā. pakiṇṇakakathāpi viññeyyāti pubbe viya asādhāraṇaṁ
taṁ taṁ brahmavihārapaṭiniyatameva atthaṁ aggahetvā sādhāraṇabhāvato
tattha tattha pakiṇṇaṁ visaṭaṁ atthaṁ gahetvā pavattitā pakiṇṇakakathāpi
vijānitabbā.
mejjatīti dhammato aññassa kattunivattanatthaṁ dhammameva kattāraṁ
katvā niddisati. siniyhatīti ettha. sattesu byāpajjanavasena
lūkhabhāvassa paṭipakkhabhūtaṁ ñāṇapubbaṅgamaṁ hitākārappavattivasena sinehanaṁ
daṭṭhabbaṁ na taṇhāyanavasena. taṁ hi mohapubbaṅgamaṁ lubbhanasabhāvaṁ.
idampana adussanasabhāvaṁ alobhasampayuttaṁ. nanu ca taṇhāsinehopi
byāpādavirodhi tena sahānavaṭṭhānato. yadipi tena saha
ekasmiṁ citte na pavattati virodhi pana na hoti appahāyakato.
mejjatīti mitto hitajjhāsayo khandhappabandho. tappariyāpannatāya

page number: 130

mitte bhavā mitte vā ārammaṇabhūte piye puggale bhavā mittassa
esā pavatti mejjanavasenevāti veditabbaṁ. karotīti karuṇā. kiṁ
karoti kesaṁ kinnimittanti āha paradukkhe sati sādhūnaṁ kampananti.
kampananti ca paresaṁ dukkhaṁ disvā tassa apanetukāmassa asahanākārena
cittassa aññathattaṁ. tayidaṁ sappurisānaṁyeva hotīti āha sādhūnanti.
sappurisā hi saparahitasādhanena sādhūti vuccanti. vināsetīti adassanaṁ
gameti apanetīti attho. tenettha hiṁsanaṁ apanayananti dasseti.
paradukkhāpanayanākārappavattilakkhaṇā hi karuṇā. pharaṇāvasenāti
phusanavasena ārammaṇakaraṇavasenāti attho. ārammaṇakaraṇañcettha
dukkhitesu dukkhāpanayanākārenevāti daṭṭhabbaṁ. modanti tāyāti
modanākiriyāya muditāya karaṇabhāvaniddeso. svāyaṁ upacārasiddho
muditāvinimutto natthi. tattha koci kattāti tameva kattubhāvena
niddisati. sayaṁ vā modatīti ayampi upacāraniddesova dhammānaṁ
avasavattanatoti vasavattibhāvanivāraṇatthaṁ modanamattameva vā tanti
muditāti āha. piyādīsu pakkhapātupacchedanamukhena udāsīnabhāvasaṅkhātā
upapattito ikkhā upekkhā. tenāha averā hontūtiādi.
tattha upekkhatīti kattuniddese kāraṇaṁ heṭṭhā vuttameva.
[106] hito nāma atthacaro. tasmā hitākārappavattilakkhaṇāti
sattānaṁ hitacaraṇākārena pavattilakkhaṇā hitākārassa vā pavattanalakkhaṇā.
hitupasaṁhārarasāti sattesu hitassa

page number: 131

upanayanakiccā upanayanasampattikā vā. anatthaṁ me acarītiādinā
pavattanakassa āghātassa vinayanākārena paccupatiṭṭhati ñāṇassa
gocarabhāvaṁ gacchati yattha vā sayaṁ uppajjati tattha āghātavinayaṁ
paccupaṭṭhapetīti āghātavinayapaccupaṭṭhānā. amanāpānampi sattānaṁ
paṭikūle appaṭikūlasaññitārūpena pageva manāpānaṁ yaṁ manāpabhāvadassanaṁ
tathāpavatto yonisomanasikāro taṁ padaṭṭhānaṁ etissāti
manāpabhāvadassanapadaṭṭhānā. byāpādupasamoti byāpādassa vikkhambhanavasena
vūpasamo. sampatti sampajjanaṁ sammadeva nibbatti. sinehasambhavoti
taṇhāsinehassa uppatti. vipattīti vināso. mettāmukhena
hi rāgo vañceti. karuṇādīnaṁ lakkhaṇādīnaṁ iminā nayena attho
veditabbo. visesamattameva vaṇṇayissāma.
sattānaṁ pavattadukkhassa apanayanākāro. apanayanampana hotu
vā mā vā yo dukkhāpanayanākāro tathāpavattilakkhaṇā
dukkhāpanayanākārappavattilakkhaṇā. apanetukāmatāya paresaṁ dukkhassa
asahanaṁ anadhivāsanaṁ paradukkhāsahanaṁ. na vihiṁsā avihiṁsā sattānaṁ
aviheṭhanaṁ. taṁ paccupaṭṭhapeti vihiṁsāya vā paṭipakkhabhāvena paccupatiṭṭhatīti
avihiṁsāpaccupaṭṭhānā. vihiṁsūpasamoti ettha. vihiṁsanti etāya
satte vihiṁsanaṁ vā nesaṁ tanti vihiṁsā sattānaṁ pothanākārena
pavatto karuṇāya paṭipakkhabhūto paṭighacittuppādo. karuṇāmukhena
soko vañcetīti āha sokasambhavo vipattīti.

page number: 132

pamodanalakkhaṇāti parasampattiyā pamodanalakkhaṇā. anissāyanarasāti
issāyanassa paṭipakkhabhāvakiccā. sattānaṁ sampattiyā
pantasenāsanesu adhikusaladhammesu ca asahanaṁ aramaṇaṁ arati icceva
saṅgahaṁ gacchati. tassā vihananākārena paccupatiṭṭhati tassā vā
vighātaṁ vūpasamanaṁ paccupaṭṭhapetīti arativighātapaccupaṭṭhānā. pahāso
gehasitapītivasena pahaṭṭhabhāvo ubbilāvitattaṁ.
sattesu samabhāvadassanarasāti piyādibhedesu sabbasattesu udāsī
navuttiyā samabhāvasseva dassanakiccā upapattito ikkhanato samabhāveneva
tesaṁ gahaṇakiccāti attho. sattesu paṭikūlāpaṭikūlākārānaṁ
aggahaṇato tattha paṭighānunayānaṁ vūpasamanākārena vuttiyā tesaṁ
vūpasamaṁ vikkhambhanaṁ paccupaṭṭhapetīti paṭighānunayavūpasamapaccupaṭṭhānā.
evaṁ pavattakammassakatādassanapadaṭṭhānāti ettha evanti iminā
byatirekamukhena hitupasaṁhāradukkhāpanayanasampattipamodanākāre
paccāmasanto mettādīnaṁ tissannaṁ pavattiākārapaṭisedhanamukhena pavattaṁ
kammassakatañāṇaṁ upekkhābrahmavihārassa āsannakāraṇaṁ na
yaṅkiñcīti dasseti.
vipassanāsukhañceva bhavasampatti cāti ettha diṭṭhadhammasukhavihāro
cāti vattabbaṁ. tampi hi nesaṁ sādhāraṇappayojanaṁ. tathā sukhaṁ
supatītiādayo ekādasānisaṁsā. te pana heṭṭhā vuttāevāti
idha na gahitā. nissarati apagacchati etenāti

page number: 133

nissaraṇaṁ pahāyakaṁ. kāmañcetehi pañcapi nīvaraṇāni tadekaṭṭhā
ca pāpadhammā vikkhambhanavasena pahīyanti ujuvipaccanīkadassanavasena pana
byāpādādayo pāliyaṁ vuttā. evañca katvā rāganissaraṇatāvacanaṁ
upekkhābrahmavihārassa suṭṭhu samatthitaṁ daṭṭhabbaṁ. etthāti
etesu brahmavihāresu. mettā sattesu yathārahaṁ
dānapiyavacanādisīlasutādiguṇaggahaṇavasena pavattati. tena vuttaṁ sattānaṁ
manāpabhāvadassanapadaṭṭhānāti.
[107] rāgopi tattha yathā tathā guṇaggahaṇamukheneva pavattati
manāpasaññāpaṭilābhatoti āha guṇadassanasabhāgatāyāti. tasmā
mittamukhasapatto viya tulyākārena dūsanato rāgo mettāya
āsannapaccatthiko. so lahuṁ otāraṁ labhati satisammosamattenāpi mettaṁ
apaniyatassā 1- vatthusmiṁ uppajjanārahattā. tatoti rāgato rāgassa
vā otāralābhato. sabhāgavisabhāgatāyāti sabhāgassa sabhāvena
vā visabhāgatāya. sattesu hi manāpākāragāhino mettāsabhāgassa
tabbiparītasabhāvo byāpādo tena visabhāgo. tasmā so otāraṁ
labhamāno cireneva labheyyāti purisassa dūre ṭhitasapatto viya mettāya
dūrapaccatthiko. tatoti byāpādato. nibbhayenāti anusaṅkanaparisaṅkanena
laddhappatiṭṭhāya mettāya byāpādena duppadhaṁsiyattāti adhippāyo.
tenāha mettāyissatītiādi.
iṭṭhānanti piyānaṁ. kantānanti kamanīyānaṁ. manāpānanti

footnote: 1. apanīya tassā.

page number: 134

manavaḍḍhanakānaṁ. tato eva mano ramentīti manoramānaṁ.
lokāmisapaṭisaṁyuttānanti taṇhāsannissitānaṁ. appaṭilābhato
samanupassatoti appaṭilābhena sahamime 1- na labhāmīti paritassato. atītanti
atikkantaṁ. niruddhanti nirodhappattaṁ. vipariṇatanti sabhāgavigamena
vigataṁ. samanussaratoti anutthunanavasena cintayato. gehasitanti
kāmaguṇanissitaṁ. ādināti iminā sotaviññeyyānaṁ saddānanti
evamādiṁ saṅgaṇhāti. vipattidassanasabhāgatāyāti yesu sattesu
bhogādivipattidassanamukhena karuṇā pavattati tesu taṁ nimittameva
ayoniso ābhoge sati yathāvuttadomanassamukhena soko uppajjeyya.
so karuṇāya āsannapaccatthiko. soko hi idha domanassasīsena vutto.
sabhāgavisabhāgatāyāti ettha. sattesu dukkhāpanayanakāmatākārassa
karuṇāsabhāgatassa tesu dukkhāpanayanākāro vihesāsabhāgo
visabhāgoti tāya sabhāgavisabhāgatāya otāraṁ labhamānā cireneva
labheyyāti purisassa dūre ṭhitasapatto viya karuṇāya dūrapaccatthikā vuttā.
sampattidassasabhāgatāyāti yesu sattesu bhogādisampattidassanamukhena
muditā pavattati tesu tannimittameva ayoniso ābhoge sati
cakkhuviññeyyānaṁ rūpānantiādinā vuttasomanassamukhena pahāso
uppajjeyya. so ca muditāya āsannapaccatthiko. pahāso hi idha
somanassasīsena vutto. sabhāgavisabhāgatāyāti bhogādisampattīhi
muditesu sattesu pamodanākārassa muditāsabhāgassa tattha

footnote: 1. ahamimeti maññe.

page number: 135

anabhiramanākārā arati visabhāgāti tāya sabhāgavisabhāgatāya otāraṁ labhamānā
cireneva labheyyāti purisassa dūre ṭhitasapatto viya muditāya
dūrapaccatthikā vuttā. pamudito cātiādi muditāya siddhāya
ayampi arati na hotīti laddhabbaguṇadassanavasena vuttaṁ na
idhādhippetāratiniggahadassanavasena. kāyacittavivekapaṭipakkhāya vā aratiyā
vikkhambhitāya muditāya paṭipakkhā arati suvikkhambhaneyyā hotīti
dassanatthaṁ ekadesena arati dassitāti daṭṭhabbaṁ. adhikusaladhammesūti
samathavipassanādhammesu.
[108] bālakaradhammayogato bālassa. attahitaparahitabyāmuḷhatāya
muḷhassa. puthūnaṁ kilesādīnaṁ jananādīhi kāraṇehi puthujjanassa.
kilesodhīnaṁ maggodhīhi ajitattā anodhijinassa. odhijinā
vā sekhā odhisova kilesānaṁ jitattā. tena imassa odhijitabhāvaṁ
paṭikkhipati. sattamabhavādito uddhaṁ pavattanavipākassa ajitattā
avipākajinassa. vipākajinā vā arahanto appaṭisandhikattā.
tenassa asekhattaṁ paṭikkhipati. anekādīnave sabbesampi pāpadhammānaṁ
mūlabhūte sammohe ādīnavānaṁ adassanasīlatāya anādīnavadassāvino.
āgamādhigamābhāvā assutavato. ediso ekaṁsena andhaputhujjano
nāma hotīti tassa andhaputhujjanabhāvadassanatthaṁ punapi puthujjanassāti
vuttaṁ. evarūpāti vuttākārena sammohapubbikā. rūpaṁ sā
nātivattatīti rūpānaṁ samatikkamanāya kāraṇaṁ na hoti. rūpārammaṇe

page number: 136

kilese nātivattatīti adhippāyo. somanassadomassarahitaṁ aññāṇameva
aññāṇupekkhā. dosaguṇāvicāravasena sabhāgatāyāti yathā
brahmavihārupekkhā mettādayo viya sattesu hitupasaṁhārādivasena
guṇadose avicārentī kevalaṁ ajjhupekkhanavaseneva pavattati evaṁ
aññāṇupekkhā sattesu vijjamānampi guṇadosaṁ acintentī kevalaṁ
ajjhupekkhanavaseneva pavattatīti dosaguṇāvicāravasena sabhāgā.
tasmā sā lahuṁ otāraṁ labhatīti brahmavihārupekkhāya
āsannapaccatthikā vuttā. sabhāgavisabhāgatāyāti iṭṭhāniṭṭhesu
majjhattākārassa upekkhāsabhāgassa tattha anurodhavirodhavuttikāmarāgapaṭighā
visabhāgāti tāya sabhāgavisabhāgatāya te otāraṁ labhamānā cireneva
labheyyunti purisassa dūre ṭhitasapatto viya upekkhābrahmavihārassa
dūrapaccatthikā vuttā.
kattukāmatāchando ādi chandamūlakā kusalā dhammāti vacanato. athavā.
sattesu hitesitādukkhāpanayanakāmatādinā anavajjābhipaṭṭhanāvasena
pavattanato kattukāmatāchando ādīti vuttaṁ. upekkhābrahmavihāropi
hi sattesu anirākatahitacchandoyeva tattha abyāvaṭatā apaṇṇakapaṭipadāti
ajjhupekkhanākārena pavattati mātā viya sakiccapasute putte. nīvaraṇādīti
ādisaddena tadekaṭṭhakilesānaṁ saṅgaho daṭṭhabbo. katthaci
sattaggahaṇampi saṅkhāraggahaṇameva hoti puggalādhiṭṭhānāya desanāya
yathā sabbe sattā

page number: 137

āhāraṭṭhitikāti na evamidhāti āha paññattidhammavasena eko vā
satto aneke vā sattā ārammaṇanti. paññattidhammavasenāti
paññattisaṅkhātadhammavasena. kāmañcettha sukhitā hontūtiādinā
bhāvanāyaṁ sukhādiggahaṇampi labhati tampana sabbe saṅkhārā aniccāti
vipassanāya aniccalakkhaṇaggahaṇaṁ viya appadhānabhūtaṁ. sattapaññatti
evaṁ padhānabhāvena gayhatīti daṭṭhabbaṁ. upacāre vā patte
ārammaṇavaḍḍhanaṁ tatthapi sīmāsambhedasiddhitoti adhippāyo.
ekaṁ āvāsaṁ paricchinditvāti ettha satte mettāya pharissāmīti
evaṁ ñāṇena paricchedaṁ katvā ekā racchā paricchinditabbāti
yojanā. racchāggahaṇena racchāvāsino sattā gahitā. yathā
ekaṁ disaṁ evaṁ sabbattha. kasiṇānaṁ nissandoti kasiṇajjhānānaṁ
nissandaphalasadisā āruppā arūpajjhānikakasiṇajjhānānaṁ pāripūriyāva
sijjhanato. tehi vinā asijjhanatoti keci. samādhīnaṁ nissandoti
rūpajjhānasamādhīnaṁ heṭṭhimānaṁ tiṇṇaṁ arūpajjhānasamādhīnañca nissando
paṭipāṭiyā te adhigantvāva paṭilabhitabbato. vipassanānissando
vipassanānubhāvena laddhabbato vipassanāvaseneva ca samāpajjitabbato.
samathavipassanānissando nirodhasamāpatti. yathāha. dvīhi balehi
samannāgatattātiādi. purimabrahmavihārattayanissandoti iminā
mettādivasena tīṇi jhānāni adhigantvā ṭhitasseva upekkhābrahmavihāro
na itarassāti dasseti. tameva atthaṁ upamāya pākaṭataraṁ

page number: 138

katvā dassetuṁ yathā hīti ādi vuttaṁ. yampanettha vattabbaṁ taṁ
heṭṭhā vuttameva.
[109] siyāti vuccamānākārena siyā kassaci parivitakko.
etthāti etesu mettādīsu brahmavihāratā veditabbā.
itarakammaṭṭhānāni attahitapaṭipattimattāni imāni pana sabbe sattā
sukhitā hontūtiādinā parahitapaṭipattibhūtāni. tasmā sattesu
sammāpaṭipattibhāvena seṭṭhā ete vihārā. brahmānoti
upapattibrahmāno. te hi idha jhānabhāvanāya vinīvaraṇacittā hutvā
brahmaloke uppannā tattha yāvatāyukaṁ vinīvaraṇacittāva honti.
tasmā niddosacittā viharantīti vadanti. brahmānoti vā
sakalabuddhaguṇahetubhūtānaṁ dānapāramitādīnaṁ buddhakaradhammānaṁ paripūraṇavasena
brūhitaguṇā mahāsattā bodhisattā. te hi sabbasattānaṁ
hitesanena ahitāpanayanena sampattipamodanena sabbattha
vivajjitāgatigamanāmajjhattabhāvādhiṭṭhānena ca niddosacittā viharanti.
evanti yathā te upapattibrahmāno mahābodhisattabrahmāno vā evaṁ
etehi brahmavihārehi sampayuttā samaṅgībhūtā. catassotiādipañhassāti
catassotiādikassa tividhassa pañhassa.
[110] visuddhimaggādivasāti ettha byāpādasaṅkilesādito
visujjhanupāyo visuddhimaggo. ādisaddena hitupasaṁhārādimanasikāravisesā
saṅgahitā. āsaṁ mettādīnaṁ. appamāṇeti pamāṇarahite.

page number: 139

yenāti yena kāraṇena. tanti tasmā. dakāro padasandhikaro.
byāpādabahulassa visuddhimaggoti ānetvā sambandhitabbaṁ.
ujuvipaccanīkabhāvatoti adhippāyo. esa nayo sesesupi.
pakkhapātavasena anābhujanamanābhogo majjhattākāroti adhippāyo.
yvāyaṁ catubbidho sattesu manasikāro vutto tameva upamāya dassetuṁ
yasmā ca yathā mātātiādi vuttaṁ. tattha vuttassāpi
hitupasaṁhārādiatthassa upameyyabhāvaṁ upanetvā dassetuṁ atthupanayanaṭṭho
yasmā cāti casaddo. pariyāyeti vāre tasmiṁ tasmiṁ kiccavasena
parivattanakkameti attho. abyāvaṭāti anussukkā. tathāti
yathā mātā daharādīsu puttesu tathā sabbasattesu mettādivasena
mettāyanādivasikena bhavitabbanti yojanā. tasmāti yasmā sabbepi
saṅkilesadhammā yathārahaṁ dosamoharāgapakkhiyā tehi ca visujjhanupāyo
appamaññā hitupasaṁhārādivasena catubbidhova sattesu manasikāro
tasmā visuddhimaggādivasā catassova appamaññā. catassopi etā
bhāvetukāmena na ekekanti adhippāyo.
sati hi sabbasaṅgahe kamena bhavitabbaṁ hitesitāmettāyananti
āha evaṁ paṭṭhitahitānanti. sambhāvetvā vāti imāya
paṭipattiyā ayaṁ nirayādīsu nibbatteyyāti parikappetvā vā.
dukkhāpanayanākārappavattivasena paṭipajjitabbanti sambandho. tato
paranti tato hitākārappavattiādito paraṁ. kattabbābhāvatoti

page number: 140

catutthassa kattabbassa abhāvato. ayaṁ kamoti ayaṁ imāsaṁ
appamaññānaṁ yebhuyyena pavattanakkamoti katvā vuttaṁ na imināva
kamena etāsaṁ pavatti na aññathāti. mettādīnañhi tissannaṁ
bhāvanānaṁ kamaniyamo natthi yaṁ vā taṁ vā paṭhamaṁ bhāvetuṁ labbhā.
desanākkamavasena vā evaṁ vuttaṁ.
[111] ekasattassāpīti ekassāpi sattassa.
appaṭibhāganimittattā paricchedaggahaṇaṁ natthi na ca sammatisaccavasena
pavattaṁ sattaggahaṇaṁ paricchinnarūpādiggahaṇaṁ hotīti appanāppattiyā
aparāmāsasattaggahaṇamuddhabhūtānaṁ mettādīnaṁ ekasattārammaṇānampi
appamāṇagocaratā vuttā. evaṁ pamāṇaṁ aggahetvāti yathā
uddhumātākādīsu atirekuddhumātakādibhāvappatte padese nimittaṁ gayhati
evaṁ pamāṇaṁ aggahetvā. sakalapharaṇāvasenāti niravasesapharaṇāvasena.
nissaraṇattāti ettha. yaṁ yassa nissaraṇaṁ taṁ tassa
ujupaṭipakkhabhūtameva hoti yathā kāmānaṁ nekkhammaṁ rūpānaṁ arūpaṁ saṅkhārānaṁ
nibbānaṁ evaṁ domanassasahitānaṁ byāpādavihiṁsāratīnaṁ nissaraṇabhūtā
mettākaruṇāmuditā na somanassarahitā honti nissaraṇaggahaṇeneva
ca pubbabhāgiyānaṁ tāsaṁ upekkhāsampayogopi anuññātoti daṭṭhabbaṁ
anissaraṇabhāvato. tathāhi aṭṭhavīsatiyā cittuppādesu
karuṇāmuditānaṁ pavattiṁ ācariyā icchanti. na hi brahmavihārupekkhā
upekkhāvedanaṁ vinā vattati pārisuddhiupekkhā viya na hi kadāci

page number: 141

pārisuddhiupekkhā vedanupekkhaṁ vinā vattatīti.
[112] sātasahagatanti sukhasahagataṁ. tasmāti yasmā tato tvaṁ
bhikkhūtiādikāya desanāyacatunnampi appamaññānaṁ savitakkādibhāvo viya
upekkhāsahagatabhāvopi viññāyati tasmā. catassopi appamaññā
catukkapañcakajjhānikāti codakassa adhippāyo. evañhi satīti yadi
mūlasamādhimhi vuttamatthaṁ anantaraṁ vuttatāya brahmavihāresu pakkhipati
evaṁ sante kāyānupassanādayopi catukkapañcakajjhānikā siyuṁ.
na pana honti vipassanāvasena desitattāti adhippāyo. hontu
kāyānupassanādayo ānāpānabhāvanāvasena catukkapañcakajjhānikāti
vadeyyāti āsaṅkanto āha vedanānupassanādīsūtiādi.
byañjanacchāyāmattaṁ gahetvāti mettā me cetovimutti bhāvitā
bhavissatītiādīhi byañjanehi pakāsitoeva cittasamādhi ajjhattaṁ me
cittaṁ ṭhitaṁ bhavissatītiādīhipi byañjanehi pakāsitoti byañjanato
labbhamānasamādhicchāyāmattaṁ gahetvā ubhayattha labbhamānaṁ adhippāyaṁ
aggahetvāti attho. suttatthaṁ hi aññathā vadanto aññathā
vāditāya satthāraṁ avadanto nāma hoti. tenāha mā bhagavantaṁ
abbhācikkhīti. tayimaṁ dosaṁ pariharitukāmena na sabbaṁ suttaṁ nītatthameva.
tasmā garukulato adhippāyo maggitabboti dassento
gambhīrañhītiādiṁ vatvā tattha ādito paṭṭhāya adhippāyaṁ dassetuṁ
ayañhītiādimāha.

page number: 142

āyācitā dhammadesanā etenāti āyācitadhammadesano taṁ
āyācitadhammadesanaṁ. evamevāti garahane nipāto mudāevāti 1-
attho. ajjhattanti gocarajjhatte kammaṭṭhānārammaṇeti attho.
yasmā cittekaggatā nāma sakasantatipariyāpannā hoti tasmā
atthavaṇṇanāyaṁ niyakajjhattavasenāti vuttaṁ. cittaṁ ṭhitaṁ bhavissatīti
bahiddhā avikkhipamānaṁ ekaggabhāvena ṭhitaṁ bhavissati tatoeva
susaṇṭhitaṁ suṭṭhu samāhitanti attho. uppannāti avikkhambhitā.
pāpakāti lāmakā. akusalā dhammāti kāmacchandādayo
akosallasambhūtaṭṭhena akusalā dhammā. cittaṁ pariyādāya pavattituṁ
okāsādānena kusalacittaṁ khepetvā na ṭhassantīti yojanā.
iminā yathāvuttassa samādhānassa kāraṇamāha. cittekaggatāmattoti
bhāvanamanuyuttena paṭiladdhamattaṁ nātisubhāvitaṁ samādhānaṁ tampana
upari vuccamānānaṁ samādhivisesānaṁ mūlakāraṇabhāvato mūlasamādhīti
vutto svāyaṁ cittekaggatāmatto ajjhattameva cittaṁ saṇṭhapemi
sannisādemi ekodiṁ karomi samādahāmītiādīsu viya khaṇikasamādhi
adhippeto. yatheva hi aññatthāpi āraddhaṁ kho pana me
bhikkhave viriyaṁ ahosi asallīnaṁ .pe. samāhitaṁ cittaṁ ekagganti
vatvā vivicceva kāmehītiādivacanato paṭhamaṁ vuttacittekaggatā
khaṇikasamādhīti viññāyati evamidhāpīti. evaṁ so samādhīti
mūlasamādhimāha. assāti bhikkhuno. assa vā mūlasamādhissa.

footnote: 1. mudhāeva.

page number: 143

bhāvananti vaḍḍhanaṁ. ayaṁ samādhīti ca mūlasamādhiyeva adhippeto.
evaṁ bhāvitoti yathā araṇisahitena uppādito aggi gomayacuṇṇādīhi
vaḍḍhito gomayaggiādibhāvaṁ pattopi araṇisahitena uppāditamūlaggitveva
vuccati evamidhāpi mūlasamādhieva mettādivasena vaḍḍhitoti katvā vuttaṁ.
[113] aññesupi ārammaṇesu paṭhavīkasiṇādīsu. tattha yathā
mettābhāvanāpubbaṅgamena bhāvanānayena paṭhavīkasiṇādīsu
savitakkādibhāvavasena catukkapañcakajjhānasampāpanavidhinā mūlasamādhissa bhāvanā
vuttā evaṁ karuṇādibhāvanāpubbaṅgamaṁ paṭhavīkasiṇādīsupi bhāvanāvidhiṁ
dassetvā pacchā kāyānupassanādipubbaṅgamaṁ bhāvanāvidhiṁ dassento
āsavakkhayāya dhammaṁ desesi. tena vuttaṁ karuṇā me cetovimuttītiādi.
yadi evaṁ dhammānupassanāpariyosanāya desanāya arahattādhigamāya
kammaṭṭhānassa kathitattā puna tato tvaṁ bhikkhu imaṁ samādhiṁ savitakkampītiādi
kasmā vuttanti. dhammānupassanāya matthakappattidassanatthaṁ. sā hi
saṅkhārupekkhābhāvena vattamānā yathāvuttajjhānadhamme sammasantī
visesato matthakappattā nāma hoti. phalasamāpattibhūmidassanatthaṁ vuttanti
keci. puna yato kho tetiādi arahattappattito uddhaṁ laddhabbaphāsuvihāradassanaṁ.
tattha gacchasīti gamissasi.
[114] tasmāti savitakkampītiādikā desanā mettādīnaṁ

page number: 144

ārammaṇato aññasmiṁ ārammaṇe samādhiṁ sandhāya vuttā na
appamaññā tasmā. tathevātiādinā ganthantarenapi tamevatthaṁ
samattheti. tattha tathevāti tikacatukkajjhānavaseneva. abhidhammeti
cittuppādakaṇḍe appamaññāvibhaṅgādīsu ca tattha tattha abhidhammappadesesu.
subhaparamādivasenāti subhasaddo subhamicceva adhimutto hotīti
evaṁ vuttasubhavimokkhaṁ sandhāya vutto uttarapadalopena.
paramasaddo ukkaṁsaṭṭho. subho subhavimokkho paramo ukkaṁso paramā
koṭi etissāti subhaparamā mettā cetovimutti. tato paraṁ tāya
sādhetabbaṁ natthīti attho. asādhāraṇassa atthassa adhippetattā
vipassanāsukhādayo. idha pana anavasarā itaretaravisiṭṭhāpete
visesā pageva parehi. tenāha aññamaññaṁ asadiso
ānubhāvaviseso veditabboti. visesetvāti aññamaññaṁ visiṭṭhaṁ
katvā. tassa tassa upanissayattāti subhavimokkhādikassa tassa
tassa vimokkhassa pakatupanissayavasena upanissayapaccayabhāvato.
idāni tamatthaṁ pākaṭataraṁ katvā dassetuṁ mettāvihārissātiādi
vuttaṁ. assa mettāvihārissa. cittaṁ upasaṁharatoti sambandho.
appaṭikūlaparicayāti mettābhāvanāvasena sattasaññite yatthakatthaci
ārammaṇe appaṭikūlākāreneva gahaṇassa paricitattā tassa saṅkhārabhūtampi
yaṅkiñci ārammaṇaṁ appaṭikūlākāreneva paccupatiṭṭhati pageva

page number: 145

sabhāvato appaṭikūlanti. tatthassa cittaṁ abhirativasena nirāsaṅkaṁ
pavattati paccanīkadhammehi ca sukhena suṭṭhu ca vimuccati. yaṁ
tassa jhānassa vimokkhapariyāyo vutto tenāha appaṭikūlesūtiādi.
yathāvutto ca attho anatthacaraṇādiadhippāyena sacetane ārammaṇe
āghātaṁ uppādentassa paṭikūlaparicayā acetanepi vātātapādike
āghātuppattiyā vibhāvetabbo. na tato paranti tato subhavimokkhato
paraṁ kassaci vimokkhassa upanissayo na hotīti attho.
[115] abhihananti etenāti abhighāto daṇḍo abhighāto
yassa taṁ daṇḍābhighātaṁ taṁ ādi yassa taṁ daṇḍābhighātādi
daṇḍā .pe. rūpaṁ nimittaṁ yassa taṁ daṇḍābhighātādirūpanimittaṁ.
kimpana tanti āha sattadukkhanti. daṇḍappahārādijanitaṁ
karajarūpahetukaṁ sattānaṁ uppajjanakadukkhanti attho. rūpe ādīnavo
suparividito hoti karuṇāvihārissa rūpanimittattā dukkhassa karuṇāya
ca paradukkhāsahanarasattāti adhippāyo. tattha ākāse cittaṁ
pakkhandati sabbaso rūpānaṁ abhāvo vivaramapagamoti.
tena tenātiādīsu ayaṁ yojanā tena tena bhogasampattiādinā
pāmujjakāraṇena pamuditānaṁ sattānaṁ uppannapāmujjaviññāṇaṁ
samanupassantassa yogino sādhu vatāyaṁ satto pamodatīti muditāya
pavattisambhavato pamuditaviññāṇassa dassanena viññāṇaggahaṇaparicitaṁ
cittaṁ hotīti. anukkamādhigatanti ākāsakasiṇavajje yatthakatthaci

page number: 146

kasiṇe rūpāvacarajjhānādhigamānukkamena rūpavirāgabhāvanāya adhigataṁ.
ākāsanimittaṁ gocaro etassāti ākāsanimittagocaraṁ tasmiṁ
ākāsanimittagocare paṭhamāruppaviññāṇe. cittaṁ upasaṁharatoti
dutiyāruppādhigamāya bhāvanācittaṁ janentassa tathā bhāvayatoti attho.
tatthāti tasmiṁ paṭhamāruppaviññāṇe. cittanti viññāṇañcāyatanacittaṁ.
pakkhandatīti anupavisati vimokkhabhāvena appeti.
ābhogābhāvatoti sukhitā hontūtiādinā sukhādiāsiṁsanādivasena
ābhujanābhāvato. sattānaṁ sukhāsiṁsanādivasena pavattamānā
mettādibhāvanā paramatthaggahaṇamukhena satte ārammaṇaṁ karoti
upekkhābhāvanā pana tathā appavattitvā kevalaṁ ajjhupekkhanavaseneva
satte ārammaṇaṁ karotīti āha upekkhāvihārissa
sukhadukkhādiparamatthaggāhavimukhabhāvato avijjamānaggahaṇadukkhaṁ cittaṁ
hotīti. nanu ca kammassakā sattā te kassa ruciyā sukhitā vā
bhavissantītiādinā paṭikkhepavasenāpi paramatthaggahaṇamukheneva
upekkhābrahmavihāropi satte ārammaṇaṁ karotīti. saccametaṁ. taṁ pana
bhāvanāya pubbabhāge. matthakappattiyaṁ pana kevalaṁ ajjhupekkhanavaseneva
satte ārammaṇaṁ karotīti savisesaṁ paramatthato avijjamāneeva
visaye tassa pavatti. avijjamānaggahaṇadukkhatā ca ajjhupekkhanavasena
appanāppattiyā aparāmāsasattaggahaṇamuddhabhūtatāya veditabbā.
sesaṁ vuttanayameva.

page number: 147

[116] sabbāpetāti sabbāpi etā appamaññā.
dānādīnanti pāramibhāvappattānaṁ dānādīnaṁ buddhakaradhammānaṁ.
sabbakalyāṇadhammānanti sabbesaṁ anavajjadhammānaṁ samatiṁsāya pāramitānaṁ
taṁnimittānaṁ buddhayāniyānañca. sabbehi vā sundarasabhāvānaṁ. na
hi lokiyadhammā buddhakaradhammehi ānubhāvato ukkaṭṭhā nāma atthi.
buddhadhammesu vattabbameva natthi. paripūrikāti pāripūrikarā.
adhiṭṭhānāni viya hi appamaññā sabbāsaṁ pāramitānaṁ pāripūrikarā.
hitajjhāsayatāyātiādinā mettābrahmavihārādīnaṁ upekkhābrahmavihārassa
adhiṭṭhānabhāvadassanamukhena catūhi appamaññāhi attano
santānassa pageva abhisaṅkhatattā mahābodhisattā dānādipāramiyo
pūretuṁ samatthā honti nāññathāti imamatthaṁ dasseti. imassa
dātabbaṁ imassa na dātabbanti nidassanamattaṁ daṭṭhabbaṁ idaṁ
dātabbaṁ idaṁ na dātabbanti ca vibhāgaṁ akatvāti vattabbato.
deyyapaṭiggāhakavikapparahitā hi dānapāramitā. yathāha.
yathāpi kumbho sampuṇṇo yassa kassaci adhokato
vamate udakaṁ nissesaṁ na tattha parirakkhatīti-
ādi. sabbasattānanti idaṁ sukhanidānanti imināpi sambandhitabbaṁ.
dentīti iminā ca tena deyyadhammena viya dānadhammenāpi mahāsattānaṁ
lokassa bahupakāratā vuttā hoti tathā tassa pariṇāmanato.
tadatthadīpanatthaṁ hi vibhāgaṁ akatvāti vatvāpi sabbasattānanti

page number: 148

vuttaṁ. tesanti sabbasattānaṁ. upaghātanti etthāpi vibhāgaṁ
akatvāti ānetvā sambandhitabbaṁ. ayaṁ hettha padayojanā
vibhāgaṁ akatvā upaghātaṁ parivajjayantā sabbasattānaṁ sukhanidānaṁ
sīlaṁ samādayantīti. satte kālavikapparahitā ha sīlapāramitā.
lokatthameva cassa phalaṁ pariṇamiyati. nekkhammaṁ bhajantīti pabbajjaṁ
upagacchanti. pabbajitassa hi sabbaso sīlaṁ paripūrati na gahaṭṭhassa.
idhāpi vibhāgaṁ akatvā sabbasattānaṁ sukhanidānanti idaṁ ānetvā
sambandhitabbaṁ. na hi bodhisattā kālavibhāgaṁ katvā pabbajjaṁ
anutiṭṭhanti sīlaṁ vā samādiyanti. nidassanamattametaṁ
jhānādinekkhammabhajanassāpi icchitabbattā. sabbasattānaṁ sukhanidānatā
heṭṭhā vuttanayāva. esa nayo sesesupi. hitāhitesūti atthānatthesu.
asammohatthāyāti sammohaviddhaṁsanāya. paññaṁ pariyodapentīti
yogavihitaṁ vijjāṭṭhānādiṁ assutaṁ suṇantā sutaṁ vodapentā ahaṁkāramamaṁkārādiṁ
vidhunantā ñāṇaṁ visodhenti ahaṁ mamātivikapparahitā hi
paññāpāramitā. niccanti satataṁ avicchedena paṭipakkhena
abbokiṇṇaṁ. viriyamārabhantīti yathā sattānaṁ anuppannaṁ hitasukhaṁ uppajjati
uppannaṁ abhivaḍḍhati evaṁ parakkamaṁ karonti. saṅkocavikkhepavirahitā
hi viriyapāramitā. vīrabhāvaṁ pattāpīti iminā aparaddhānaṁ niggahasamatthataṁ
dasseti. nānappakāraṁ aparādhaṁ khamantīti mammacchedanākārena
attani pavattitaṁ nānāvidhaṁ aparādhaṁ sahanti. attaparavikappavirahitā

page number: 149

hi dosasahanā khantipāramitā. paṭiññaṁ na visaṁvādentīti avisaṁvādanasāmaññena
sabbassapi anariyavohārassa akāraṇamāha. paṭiññāte
apaṭiññāte ca diṭṭhādike micchāvikapparahitā hi saccapāramitā.
avicalādhiṭṭhānāti yathāsamādinnesu dānādidhammesu niccalādhiṭṭhāyino.
acalasamādānādhiṭṭhānaṁ samādinnesu ca buddhakaradhammesu sammadeva
avaṭṭhānaṁ adhiṭṭhānapāramitā. tesūti sattesu. avicalāyāti
paṭipakkhena akampanīyāya. evanti yathāvuttena sattesu
hitajjhāsayatādiākārena. yathā ca brahmavihārādhiṭṭhānā pāramiyo evaṁ
adhiṭṭhānādhiṭṭhānāpi. tathā hi yathāpaṭiññaṁ parānuggahāya pāramīnaṁ
anuṭṭhānena saccādhiṭṭhānaṁ. tappaṭipakkhapariccāgato cāgādhiṭṭhānaṁ.
pāramīhi sacittupasamato upasamādhiṭṭhānaṁ. tāhi parahitupāyakosallato
paññādhiṭṭhānaṁ. evaṁ paccekampi pāramitāsu yathārahaṁ netabbaṁ.
ayamettha saṅkhepo.
vitthārato pana pāramitāsu yaṁ vattabbaṁ taṁ paramatthadīpanīyaṁ
cariyāpiṭakavaṇṇanāyaṁ vuttanayeneva veditabbaṁ. ativitthārabhayena na
vitthārayimhā. tathā dasabalañāṇādiketi. etāva hontīti etā
hontievāti yojanā.
brahmavihāraniddesavaṇṇanā niṭṭhitā.
---------

page number: 150

āruppaniddesavaṇṇanā
[117] uddiṭṭhesūti cattāro āruppāti evaṁ uddiṭṭhesu.
niddhāraṇe cetaṁ bhummaṁ. tenevāha catūsu āruppesūti. tattha
rūpavivekeneva arūpaṁ. arūpameva āruppaṁ jhānaṁ. idha pana tadatthaṁ
kammaṭṭhānaṁ adhippetaṁ. taṁ bhāvetukāmo catutthajjhānaṁ uppādetīti
sambandho. rūpādhikaraṇanti rūpahetu. hetuaṭṭho hi ettha
adhikaraṇasaddo kāmādhikaraṇantiādīsu viya. daṇḍanaṭṭhena daṇḍo
muggarādi. parapīḷādhippāyena tassa ādānaṁ daṇḍādānaṁ. sattānaṁ
hiṁsanaṭṭhena satthaṁ āvudhaṁ. bhaṇḍanaṁ kalaho. virodho viggaho.
nānāvādatā vivādo. etanti yathāvuttaṁ daṇḍādānādikaṁ.
sabbasoti anavasesato. āruppe arūpabhāve āruppe vā
bhave. rūpānaṁyevāti diṭṭhādīnavānaṁ rūpānaṁyeva. na arūpānanti
adhippāyo. nibbidāyāti vikkhambhanavasena nibbindanatthāya.
virāgāyāti virajjanatthāya. nirodhāyāti nirujjhanatthāya. sabbametaṁ
samatikkamaṁ sandhāya vuttaṁ. daṇḍādānādīnanti ādisaddena
adinnādānādikaṁ sabbaṁ rūpahetukaṁ anatthaṁ saṅgaṇhāti. na idha pāliyaṁ
āgatamevāti daṭṭhabbaṁ. karajarūpeti yathāvuttādīnavādhikaraṇabhāvayogyaṁ
dassetuṁ vuttaṁ. oḷārikarūpeti attho. ādīnavanti dosaṁ.
tassāti rūpassa. ālokopi vaṇṇavisesoevāti tattha pavattaṁ

page number: 151

paṭibhāgaṁ nimittaṁ ugghāṭetvā siyā ākāsanimittaṁ uggahetuṁ na
pana paricchannākāsakasiṇaṁ ugghāṭetvā tassa hi ugghāṭanā nāma
rūpanimitteneva siyāti āha ṭhapetvā paricchinnākāsakasiṇaṁ navasūti.
keci pana ālokakasiṇampi ṭhapetvā aṭṭhasūti vadanti. tassa pana
ṭhapane kāraṇaṁ na dissati.
karajarūpaṁ atikkantaṁ hoti tassa anālambanato. yadi evaṁ
kasmā catutthajjhānavasenāti vuttaṁ nanu paṭhamajjhānādīni tassa
ālambanavaseneva pavattanti paṭibhāganimittārammaṇattā. saccametaṁ.
oḷārikaṅgappahānato pana santasabhāvena āneñjappattena
catutthajjhānena atikkantaṁ suṭṭhu atikkantaṁ nāma hotīti
catutthajjhānavasenāti vuttaṁ. keci assāsapassāsānaṁ nirujjhanato
kāmadhātusamatikkamanato cāti vadanti. taṁ akāraṇaṁ itaresaṁ
cittasamuṭṭhānarūpānaṁ sambhavato heṭṭhimajjhānānañca akāmadhātusaṁvatttaniyato.
tappaṭibhāgamevāti karajarūpapaṭibhāgameva. nimittaggāhasabhāvato
sadisañca nāma taṁ na hoti. tasmā kintassa samatikkamanenāti
anuyogaṁ sandhāya kathaṁ yathātiādi vuttaṁ.
tattha kathanti kathetukamyatāpucchā. yathāti opammatthe
nipāto. lekhācittanti kāḷavaṇṇādinā kataparikammāya lekhāya
cittaṁ. phalitantaranti vivaraṁ. disvāti dūrato disvā.
samānarūpasaddasamudācāranti sadisarūpasaṇṭhānasarappayogaṁ. ārammaṇavasenāti

page number: 152

mama cakkhu sobhaṇaṁ mama kāyo thiro mama parikkhārā sundarāti
evaṁ ārammaṇakaraṇavasena. karajarūpasamaṅgikāloti attano
attabhāvarūpena ceva ārammaṇarūpena ca samannāgatakālo.
tampīti kasiṇarūpassāpi. sāmiatthe hi idaṁ upayogavacanaṁ.
bhayasantāsādassanakāmatā viya samatikkamitukāmatāti yojanā. idañca
yathāvuttānaṁ nibbedavirāganirodhānaṁ sādhāraṇavacanaṁ. te hi tayo
apekkhitvā bhayasantāsādassanakāmatā vuttā.
[118] eko kira sunakho vane sūkarena pahaṭamatto palāto.
so arūpadassanavelāya bhattapacanaukkhaliṁ dūrato disvā sūkarasaññāya
bhīto uttasanto palāyi. pisācabhīruko puraso rattibhāge aparicite
dese matthakacchinnatālakkhandhaṁ disvā pisācasaññāya bhīto
uttasanto mucchito papatati. taṁ sandhāya vuttaṁ sūkarā .pe.
vattabbāti.
evanti yathāvuttaṁ opammatthaṁ nigamento āha. soti
yogāvacaro. tasmiṁ jhāne ādīnavaṁ passatīti sambandho. rūpanti
kasiṇarūpaṁ. santavimokkhatoti arūpajjhānato. tāni hi ye te
santā vimokkhā atikkamma rūpe āruppātiādīsu santavimokkhoti
āgatāni. santatāsiddhi cassa anussatito daṭṭhabbā. yathevāti
evakārena yena pakārena etaṁ rūpāvacaracatutthajjhānaṁ duvaṅgikaṁ
evaṁ āruppānipīti upekkhācittekaggatāvasena duvaṅgikatāmattaṁ dasseti

page number: 153

na tatiyajjhāne viya duvaṅgikatāmattaṁ. nanu cetthāpi duvaṅgikatāmattameva
bhūmibhedatoti. nāyaṁ doso upamopameyyabhāvassa bhinnādhikaraṇato.
tatthāti tasmiṁ rūpāvacaracatutthajjhāne. niyantinti apekkhaṁ.
pariyādāyāti ādīnavadassanena tasmiṁ jhāne khepetvā anapekkho
hutvāti attho. santato manasikaraṇeneva paṇītato sukhumato ca
manasikāro siddho hotīti āha santato manasikaritvāti. pattharitvāti
pageva vaḍḍhitaṁ tadāvaḍḍhanavasena pattharitvā. tenāti kasiṇarūpena.
ugghāṭeti kasiṇanti rūpāvacaracatutthajjhānassa ārammaṇabhūtaṁ
paṭhavīkasiṇādikasiṇarūpaṁ apaneti. ugghāṭanavidhiṁ pana dassento ugghāṭento
hītiādimāha. tattha saṁvelletīti paṭisaṁharati. aññadatthūti
ekaṁsena. neva ubbaṭṭatīti neva uṭṭhahati. na vivaṭṭatīti na
vinivaṭṭati. imassāti imassa kasiṇarūpassa. amanasikāranti
manasi akaraṇaṁ acintanaṁ. manasikārañca paṭiccāti ākāso
ākāsoti bhāvanamanasikārañca nissāya. idaṁ vuttaṁ hoti
rūpāvacaracatutthajjhānassa ārammaṇabhūtaṁ kasiṇarūpaṁ na sabbena sabbaṁ manasikaroto
tena ca phuṭṭhokāsaṁ ākāso ākāsoti bhāvanamanasikaroto yadā
taṁ bhāvanānubhāvena ākāsaṁ hutvā upaṭṭhāti tadā so
kasiṇaṁ ugghāṭeti nāma tañca tena ugghāṭitaṁ nāma hotīti.
tenāha kasiṇugghāṭimākāsamattaṁ paññāyatīti. sabbametanti tividhaṁ

page number: 154

cetaṁ ekameva pariyāyabhāvato.
[119] nīvaraṇāni vikkhambhantīti kasmā vuttaṁ nanu rūpāvacarapaṭhamajjhānassa
upacārakkhaṇeyeva nīvaraṇāni vikkhambhitāni tato paṭṭhāya cassa
na nesaṁ pariyuṭṭhānaṁ. yadi siyā jhānato parihāyeyya. yaṁ paneke vadanti
attheva sukhumāni arūpajjhānavikkhambhaneyyāni nīvaraṇāni tāni sandhāyetaṁ
vuttanti taṁ tesaṁ matimattaṁ. na hi mahaggatakusalesu lokuttarakusalesu viya
odhiso pahānaṁ nāma atthi. yo pana rūpāvacarehi āruppānaṁ
oḷāraphalatādiviseso so bhāvanāvisesena santatarapaṇītatarabhāvena
tesuyeva purimapurimehi pacchimapacchimānaṁ viyāti daṭṭhabbaṁ. vikkhambhantīti pana
vacanaṁ vaṇṇabhaṇanavasena vuttaṁ. tathāhi aññatthāpi heṭṭhā
pahīnānaṁ upari pahānaṁ vuccati. ye pana sabbe kusalā dhammā
sabbesaṁ akusalānaṁ paṭipakkhāti katvā evaṁ vuttanti vadanti tehi
dutiyajjhānupacārādīsu nīvaraṇavikkhambhanāvacanassa kāraṇaṁ vattabbaṁ.
sati santiṭṭhatīti ākāsanimittārammaṇā sati sammā supatiṭṭhitā
hutvā tiṭṭhati. satisīsena cettha upacārajjhānānuguṇānaṁ
saddhāpañcamānaṁ sakiccayogaṁ dasseti. upacārenāti upacārajjhānena.
idhāpīti rūpāvacaracatutthajjhānaṁ sandhāya sampiṇḍanaṁ. taṁ hi
upekkhāvedanāsampayuttaṁ. sesanti sesāni kāmāvacarānītiādi. yaṁ idha
vattabbaṁ avuttaṁ taṁ pana paṭhavīkasiṇaniddese vuttanayānusāreneva

page number: 155

veditabbanti āha paṭhavīkasiṇe vuttanayamevāti.
evaṁ yaṁ tattha avisiṭṭhaṁ taṁ atidisitvā idāni visiṭṭhaṁ
dassetuṁ ayaṁ pana visesotiādimāha. yānappatoḷikumbhimukhādīnanti
oguṇṭhanasivikādiyānānaṁ mukhaṁ yānamukhaṁ patoḷiyā khuddakadvārassa
mukhaṁ patoḷimukhaṁ. kumbhimukhanti paccekaṁ mukhasaddo sambandhitabbo.
ākāsaṁyeva yānamukhādiparicchinnaṁ. parikammamanasikārenāti parikammabhūtena
manasikārena upacārajjhānena. parikammaṁ anulomaṁ upacāroti
ca anatthantaraṁ hetaṁ. pekkhamāno arūpāvacarajjhānacakkhunā.
[120] sabbākārenāti rūpanimittadaṇḍādānasambhavadassanādinā sabbena
rūpadhammesu paṭhavīkasiṇādirūpanimittesu tadārammaṇajjhānesu ca dosadassanākārena
tesueva vā rūpādīsu nikantippahānānāvajjitukāmatādinā. rūpajjhānampi
rūpanti vuccati uttarapadalopena rūpūpapattiyā maggaṁ bhāvetītiādīsu 1-
yathā rūpabhavo rūpaṁ. rūpīti hi rūpajjhānalābhīti attho. ārammaṇampi
kasiṇarūpaṁ rūpanti vuccati purimapadalopena yathā devadatto dattoti.
rūpāni passatīti kasiṇarūpāni passati kasiṇarūpāni jhānacakkhunā passatīti attho.
tasmāti yasmā uttarapadalopena purimapadalopena ca yathākkamaṁ
rūpajjhānakasiṇarūpesu rūpavohāro dissati tasmā rūpe rūpajjhāne
taṁsahagatā saññā rūpasaññā. tadārammaṇassa cāti casaddena

footnote: 1. abhi. saṁ. 70.

page number: 156

yathāvuttaṁ rūpāvacarajjhānaṁ sampiṇḍeti. tena pāliyaṁ
rūpasaññānanti sarūpekasesena niddeso katoti dasseti. virāgāti
jigucchanato. nirodhāti tappaṭibaddhacchandarāgavikkhambhanena nirodhanato.
vuttamevatthaṁ pākaṭataraṁ kātuṁ kiṁ vuttaṁ hotītiādi vuttaṁ. tassa
sabbākārena virāgā anavasesānaṁ nirodhāti evaṁ vā ettha yojanā
kātabbā. ārammaṇe avirattassa saññāsamatikkamo na hotīti
idaṁ yasmā imāni jhānāni ārammaṇātikkamena pattabbāni na
aṅgātikkamenāti katvā vuttaṁ yasmā panettha saññāsamatikkamo
ārammaṇasamatikkamena vinā na hoti tasmā samatikkantāsu ca
saññāsu ārammaṇaṁ samatikkantameva hotīti āha. avatvā
vuttoti sambandho. samāpannassātiādīsu kusalasaññāvasena
samāpannaggahaṇaṁ vipākasaññāvasena upapannaggahaṇaṁ kiriyasaññāvasena
diṭṭhadhammasukhavihāraggahaṇaṁ. arahato hi jhānāni visesato
diṭṭhadhammasukhavihāro.
[121] yadi saññāsamatikkamassa ananipphāditāarammaṇasamatikkamo
vibhaṅge ca avutto atha kasmā idha gahitoti anuyogaṁ sandhāyāha
yasmā panātiādi. ārammaṇasamatikkamavasenāpi ayamatthavaṇṇanā
katā tadārammaṇassa cetaṁ adhivacanantiādinā vibhaṅge viya saññāya
samatikkamameva avatvāti adhippāyo.
paṭighāṭenāti paṭihanane visayivisayasamodhānena.

page number: 157

atthaṅgamātiādīsu purimaṁ purimaṁ pacchimassa pacchimassa atthavacanaṁ. tasmā
paṭighasaññānaṁ atthaṅgamo jhānasamaṅgikāle anuppattīti tassa idheva
gahaṇe kāraṇaṁ anuyogamukhena dassetuṁ kāmañcetātiādi vuttaṁ.
ussāhajananatthaṁ paṭipajjanakānaṁ. etāsaṁ paṭighasaññānaṁ ettha
paṭhamāruppakathāya vacanaṁ atthaṅgamavasena. kiṁ vā pasaṁsākittanena.
paṭighasaññānaṁ pana atthaṅgamo idheva vattabbattā vuttoti dassetuṁ
athavātiādi vuttaṁ.
tattha sabhāvadhammassa abhāvo nāma paṭipakkhena pahīnatāya vā
paccayābhāvena vā. tesu rūpajjhānasamaṅgino paṭighasaññānaṁ abhāvo
paccayabhāvamattena na paṭipakkhādhigamenāti dassento āha
kiñcāpītiādi. tattha tāti paṭighasaññā. rūpāvacaranti rūpāvacarajjhānaṁ.
samāpannassāti samāpajjitvā viharantassa. kiñcāpi na santīti
yojanā. na pahīnattā na santīti na tadā paṭighasaññā
pahīnabhāvena na santi nāma. tattha kāraṇamāha na hi rūpavirāgāya
rūpāvacarabhāvanā saṁvattatīti. nanu ca paṭighasaññāpi arūpadhammāevāti
codanaṁ sandhāyāha rūpāyattā ca etāsaṁ pavattīti. ayaṁ
pana bhāvanāti arūpabhāvanamāha. dhāretunti avadhāretuṁ. idhāti
arūpajjhāne. aneñjābhisaṅkhāravacanādīhi āneñjatā. ye te
santā vimokkhā atikkamma rūpe āruppātiādinā santavimokkhatā
ca vuttā. dosadassanapubbakapaṭipakkhabhāvanāvasena paṭighasaññānaṁ

page number: 158

suppahīnattā mahatāpi saddena arūpasamāpattito na vuṭṭhāti.
tathā pana na suppahīnattā sabbarūpāvacarasamāpattito vuṭṭhānaṁ siyā.
paṭhamajjhānaṁ pana appakampi saddaṁ na sahatīti taṁ samāpannassa
saddo kaṇṭakoti vuttaṁ. āruppabhāvanāya abhāve cutito uddhaṁ
uppattirahānaṁ rūpasaññāpaṭighasaññānaṁ yāva attano vipākappavatti
tāva anuppattidhammatāpādanena samatikkamo atthaṅgamo ca vutto.
[122] nānattasaññāsu pana yā tasmiṁ bhave na uppajjanti
ekantarūpanissitā tā anokāsatāya na uppajjanti na āruppabhāvanāya
nivāritattā. anivāritattā ca kāci uppakhjanti. tasmā
tāsaṁ amanasikāro anāvajkhanaṁ apaccavekkhaṇaṁ javanapaṭipādakena vā
bhavaṅgamanassa anto akaraṇaṁ appavesanaṁ vuttaṁ.
[123] tena ca nānattasaññāmanasikārahetūnaṁ rūpānaṁ samatikkamā
samādhissa thirabhāvaṁ dassetuṁ saṅkhepatotiādi vuttaṁ. apica imehi
tīhi padehi ākāsānañcāyatanasamāpattiyā vaṇṇo kathito sotūnaṁ
ussāhajananatthaṁ palobhanatthañca. ye hi akusalā evaṁgāhino
sabbassādarahite ākāse pavattitasaññāya ko ānisaṁsoti te
tato micchāgāhato nivattetuṁ tīhi padehi jhānassa ānisaṁso kathito.
taṁ hi sutvā tesaṁ evaṁ bhavissati evaṁ santā kirāyaṁ samāpatti
evaṁ paṇītā handassā nibbattanatthaṁ ussāhaṁ karissāmāti.
assāti ākāsassa. uppādoeva anto uppādanto.

page number: 159

tathā vayanto. sabhāvadhammo hi ahutvā sambhavato hutvā ca
vinassanato udayavayaparicchinno. ākāso pana asabhāvadhammattā
tadubhayābhāvato ananto vutto. ajṭākāsaparicchinnākāsānaṁ idha
anadhippetattā ākāsoti kasiṇugghāṭimākāso vuccatīti āha.
kasiṇaṁ ugghāṭiyati etenāti kasiṇugaghāṭo. tadeva kasiṇugghāṭimaṁ.
manasikāravasenāpīti rūpavivekamattaggahaṇena paricchedassa aggahaṇato
anantapharaṇākārena pavattaparikammamanasikāravasenāpi. anantaṁ pharatīti
aggahitaparicchedatāya anantaṁ katvā parikammasamphassapubbakena
jhānasamphassena phusati. yathā bhisajjameva bhesajjaṁ evaṁ ākāsānantameva
ākāsānañcaṁ saṁyogaparassa takārassa cakāraṁ katvā. jhānassa
pavattiṭṭhānabhāvato ārammaṇaṁ adhiṭṭhānaṭṭhena āyatanamassāti vuttaṁ
adhiṭṭhānaṭṭhena āyatanasaddassa dassanato. kāraṇākarasañjātidesanivāsatthepi
āyatanasaddo idha yujjateva.
[124] ciṇṇo carito paguṇīkato āvajjanādilakkhaṇo vasibhāvo
etenāti ciṇṇavasibhāvo tena ciṇṇavasibhāvena rūpāvacarasaññaṁ
anatikkamitvā anadhigantabbato. taṁsahagatasaññāmanasikārasamudācārassa
hānabhāgiyabhāvāvahato taṁ samatikkameneva tadaññesaṁ samatikkamitabbānaṁ
samatikkamasaddhito ca vuttaṁ āsannarūpāvacarajjhānapaccatthikāti.
vīthipaṭipannāya bhāvanāya uparūparivisesāvahabhāvato paṇītabhāvasiddhito
ca paṭhamāruppato dutiyāruppaṁ

page number: 160

santatarasabhāvanti āha no ca viññāṇañcāyatanamiva santāti. vakkhati
hi suppaṇītatarā honti pacchimā pacchimā idhāti. anantaṁ
anantanti kevalaṁ anantaṁ anantanti na manasikātabbaṁ na bhāvetabbaṁ
anantaṁ viññāṇaṁ anantaṁ viññāṇanti pana manasikātabbaṁ viññāṇaṁ
viññāṇanti vā. tasmiṁ nimitteti tasmiṁ paṭhamāruppaviññāṇasaṅkhāte
viññāṇanimitte. cittaṁ cārentassāti bhāvanācittaṁ
pavattentassa. ākāsaphuṭṭhe viññāṇeti kasiṇugghāṭimākāsaṁ
pharitvā pavatte paṭhamāruppaviññāṇe ārammaṇabhūte. appetīti
appanāvasena pavattati. sabhāvadhammepi ārammaṇasamatikkamabhāvanābhāvato
idaṁ appanāppattaṁ hoti catutthāruppaṁ viya. appanānayo
panettha vuttanayenevāti ettha. dutiyāruppajjhāne purimabhāge tīṇi
cattāri vā javanāni kāmāvacarāni upekkhāvedanāsampayuttāneva
honti. catutthaṁ pañcamaṁ vā arūpāvacarantiādinā paṭhamāruppajjhāne
vuttena nayena. athavā. appanānayoti sabhāvadhammepi ārammaṇe
jhānassa appanānayo ārammaṇātikkamabhāvanāvasena āruppaṁ appanaṁ
pāpuṇāti. appanāppattasseva jhānassa ārammaṇasamatikkamanamattaṁ
tattha hotīti maraṇānussatiniddese vuttena nayena veditabboti
attho.
sabbasoti sabbākārena paṭhamāruppe āsannaruppajjhānapaccatthikatā
asantasabhāvatātievamādinā sabbena dosadassanākārena

page number: 161

tattha vā nikkantippahānānāvajjitukāmatādiākārena sabbaṁ
vā kusalavipākakiriyābhedato anavasesanti attho. svāyamattho heṭṭhā
vuttanayena ñātuṁ sakkāti āha sabbasoti idaṁ vuttanayamevāti.
[125] jhānassa ākāsānañcāyatanatā bāhiratthasamāsavasena
heṭṭhā vuttāti āha pubbe vuttanayena jhānampi ākāsānañcāyatananti.
ārammaṇassa pana samānādhikaraṇasamāsavasenāti taṁ dassetuṁ
ārammaṇampītiādi vuttaṁ. tattha purimanayenevāti idaṁ nāssa
antotiādinā vuttapadasiddhiṁ sandhāya vuttaṁ. yathā adhiṭṭhānaṭṭhena
evaṁ sañjātidesaṭṭhenapi āyatanasaddena idha attho yujjatīti dassetuṁ
tathātiādi vuttaṁ. tattha sañjāyati etthāti sañjāti. sañjātievaṁ
deso sañjātideso. jhānaṁ appavattikaraṇena ārammaṇaṁ
amanasikaraṇena ubhayampi vā ubhayathā yojetabbaṁ. jhānassāpi hi
anāvajjanaṁ javanapaṭipādakena vā bhavaṅgamanassa antoakaraṇaṁ amanasikaraṇaṁ
ārammaṇassa ca ārammaṇakaraṇavasena appavattanaṁ appavattikaraṇanti
atthassa sambhavato ekajjhaṁ katvā sāmaññaniddesena ekasesanayena vā.
pubbe anantassa ākāsassa ārammaṇakaraṇavasena paṭhamāruppaviññāṇaṁ
attano pharaṇākāreneva anantanti manasikātabbattā anantaṁ
viññāṇanti vuttanti puna manasikāravasena vā anantanti vuttaṁ.
sabbaso manasikaraṇavasenāti adhippāyo. tenāha anavasesato

page number: 162

manasikaronto anantanti manasikarotīti. jhānavibhaṅgepi ayamevattho
vuttoti dassento yampi vibhaṅge vuttantiādimāha. tassā
pāliyā evaṁ vā attho veditabbo. taṁyeva ākāsaṁ phuṭṭhaṁ
viññāṇaṁ viññāṇañcāyatanaviññāṇena manasikarotīti ayaṁ panattho
yutto viya dissati. taṁyeva ākāsaṁ viññāṇena phuṭṭhaṁ tena
gahitākāraṁ manasikaroti evaṁ taṁ viññāṇaṁ anantaṁ pharatīti. yaṁ hi
ākāsaṁ paṭhamāruppasamaṅgī viññāṇena anantaṁ pharati taṁ pharaṇākārasahitameva
viññāṇaṁ manasikaronto dutiyāruppasamaṅgī anantaṁ pharatīti vuccati.
[126] manasikāravasena anantapharaṇākārena idha anantatā na
ākāsassa viya uppādantādiabhāvenāti nāssa antoti anantanti
ettakamevāha. ruḷhisaddoti iminā viññāṇānañcanti etassa
padassa atthe viññāṇañcasaddo niruḷhoti dasseti. yathāvuttaṁ vā
viññāṇaṁ dutiyāruppajjhānena añciyati vuttākārena ālambiyatīti
viññāṇañcanti evamettha attho daṭṭhabbo. sesaṁ vuttatthamevāti
āha purimasadisamevāti.
tatiyāruppakammaṭṭhāne yaṁ heṭṭhā vuttasadisaṁ taṁ vuttanayānusārena
veditabbaṁ. apubbameva vaṇṇayissāma. tattha tassevāti yaṁ ārammaṇaṁ
ārabbha viññāṇañcāyatanaṁ pavattaṁ tasseva. kiṁ pana tanati āha
ākāsānañcāyatanaviññāṇassāti. etena

page number: 163

tato aññaṁ tatiyāruppajjhānassa ārammaṇaṁ natthīti dasseti.
ārammaṇabhūtassāti iminā tassa anārammaṇabhūtaṁ dutiyāruppaviññāṇaṁ
nivatteti. abhāvoti natthitā. suññatāti rittatā. vivittākāroti
viveko. tīhipi padehi paṭhamāruppaviññāṇassa apagamameva vadati.
manasikātabboti vatvā manasikāravidhiṁ dassetuṁ taṁ viññāṇantiādi vuttaṁ.
tattha amanasikaritvāti sabbena sabbaṁ manasiakatvā acintetvā.
vāsaddo aniyamaṭṭho. tena tīsu pakāresu ekena atthasiddhīti
dasseti. tasmiṁ nimitteti tasmiṁ paṭhamāruppaviññāṇassa
abhāvasaṅkhāte jhānuppattinimitte. ākāse phuṭṭheti ākāsaṁ pharitvā
pavatte. ākāsaphuṭṭheti vā pāṭho. suññavivittanatthibhāveti
suññabhāve vivittabhāve natthibhāve vāti. yena ākārena bhāvitaṁ
tassa gahaṇatthaṁ vuttaṁ. athavā. suññavivittanatthibhāveti
suññavivittasaṅkhāte natthibhāve. tena vināsābhāvameva dasseti na
pure abhāvādike.
[127] tasmiṁ hi appanācitteti ākiñcaññāyatanajhānasampayutte
appanāvasena pavatte citte tasmiṁ vā paṭhamāruppassa apagamanasaṅkhāte
natthibhāve yathāvutte appanācitte uppanne. so bhikkhu abhāvameva
passanto viharatīti sambandho. puriso katthaci gantvā āgantvā suññameva
passati natthibhāvameva passatīti

page number: 164

yojanā. taṁ ṭhānanti taṁ sannipātaṭṭhānaṁ. parikammamanasikārena
antarahiteti iminā ārammaṇakaraṇābhāvena tassa antaradhānaṁ na
naṭṭhattāti dasseti. tatridaṁ opammasaṁsandanaṁ yathā so puriso
tattha sannipatitaṁ bhikkhusaṅghaṁ disvā gato tato sabbesu bhikkhūsu
kenacideva karaṇīyena apagatesu āgantvā taṁ ṭhānaṁ bhikkhūhi suññameva
passati na bhikkhūnaṁ tatopi apagatakāraṇaṁ evamayaṁ yogāvacaro pubbe
viññāṇañcāyatanajjhānacakkhunā paṭhamāruppaviññāṇaṁ disvā pacchā
natthīti parikammamanasikārena tasmiṁ apagate tatiyāruppajjhānacakkhunā
tassa natthibhāvameva passanto viharati na tassa apagamanakāraṇaṁ vīmaṁsati
jhānassa tādisābhogābhāvatoti. sabbaso viññāṇañcāyatanaṁ
samatikkammāti ettha yaṁ vattabbaṁ taṁ heṭṭhā vuttanayānusārena
veditabbaṁ.
[128] natthitā pariyāyasuññavivittabhāvāti natthītipadassa
atthaṁ vadantena suññavivittapadānipi gahitāni. āmeṇḍitavacanaṁ pana
bhāvanākāradassanaṁ. vibhaṅgepi imassa padassa ayamevattho vuttoti
dassetuṁ yampi vibhaṅgetiādi vuttaṁ. tattha taññeva viññāṇaṁ
abhāvetīti yaṁ pubbe anantaṁ viññāṇanti manasikataṁ paṭhamāruppaviññāṇaṁ
taṁyevāti attho. taṁyeva hi ārammaṇabhūtaṁ paṭhamena viya
rūpanimittaṁ tatiyenāruppenābhāvetīti. khayato sammasananti
bhaṅgānupassanamāha. sā hi saṅkhatadhammānaṁ bhaṅgābhāvameva passanti

page number: 165

viññāṇampi abhāvetītiādinā vattabbataṁ labhatīti adhippāyenāha
khayato sammasanaṁ viya vuttanti. assāti pāṭhassa. puna assāti
viññāṇassa. abhāvetīti abhāvaṁ karoti. yathā ñāṇassa na
upatiṭṭhati evaṁ karoti amanasikaraṇato. tatoeva vibhāveti
vigatabhāvaṁ karoti. vināseti vā yathā na dissati tathā
karaṇato. teneva antaradhāpeti tirobhāvaṁ gameti. na aññathāti
imissā pāliyā evamattho na ito aññathā ayujjamānakattāti
adhippāyo.
assāti paṭhamāruppaviññāṇābhāvassa. kiñcananti kiñcipi.
sabhāvadhammassa appāvasesatā nāma bhaṅgoeva siyāti āha
bhaṅgamattampi assa avasiṭṭhaṁ natthīti. sati hi bhaṅgamattepi tassa
sakiñcanatā siyā. akiñcananti ca viññāṇassa kiñci pakāraṁ
aggahetvā sabbena sabbaṁ vibhāvanamāha. sesaṁ vuttanayameva.
[129] no ca santāti yathā nevasaññānāsaññāyatanasamāpatti
saṅkhārāvasesasukhumabhāvappattiyā savisesā santā evamayaṁ
ākiñcaññāyatanasamāpatti no ca santā tadabhāvato. yā ayaṁ
khandhesu paccayayāpanīyatāya rogamūlatāya ca rogasarikkhatā dukkhatā
sūlayogādinā gaṇḍasarikkhatā pīḷājananādinā sallasarikkhatā ca sā
saññāya sati hoti nāsatīti vuttaṁ saññā rogo saññā gaṇḍo
saññā sallanti. sā cettha paṭukiccā pañcavokārabhavato

page number: 166

oḷārikasaññā veditabbā. na kevalaṁ saññāeva athakho
vedanācetanādīnampi saṅgaho daṭṭhabbo. saññāsīsena pana niddeso
kato. etaṁ santanti etaṁ asantabhāvakararogādisarikkhasaññāvirahato
santaṁ. tatoeva paṇītaṁ. kiṁ pana tanti āha nevasaññānāsaññāti.
tadapadesena taṁsampayuttaṁ jhānamāha. ādīnavanti ettha
rogādisarikkhasaññādisambhavopi ādīnavo daṭṭhabbo na
āsannaviññāṇañcāyatanapaccatthikatāva. uparīti catutthāruppe.
sāvāti sāeva. pavattitāti pavattitā nibbattitā vaḷañjitā.
tasmiṁ nimitteti tasmiṁ tatiyāruppasamāpattisaṅkhāte jhānanimitte.
mānasanti cittaṁ manoeva mānasanti katvā. bhāvanāmanasikāraṁ vā.
taṁ hi manasi bhavanti mānasanti vuccati. jhānasampayuttadhammānampi
jhānānuguṇatāya samāpattipariyāyo labbhatīti āha
ākiñcaññāyatanasamāpattisaṅkhātesu catūsu khandhesūti.
ārammaṇabhūtesūti adhippāyo.
yathāvuttaṁ ākiñcaññaṁ ārammaṇapaccayabhāvato āyatanaṁ
kāraṇamassāti jhānaṁ ākiñcaññāyatanaṁ. ākiñcaññameva
ārammaṇapaccayabhūtaṁ jhānassa kāraṇanti ārammaṇaṁ ākiñcaññāyatananti
evaṁ vā attho daṭṭhabbo. sesamettha heṭṭhā vuttanayānusārena
veditabbaṁ.
[130] yāya saññāya bhāvatoti yādisāya saññāya

page number: 167

atthibhāvena. yā hi sā paṭusaññā kiccassa abhāvato saññātipi
na vattabbā saññāsabhāvānativattanato asaññātipi na vattabbā
tassā vijjamānattāti attho. tanti taṁ jhānaṁ. taṁ tāva
dassetunti ettha. tanti taṁ saññāpaṭipadaṁ yathāvuttaṁ saññaṁ
tassā ca adhigamupāyanti attho. nevasaññīnāsaññīti hi
puggalādhiṭṭhānena dhammaṁ uddharantena saññāvantamukhena saññā uddhaṭā.
aññathā nevasaññānāsaññāyatananti uddharitabbaṁ siyā. sā
pana paṭipadā yattha pavattati yathā ca pavattati taṁ dassetuṁ
ākiñcaññāyatanaṁ santato manasikaroti saṅkhārāvasesasamāpattiṁ
bhāvetīti vuttaṁ. ākiñcaññāyatanaṁ hi catutthāruppabhāvanāya
pavattiṭṭhānasaṅkhārāvasesasamāpattiyā pavattiākāroti. yatra hi
nāmāti yā nāma. natthibhāvampīti viññāṇassa suññatampi. evaṁ
sukhumampīti adhippāyo. santārammaṇatāyāti santaṁ ārammaṇaṁ etissā
santārammaṇā tassa bhāvo santārammaṇatā tāyanajjhānasantatāya 1-.
na hi tatiyāruppasamāpatti catutthāruppajjhānato santā. codako
yaṁ santato manasikaroti na tattha ādīnavadassanaṁ bhaveyya asati ca
ādīnavadassane samatikkamoeva na siyāti dassento santato
ce manasikaroti kathaṁ samatikkamo hotīti āha. itaro
asamāpajjitukāmatāyāti parihāramāha. tena ādīnavadassanampi
atthevāti dasseti. so hītiādinā vuttamevatthaṁ pākaṭataraṁ karoti.

footnote: 1. tāya na jhānasantatāya.

page number: 168

tattha yasmiṁ jhāne abhirati tattha āvajjanasamāpajjanāti paṭipattiyā
bhavitabbaṁ. sā panassa tatiyāruppe sabbaso natthi. kevalaṁ
saññābhāvato ārammaṇakaraṇamattamevāti dassento kiñcāpītiādimāha.
[131] samatikkamitvāva gacchatīti tesaṁ sippīnaṁ jīvitaṁtiṇāyapi
amaññamāno te vītivattatiyeva. soti yogāvacaro. tanti
tatiyāruppasamāpattiṁ. pubbe vuttanayenevāti santā vatāyaṁ
samāpattītiādinā vuttena nayena santato manasikaronto. tanti yāya
nevasaññīnāsaññī nāma hoti saṅkhārāvasesasamāpattiṁ bhāvetīti vuccati taṁ
saññaṁ pāpuṇātīti yojanā. saññāsīsena hi desanā. paramasukhumanti
ukkaṁsagatabhāvaṁ. saṅkhārāvasesasamāpattinti ukkaṁsagataṁ sukhumatāya saṅkhārānaṁ
sesatāmattaṁ samāpattiṁ. tenāha accantasukhumabhāvappattasaṅkhāranti.
antamaticca accantaṁ yato sukhumatamaṁ nāma natthi tathā
paramukkaṁsagatasukhumatamaṁ saṅkhāranti attho. paṭhamajjhānupacārato
paṭṭhāya hi gacchantiyā viya pavattamānāya bhāvanāya anukkamena
saṅkhārā tattha antimakoṭṭhāsataṁ pāpitā tato paraṁ nirodhoeva
na saṅkhārappavattīti. tena vuccati saṅkhārāvasesasamāpattīti.
yaṁ taṁ catukkhandhaṁ. atthatoti kusalādivisesavisiṭṭhaparamatthato.
visesato adhipaññāsikkhāya adhiṭṭhānabhūtaṁ idhādhippetanti āha idha
samāpannassa cittacetasikā dhammā adhippetāti. oḷārikāya

page number: 169

saññāya abhāvatoti yadipi catutthāruppavipākasaññāya catutthāruppakusalasaññā
oḷārikā tathā vipassanā maggaphalasaññāhi tathāpi oḷārikasukhumatā
nāma upādāyupādāya gahetabbāti pañcavokārabhavapariyāpannāya
viya catuvokārepi heṭṭhā tīsu bhūmīsu saññāya viya oḷārikāya
abhāvato. sukhumāyāti saṅkhārāvasesasukhumabhāvappattiyā
sukhumāya saññāya bhāvato vijjamānattā. nevassāti
ettha nakāro abhāvaṭṭho. nāsaññāti ettha nakāro
aññaṭṭho. akāro abhāvaṭṭhova. asaññaṁ anasaññañcāti attho.
pariyāpannattāti ekadesabhāvena antogadhattā. etthāti catutthāruppe
dutiye atthavikappe. nevasaññāti ettha nakāro aññaṭṭho.
tathā nāsaññāti ettha nakāro akāro ca aññaṭṭhoevāti
tena dvayena saññābhāvoeva dassitoti dhammāyatanapariyāpannatāya
āyatanabhāvo vutto vāti adhiṭṭhānaṭṭhenāti vuttaṁ nissayappaccayabhāvato.
kiṁ pana kāraṇaṁ yenettha saññāva edisī jātāti anuyogaṁ
sandhāyāha nakevalantiādi. saññāsīsenāyaṁ desanā
katā nānattakāyā nānattasaññinotiādīsu viyāti daṭṭhabbaṁ.
esa atthoti kiñci visesaṁ upādāya sabhāvato atthīti vattabbasseva
dhammassa kiñci visesaṁ upādāya natthīti vattabbatāsaṅkhāto attho.
[132] atithokampi yantelamatthi bhanteti āha akappiyabhāvaṁ
upādāya. tadeva natthi bhante telanti āha nāḷipūraṇaṁ upādāya.

page number: 170

tenāha tattha yathātiādi.
[134] yadi ārammaṇasañjānanaṁ saññākiccaṁ taṁ saññā
samānā kathamayaṁ kātuṁ na sakkotīti āha dahanakiccamivātiādi.
saṅkhārāvasesasukhumabhāvappattiyāeva hesā paṭusaññākiccaṁ kātuṁ
na sakkoti tatoeva ñāṇassa sugayhāpi na hoti. tenāhaṁ
nibbidājananampi kātuṁ na sakkotīti. akatābhinivesoti akatavipassanābhiniveso
appavattitasammasanacāro. pakativipassakoti pakatiyā
vipassako. khandhādimukhena vipassanaṁ abhinivisitvā dvārālambanehi
saddhiṁ dvārappavattadhammānaṁ vipassako. sakkuṇeyya tabbisayaudayabbayañāṇaṁ
uppādetuṁ. yathā pana sakkoti taṁ dassetuṁ sopītiādi
vuttaṁ. kalāpasammasanavasenevāti catutthāruppacittuppādapariyāpanne
phassādidhamme avinibbhujja ekato gahetvā kalāpato samuhato
sammasanavasena nayavipassanāsaṅkhātakalāpasammasanavasena. phassādidhamme
vinibbhujjitvā visuṁ visuṁ sarūpato gahetvā aniccādivasena sammasanaṁ
anupadadhammavipassanā. evaṁ sukhumattaṁ gatā yathā dhammasenāpatināpi
nāma anupadaṁ na vipassaneyyāti attho.
therassāti aññatarassa therassa. aññāhipīti ettha
ayamparā upamā eko kira brāhmaṇo aññataraṁ purisaṁ manuññaṁ
mattikabhājanaṁ gahetvā ṭhitaṁ disvā yāci dehi imaṁ bhājananti.
so surāsittataṁ sandhāya nāyyo sakkā dātuṁ surā ettha

page number: 171

atthīti āha. brāhmaṇo attano samīpe ṭhitaṁ purisaṁ uddissa āha
tenahi imassa pātuṁ dehīti. itaro nattheyyāti āha. tattha yathā
brāhmaṇassa ayogyabhāvaṁ upādāya atthītipi vattabbaṁ pātabbatāya
tattha abhāvato natthītipi vattabbaṁ jātaṁ evaṁ idhāpi daṭṭhabbaṁ.
yasmā panettha yathā heṭṭhā ananto ākāso anantaṁ
viññāṇaṁ natthi kiñcīti tattha tattha bhāvanākāro gahito evaṁ
koci bhāvanākāro na gahitoti keci tāva āhu bhāvanākāro
nāma sopacārassa jhānassa yathāsakaṁ ārammaṇe pavattiākāro
ārammaṇaṁ cettha ākiñcaññāyatanadhammā te pana gayhamānā
ekassa vā pubbaṅgamadhammassa vasena gahetabbā siyuṁ sabbeeva
vā tattha paṭhamapakkhe viññāṇassa gahaṇaṁ āpannanti viññāṇaṁ
viññāṇanti manasikāre catutthāruppassa viññāṇañcāyatanabhāvo
āpajjati dutiyapakkhe pana sabbaso ākiñcaññāyatanadhammārammaṇatāya
jhānassa ākiñcaññaṁ ākiñcaññañti manasikāre
ākiñcaññāyatanatā vā siyā abhāvārammaṇatā vā sabbathā
nevasaññānāsaññāyatanabhāvo na labbhantīti tadidamakāraṇaṁ tathā
jhānassa appavattanato na hi catutthāruppabhāvanā viññāṇamākiñcaññaṁ
vā āmasantī pavattati kiñcarahi tatiyāruppasantataṁ. yadi evaṁ
kasmā pāliyaṁ santanti na gahitanti. kiñcāpi na gahitantaṁ
sutte vibhaṅge pana gahitameva. yathāha.

page number: 172

taññeva ākiñcaññāyatanaṁ santato manasikaroti saṅkhārāvasesasamāpattiṁ
bhāvetīti. atha kasmā vibhaṅge viya sutte bhāvanākāro
na gahitoti. vineyyajjhāsayato desanāvilāsato ca. ye hi
vineyyā yathā heṭṭhā tīsu āruppesu ananto ākāso anantaṁ
viññāṇaṁ natthi kiñcīti bhāvanākāro gahito evaṁ aggahiteeva
tasmiṁ tamatthaṁ paṭivijjhanti tesaṁ vasena sutte tathā desanā katā
suttantagatikā ca abhidhammepi suttantabhājanīye uddesadesanā. ye
pana vineyyā vibhajitvā vutteyeva tasmiṁ tamatthaṁ paṭivijjhanti tesaṁ
vasena vibhaṅge bhāvanākāro vutto. dhammissaro pana bhagavā
sammāsambuddho dhammānaṁ desetabbappakāraṁ jānanto katthaci
bhāvanākāraṁ gaṇhāti katthaci bhāvanākāraṁ na gaṇhāti sā ca desanā
yāvadeva vineyyavinayatthāti ayamettha desanāvilāso. suttantadesanā
vā pariyāyakathāti tattha bhāvanākāro na gahito. abhidhammadesanā
pana nippariyāyakathāti tattha bhāvanākāro gahitoti evampettha
bhāvanākārassa gahaṇe aggahaṇe ca kāraṇaṁ daṭṭhabbaṁ. apare
pana bhaṇanti catutthāruppe visesadassanatthaṁ sutte bhāvanākārassa
aggahaṇaṁ. svāyaṁ viseso anupubbabhāvanājanito sā ca anupubbabhāvanā
pahānakkamopajanitā pahātabbasamatikkamena jhānānaṁ adhigantabbato.
tathāhi kāmādivivekavitakkavicāravūpasamapītivirāgasomanassatthaṅgamamukhena
rūpāvacarajjhānāni desitāni

page number: 173

rūpasaññādisamatikkamamukhena arūpajjhānāni. na kevalañca jhānāniyeva
athakho sabbampi sīlaṁ sabbāpi paññā paṭipakkhadhammappahānavaseneva
sampādetabbato pahātabbadhammasamatikkamadassanamukheneva desanā
āruḷhā. tathāhi pāṇātipātaṁ pahāya pāṇātipātā
paṭiviratotiādinā 1- sīlasaṁvaro. cakkhunā rūpaṁ disvā na nimittaggāhī
hoti nānubyañjanaggāhītiādinā 2- indriyasaṁvaro. neva davāya na
madāyātiādinā 3- bhojane mattaññutā. idha bhikkhu micchājīvaṁ pahāya
sammāājīvena jīvitaṁ kappetītiādinā 4- ājīvapārisuddhi. abhijjhaṁ
loke pahāya vigatābhijjhena cetasātiādinā 5- jāgariyānuyogo.
aniccasaññā bhāvetabbā asmimānasamugghātāya aniccasaññino
meghiya anattasaññā saṇṭhāti anattasaññino asmimāno samugghātaṁ
gacchati āsavānaṁ khayā anāsavaṁ cetovimuttiṁ paññāvimuttiṁ diṭṭheva
dhamme sayaṁ abhiññā sacchikatvā upasampajja viharatītiādinā 6- paññā
paṭipakkhadhammappahānavaseneva desitā. tasmā jhānāni desento bhagavā
vivicceva kāmehītiādinā 7- pahātabbadhammasamatikkamadassanamukheneva desesi.
tena vuttaṁ kāmādivivekavitakkavicāravūpasamapītivirāgasomanassatthaṅgamamukhena
rūpāvacarajjhānāni desitāni rūpasaññādisamatikkamamukhena arūpajjhānānīti.
tattha yathā rūpāvacaraṁ paṭhamajjhānaṁ

footnote: 1. ma. mū. 499. 2. aṅ. catukka. 221. 3. ma. mū. 16. 4. ma. mū. 115..
footnote: 5. ma. ma. 14. 6. aṅ. navaka. 9. 7. aṅ. catukka. 295.

page number: 174

bhāvanāvisesādhigatehi vitakkādīhi viya saddhādīhipi tikkhavisadasūrasabhāvehi
dhammehi samannāgatattā kāmacchandādīnaṁ nīvaraṇānaṁ tadekaṭṭhānañca
pāpadhammānaṁ vikkhambhanato uttarimanussadhammabhāvappattaṁ kāmāvacaradhammehi
saṇhasukhumaṁ santañca paṇītañca hoti dutiyajjhānādīni pana bhāvanāvisesena
oḷārikaṅgappahānato tato sātisayaṁ saṇhasukhumasaṇhasukhumatarādibhāvappattāni
honti tathā arūpāvacaraṁ paṭhamajjhānaṁ rūpavirāgabhāvanābhāvena pavattamānaṁ
ārammaṇasantatāyapi aṅgasantatāyapi pākatikaparittadhammehi viya
sabbarūpāvacaradhammehi santasukhumabhāvappattaṁ hoti. ārammaṇasantabhāvenāpi
hi tadārammaṇā dhammā santasabhāvā honti seyyathāpi lokuttaradhammārammaṇā
dhammā. satipi dhammato mahaggatabhāvenāpi ca abhede rūpāvacaracatutthato
āruppaṁ aṅgatopi santameva. yaṁ santavimokkhatā vuttā dutayāruppādīni pana
paṭhamāruppādito aṅgato ārammaṇato ca santatarasantatamabhāvappattāni
tathā bhāvanāvisesasamāyogato svāyaṁ bhāvanāviseso paṭhamajjhānupacārato
paṭṭhāya taṁtaṁpahātabbasamatikkamanavasena tassa tassa jhānassa santasukhumabhāvaṁ
āpādento catutthāruppe saṅkhārāvasesasukhumabhāvaṁ pāpesi. yato
catutthāruppaṁ yathā anupadadhammavipassanāvasena vipassanāya ārammaṇabhāvaṁ
upagantvā pakativipassakassāpi nibbeduppattiyā paccayo na hoti
saṅkhārāvasesasukhumabhāvappattito tathā sayaṁ tatiyāruppadhammesu pavattamānaṁ
te yāthāvato

page number: 175

vibhāvetuṁ na sakkoti yathā tadaññajjhānāni attano ārammaṇaṁ.
kevalaṁ pana ārabbha pavattimattamevassa tattha hoti. tayidaṁ
ārammaṇabhāvenāpi nāma vibhūtākāratāya ṭhātuṁ appahontaṁ
ārammaṇakaraṇe kiṁ pahoti. tasmā tasmā tassa avibhūtakiccaṁ disvā satthā
heṭṭhā tīsu ṭhānesu bhāvanākāraṁ katvā tādiso idha na labbhatīti
dīpetuṁ catutthāruppe desanāyaṁ suttabhāvanākāraṁ pariyāyadesanattā
na kathesi. yasmā pana sārammaṇassa dhammassa ārammaṇe
pavattiākāro atthevāti atisukhumabhāvappattataṁ dassetuṁ taññeva
ākiñcaññāyatanaṁ santato manasikarotīti vibhaṅge vuttaṁ yadā ca
dhammasāsanabhāvato pubbabhāgavasena vā vibhaṅge santato manasikarotīti
vuttaṁ tadā yogino tassa vibhūtabhāvato. appanāvasena pana sutte
bhāvanākāro na gahito avibhūtabhāvato. kammaṭṭhānaṁ hi kiñci
ādito avibhūtaṁ hoti yathātaṁ buddhānussatiādi kiñci majjhe
yathā taṁ ānāpānassati kiñci ubhayattha yathātaṁ upasamānussatiādi.
catutthāruppakammaṭṭhānaṁ pana pariyosāne avibhūtaṁ bhāvanāya
matthakappattiyaṁ ārammaṇassa vibhūtabhāvato. tasmā catutthāruppe
imaṁ visesaṁ dassetuṁ satthārā sutte bhāvanākāro na gahito na
sabbena sabbaṁ abhāvatoti niṭṭhamettha gantabbaṁ.
[135] asadisarūpoti dvattiṁsamahāpurisalakkhaṇāsītianubyañjana-
byāmappabhāketumālādīhi rūpaguṇehi aññehi asādhāraṇarūpakāyo.

page number: 176

sabhāvaṭṭho vā rūpasaddo yaṁ loke piyarūpaṁ sātarūpantiādīsu 1-
viya. tasmā asadisarūpoti asadisabhāvo. tena dasabala
catuvesārajjādiguṇavisesasamāyogadīpanato satthu dhammakāyasampattiyāpi
asadisatā dassitā hoti. itīti evaṁ vuttappakārena. tasminti
āruppe. pakiṇṇakakathāpi viññeyyāti pubbe viya asādhāraṇaṁ
tattha tattha jhāne paṭiniyatameva atthaṁ aggahetvā sādhāraṇabhāvato
tattha tattheva pakiṇṇakaṁ visaṭaṁ atthaṁ gahetvā pavattā pakiṇṇakakathāpi
vijānitabbā.
rūpanimittātikkamatoti kasiṇarūpasaṅkhātassa paṭibhāganimittassa
atikkamanato. ākāsātikkamatoti kasiṇugghāṭimākāsassa
atikkamanato. ākāse pavattitaviññāṇātikkamatoti paṭhamāruppaviññāṇassa
atikkamanato na dutiyāruppaviññāṇātikkamanato. tadatikkamato
hi tasseva vibhāvanaṁ hoti. dutiyāruppaviññāṇavibhāvane
hi tadeva atikkantaṁ siyā na tassa ārammaṇaṁ. na ca ārammaṇe
dosaṁ disvā anārammaṇassa vibhāvanātikkamo yujjati. pāliyañca
viññāṇañcāyatanaṁ sato samāpajjati .pe. sato vuṭṭhahitvā taṁyeva
viññāṇaṁ abhāvetīti vuttaṁ na vuttaṁ taṁyeva viññāṇañcāyatanaṁ
abhāvetīti taṁyeva abhāvetīti vā. anantaṁ viññāṇanti
viññāṇañcāyatanaṁ upasampajjāti ettha pana dvayaṁ vuttaṁ ārammaṇañca

footnote: 1. ma. mū. 111.

page number: 177

viññāṇaṁ viññāṇañcāyatanañca. tasmiṁ dvaye yenakenaci
yato vā vuṭṭhito teneva paṭṭhānaniddiṭṭhena taṁsaddassa sambandhe
āsanne ayañca ārammaṇātikkamabhāvanāti viññāṇañcāyatanassa
nivattanatthaṁ viññāṇavacanaṁ. tasmā paṭhamāruppaviññāṇasseva
abhāvanātikkamo vutto. evaṁ santepīti aṅgātikkame asatipi.
suppaṇītatarāti suṭṭhu paṇītatarā sundarā paṇītatarā cāti attho.
satipi catunnaṁ pāsādatalānaṁ sāṭikānañca tabbhāvato pamāṇato ca
samabhāve uparūpari pana kāmaguṇānaṁ sukhasamphassādīnañca vasena
paṇītatarādibhāvo viya etāsaṁ catunnaṁ samāpattīnaṁ āruppabhāvato
aṅgato ca satipi samabhāve bhāvanāvisesasiddho pana sātisayo
uparūpari paṇītatarādhibhāvoti imamatthaṁ dasseti yathā hītiādinā.
[136] nissitoti nissāya ṭhito. duṭṭhitāti na sammā ṭhitā
dukkhaṁ vā ṭhitā. taṁnissitanti tena nissitaṁ ṭhānanti attho.
taṁnissitanti vā taṁ maṇḍapalaggaṁ purisaṁ nissāya ṭhitaṁ purisanti attho.
maṇḍapalaggañhi anissāya tena vinābhūte vivitte bahi okāse
ṭhānaṁ viya ākāsalaggaviññāṇassa viveke tadapagame tatiyāruppassa
ṭhānanti. ārammaṇaṁ karoteva aññābhāvena taṁ idanti
āsannaviññāṇañcāyatanapaccatthikarūpāsannākāsārammaṇaviññāṇāpagamārammaṇaṁ
no ca santanti ca diṭṭhādīnavampi taṁ ākiñcaññāyatanaṁ
idaṁ nevasaññānāsaññāyatanajjhānaṁ aññassa tādisassa

page number: 178

ārammaṇabhāvayogyassa abhāvena alābhena ārammaṇaṁ karotieva.
sabbadīpapatinti idaṁ janassa agatikabhāvadassanatthaṁ vuttaṁ. vuttinti
jīvitaṁ. vattatīti jīvati.
[137] āruḷhotiādīsu ayaṁ saṅkhepattho yathā koci puriso
anekaporisaṁ dīghanisseṇiṁ āruḷho tassa uparimapade ṭhito tassā
nisseṇiyā bāhumeva olumbhati aññassa alābhato yathā ca
paṁsupabbatassa missakapabbatassa vā aggakoṭiṁ āruḷho tassa
matthakameva olumkati yathā ca girisilāpabbataṁ āruḷho paripphandamāno
aññābhāvato attano jannukameva olumbhati yathā etaṁ
catutthāruppajjhānaṁ taṁ tatiyāruppaṁ olumbhitvā pavattatīti. yaṁ
panettha atthato avibhattaṁ taṁ uttānameva.
āruppaniddesavaṇṇanā niṭṭhitā.
-------
samādhiniddesavaṇṇanā
uddeso nāma niddesaṭṭho mudumajjhimapaññābāhullato.
āgato ca bhāro avassaṁ vahitabboti āha ekā saññāti evaṁ
uddiṭṭhāya āhāre paṭikūlasaññāya bhāvanāniddeso anupapattoti.
tatthāyaṁ saññāsaddo rūpasaññā saddasaññātiādīsu 1-

footnote: 1. aṅ. chakaka. 127.

page number: 179

sañjānanalakkhaṇe dhamme āgato aniccasaññā dukkhasaññātiādīsu 1-
vipassanāyaṁ āgato uddhumātakasaññāti vā sopāka rūpasaññāti
vā ime dhammā ekatthā udāhu nānatthātiādīsu samathe āgato.
idha pana samathassa parikamme daṭṭhabbo. āhāre hi paṭikūlākāraggahaṇaṁ
tappabhāvitaṁ vā upacārajjhānaṁ idha āhāre paṭikūlasaññāti
adhippetaṁ. tattha yasmiṁ āhāre paṭikūlasaññā bhāvetabbā
tattha nibbedavirāguppādanāya tappasaṅgena sabbampi āhāraṁ
kaccappabhedādīnavopammehi vibhāvetuṁ āharatīti āhārotiādi
āraddhaṁ. tattha āharatīti āhārapaccayasaṅkhātena uppattiyā
ṭhitiyā vā paccayabhāvena attano phalaṁ āneti nibbatteti pavatteti
cāti attho. kabaḷaṁ kariyatīti kabaḷiṅkāro. vatthuvasenapetaṁ vuttaṁ.
lakkhaṇato pana ojālakkhaṇo veditabbo. kabaḷiṅkāro ca
so yathāvuttenatthena āhāro cāti kabaḷiṅkārāhāro. esa
nayo sesesupi. phusatīti phasso. ayaṁ hi arūpadhammopi samāno
ārammaṇe phusanākāreneva pavattati. tathā hi so phusanalakkhaṇoti
vuccati. cetayatīti cetanā. attano sampayuttadhammehi saddhiṁ
ārammaṇe abhisandahatīti attho. manosannissitā cetanā
manosañcetanā. upapattiparikappanavasena vijānātīti viññāṇaṁ.
evamettha sāmaññatthato visesatthato ca āhārā veditabbā.

footnote: 1. aṅ. dasaka. 277. aṅ. chakka. 52.

page number: 180

kasmā pana te cattārova vuttā aññe dhammā kiṁ attano
phalassa paccayā na hontīti. no na honti ime pana tathā
ca honti añañathā cāti samānepi paccayabhāve atirekapaccayā
honti tasmā āhārāti vuccanti. kathaṁ. etesu hi
paṭhamo sayaṁ yasmiṁ kalāpe tappariyāpannānaṁ yathārahaṁ paccayo
hontova ojaṭṭhamakaṁ rūpaṁ āharati dutiyo tisso vedanā āharati
tatiyo tīsu bhavesu paṭisandhiṁ āharati catuttho paṭisandhikkhaṇe
nāmarūpaṁ āharati. tenāha kabaḷiṅkārāhārotiādi. ettha ca
kammajātibhedabhinnā ojā sati paccayalābhe dve tisso paveṇiyo
ghaṭentī ojaṭṭhamakarūpaṁ āharati sukhavedanīyādibhedabhinno phassāhāro
yathārahaṁ tisso vedanā āharati puññābhisaṅkhārādibhedabhinno
manosañcetanāhāro kāmabhavādīsu tīsu bhavesu yathārahaṁ saviññāṇaṁ
aviññāṇañca paṭisandhiṁ āharati viññāṇāhāro yathāpaccayaṁ
paṭisandhikkhaṇe nāmaṁ nāmarūpañca āharatīti daṭṭhabbaṁ. athavā.
upatthambhakaṭṭhena imeeva dhammā āhārāti vuttā. yathā hi
kabaḷiṅkārāhāro rūpakāyassa upatthambhakaṭṭhena paccayo evaṁ arūpino
āhārā sampayuttadhammānaṁ. tathāhi vuttaṁ kabaḷiṅkārāhāro
imassa kāyassa āhārapaccayena paccayo arūpino āhārā sampayuttakānaṁ
dhammānaṁ taṁ samuṭṭhānānañca rūpānaṁ āhārapaccayena paccayoti 1-.

footnote: 1. abhi. tikapaṭaṭhāna. 8.

page number: 181

aparo nayo ajjhattikasantatiyā visesapaccayattā kabaḷiṅkārāhāro
phassādayo tayo dhammā ca āhārāti vuttā. visesapaccayo
hi kabaḷiṅkārabhakkhānaṁ sattānaṁ rūpakāyassa kabaḷiṅkārāhāro nāmakāye
vedanāya phasso viññāṇassa manosañcetanā nāmarūpassa
viññāṇaṁ. yathāha. seyyathāpi bhikkhave ayaṁ kāyo āhāraṭṭhitiko
āhāraṁ paṭicca tiṭṭhati anāhāro no tiṭṭhati tathā phassapaccayā
vedanā saṅkhārapaccayā viññāṇaṁ viññāṇapaccayā nāmarūpanti 1-.
kabaḷiṅkārāhāreti kabaḷiṅkāre āhāre. nikanti taṇhā taṁ
bhayaṁ anatthāvahato. gadhitassa hi āhāraparibhogo anatthāya hoti.
hetuatthe bhummaṁ. evaṁ sesesu. nikantīti nikāmanā chandarāgo.
bhāyati etasmāti bhayaṁnikanti eva bhayaṁ nikantibhayaṁ. kabaḷiṅkārāhārahetu
imesaṁ sattānaṁ chandarāgo bhayaṁ bhayānakaṁ diṭṭhadhammikādibhedassa anatthassa
sakalassāpi vaṭṭadukkhassa hetubhāvato. tenevāha kabaḷiṅkāre ce bhikkhave
āhāre atthi rāgo atthi nandi atthi taṇhā patiṭṭhitaṁ tattha viññāṇaṁ
viruḷhantiādi 2-. upagamanaṁ appahīnavipallāsassa ārammaṇena samodhānaṁ
saṅgati. sukhavedanīyādiphassuppatti bhayaṁ bhayānakaṁ tīhi dukkhatāhi aparimuccanato.
tenāha sukhavedanīyaṁ bhikkhave phassaṁ paṭicca uppajjati sukhā vedanā
tassā vedanāpaccayā taṇhā .pe. dukkhakkhandhassa samudayo hotīti 3-.

footnote: 1. laṁ mahāvāra. 81. 2. saṁ. nidāna. 96. 3. saṁ. saḷāyatana. 265.

page number: 182

tattha tattha bhave upapajjati etenāti upapatti upapajjanaṁ vā
upapatti khipanaṁ bhayaṁ bhayānakaṁ upapattimūlakehi byasanehi
aparimuttato. tenāha avidvā bhikkhave purisapuggalo puññañce
saṅkhāraṁ abhisaṅkharoti puññupagaṁ bhavati viññāṇaṁ apuññañce
saṅkhāraṁ abhisaṅkharoti apuññupagaṁ bhavati viññāṇantiādi.
paṭisandhīti bhavantarādīhi paṭisandhānaṁ. taṁ bhayaṁ bhayānakaṁ paṭisandhinimittehi
dukkhehi avimuccanato. tenāha viññāṇe ce bhikkhave
āhāre atthi rāgo atthi nandi atthi taṇhā patiṭṭhitaṁ tattha
viññāṇaṁ viruḷhantiādi 1-.
puttamaṁsupamena ovādena dīpetabbo nicchandarāgaparibhogāya.
evaṁ hi tattha nikantibhayaṁ na hoti. niccammā gāvī yaṁ yaṁ ṭhānaṁ upagacchati
tattha tattheva naṁ pāṇino khādantiyeva. evaṁ phasse sati vedanā
uppajjati vedanā ca dukkhasallādito daṭṭhabbāti phasse ādīnavaṁ
passantassa upagamanabhayaṁ na hotīti āha phassāhāro niccammagāvūpamena
dīpetabboti. ekādasahi aggīhi sabbaso ādittā bhavā
aṅgārakāsusadisāti passato upapattibhayaṁ na hotīti āha manosañcetanāhāro
aṅgārakāsupamena dīpetabboti. corasadisaṁ viññāṇaṁ anatthapātato
pahārasadisī vedanā duradhivāsatoti sammadeva passato paṭisandhibhayaṁ na
hotīti āha viññāṇāhāro sattisūlupamena dīpetabboti.

footnote: 1. saṁ. nidāna. 96.

page number: 183

evaṁ kiccādimukhena āhāresu ādīnavaṁ vibhāvetvā idāni tattha
yathādhippetaṁ āhāraṁ niddhāretvā paṭikūlato manasikāravidhiṁ dassetuṁ
imesu panātiādi vuttaṁ. upādāyarūpaniddesepi kabaḷiṅkāro
āhāroti āgatattā tato visesento asitapītakhāyitasāyitappabhedoti
āha. bhūtakathanaṁ vā etaṁ. tattha asitapītakhāyitasāyitappabhedoti
asitabbapātabbakhāyitabbasāyitabbavibhāgo kālabhedavacanicchāya
abhāvato yathā duddhanti. kabaḷiṅkārāhārovāti avadhāraṇaṁ
yathā phassāhārādinivattanaṁ evaṁ ojāhāranivattanampi daṭṭhabbaṁ.
savatthukoeva hi āhāro idha kammaṭṭhānabhūto. tena
āhariyatīti āhāroti evamettha attho daṭṭhabbo. āharatīti
āhāroti ayaṁ panattho nibbattitaojāvasena veditabbo. imasmiṁ
attheti imasmiṁ kammaṭṭhānasaṅkhāte atthe. uppannā saññāti
saññāsīsena bhāvanaṁ vadati. tathāhi vakkhati paṭikūlākāraggahaṇavasena
panātiādi. kammaṭṭhānaṁ uggahetvāti kammaṭṭhānaṁ pariyattidhammato
atthato ca suggahitaṁ sumanasikataṁ sūpadhāritaṁ katvā. tenāha
uggahato ekapadampi avirajjhantenāti.
[138] tattha uggahatoti ācariyuggahato. ekapadampīti
ekampi padaṁ ekakoṭṭhāsampi vā padesamattampīti attho.
dasahākārehīti kasmā vuttaṁ nanu antimajīvikābhāvato piṇḍapātassa
alābhalābhesu paritassanagedhādisamuppattito bhuttassa sammadajananato

page number: 184

kimikulasaṁvaddhanatoti evamādīhipi ākārehi āhāre paṭikūlatā
paccavekkhitabbā. vuttañhetaṁ antamidaṁ bhikkhave jīvikānaṁ yadidaṁ
piṇḍolyaṁ abhisampāyaṁ lokasmiṁ yadidaṁ piṇḍolo vicarati pattapāṇīti 1-
. aladdhā ca piṇḍapātaṁ paritassati laddhā ca piṇḍapātaṁ
gadhito mucchito ajjhāpanno anādīnavadassāvī anissaraṇapañño
paribhuñjatīti. bhutto ca āhāro kassaci kadāci maraṇaṁ
vā maraṇamattaṁ vā dukkhaṁ āvahati. ukkocakādayo takkoṭakādayo
ca dvattiṁsadvattiṁsakulappabhedā kimiyo ca naṁ upanissāya
jīvantīti. vuccate. antimajīvikābhāvo tāva cittasaṅkilesavisodhanatthaṁ
kammaṭṭhānābhinivesato pageva manasikātabbo māhaṁ chavālātasadiso
bhaveyyanti. tathā piṇḍapātassa alābhalābhesupi
paritassanagedhādisamuppattinivāraṇaṁ pageva anuṭṭhātabbaṁ suparisuddhasīlassa
paṭisaṅkhānavato tadabhāvato. bhattasammado anekantiko paribhogantogadho
vā veditabbo. kimikulasaṁvaddhanaṁ pana saṅgahetabbaṁ. saṅgahitameva
vā dasahākārehīti ettha niyamassa akatattā. iminā vā nayena
itaresampettha saṅgaho daṭṭhabbo. yathāsambhavamettha paṭikūlatā
paccavekkhaṇassa adhippetattā. yathā hi gharagoḷikavaccamūsikajatukavaccādikaṁ
sambhavantaṁ gahitaṁ na ekantikanti tathā pariyesanādīsupi yathāsambhavaṁ vattabbaṁ.

footnote: 1. khu. itivuttaka. 299. tattha pana abhisāpoyanti dissati.

page number: 185

gamanatotiādīsu paccāgamanampi gamanasabhāgattā gamaneneva
saṅgahitaṁ paṭikkamanasālādiupasaṅkamanaṁ viya. pariyesane
samānapaṭikūlañhi asuciṭhānakkamanavirūpaduggandhadassanaghāyanādhivāsanehi ubhayaṁ
ubhayena. āsayati ekajjhaṁ pavattamānopi kammabalavavatthito hutvā
mariyādavasena aññamaññaṁ asaṅkarato sayati tiṭṭhati pavattatīti āsayo
āmāsayassa upari tiṭṭhanako pittādiko. mariyādaṭṭho hi ayamākāro.
tato āsayato. nidadhāti yathābhutto āhāro nicito hutvā tiṭṭhati
etthāti nidhānaṁ āmāsayo tato nidhānato. aparipakkatoti
gahaṇisaṅkhātena kammajatejena paripakkato. phalatoti nipphattito.
nissandatoti itocitoca visandanato. sammakkhanatoti sabbaso
makkhanato. sabbattha āhāre paṭikūlatā paccavekkhitabbāti
yojanā. taṁtaṁkiriyānipphattipaṭipāṭivasena cāyaṁ gamanatotiādikā
anupubbi ṭhapitā. sammakkhanaṁ pana paribhogādīsu labbhamānampi
nissandavasena visesato paṭikūlanti sabbapacchā ṭhapitanti daṭṭhabbaṁ.
evaṁ mahānubhāveti idāni vattabbapaṭipattiyā mahānubhāveti
vadanti. sabbatthakakammaṭṭhānapariharaṇādisiddhaṁ vā dhammasudhammataṁ
purekkhitvā yogāvacarena evaṁ paṭipajjitabbanti dassento evaṁ
mahānubhāve nāma sāsanetiādimāha. tattha nāmasaddo sambhāvane
daṭṭhabbo. pabbajitena gāmābhimukhena gantabbanti yojanā.
ayañca gamanādito paccavekkhaṇā yogino na attuddesikāva

page number: 186

athakho anuddesikāpīti dassento sakalarattintiādinā dhuradvayaṁ
pariggahesi. pariveṇanti pariveṇaṅgaṇaṁ. vīsatiṁsavāreti ettha
santatipaccuppannavasena vāraparicchedoti keci. apare pana
uṇhāsanenāti vadanti. nivaraṇavikkhambhanaṁ hi appattā bhāvanā pharaṇāpītiyā
abhāvato nisajjāvasena kāyakilamathaṁ na vinodetiyevāti iriyāpathacalanaṁ
hotiyeva. vīsatiṁsaggahaṇaṁ pana yathāsallakkhitabhikkhācaraṇavelāvasena.
athavā. gamanato yāva sammakkhanā manasikāro eko vāro
evaṁ vīsatiṁsavāre kammaṭṭhānaṁ manasikaritvā. nijjanasambādhānīti
janasambādharahitāni. tena appākiṇṇataṁ appasaddataṁ
appanigghosataṁ ca dasseti. tatoeva pavivekasukhāni janavivekena
iṭṭhāni pavivekassa vā jhānānuyogassa upakārāni. yasmā
chāyūdakasampannāni tasmā sītalāni yasmā sucīni tasmā ramaṇīyabhūmibhāgānīti
purimāni dve pacchimānaṁ dvinnaṁ kāraṇavacanānaṁ. ariyanti niddosaṁ.
vivekaratinti jhānānuyogaratiṁ. kiñcāpi yogāvacarānaṁ vasanakaṭṭhānaṁ nāma
sujaggitaṁ susammaṭṭhameva hoti kadāci pana jagganato pacchā evampi siyāti
paṭikūlatāpaccavekkhaṇāya sambhavadassanatthaṁ pādarajagharagoḷikavaccādisamparikiṇṇantiādi
vuttanti daṭṭhabbaṁ. tattha paccattharaṇanti bhūmiyā chavirakkhaṇatthaṁ attharitabbaṁ
cilamikādiattharaṇamāha. jatukā khuddakavagguliyo. upahatattāti
dūsitattā. tatoti tato tato. appekadā ulūkapārāvatādīti

page number: 187

idhāpi appekadāti padaṁ ānetvā sambandhitabbaṁ. udakacikkhallādīhīti
ādisaddena kacavarādiṁ saṅgaṇhāti. pariveṇato vihāraṅgaṇappavesamaggo
vihāraracchā.
[139] vitakkamālaketi kattha nukho ajja bhikkhāya caritabbantiādinā
vitakkanamālake. gāmamagganti gāmagāmimaggaṁ. khāṇukaṇṭakamaggoti
khāṇukaṇṭakavanto maggo. daṭṭhabbo hotīti dassanena gamanaṁ upalakkheti.
gaṇḍaṁ paṭicchādayamānenātiādi evamajjhāsayena nivāsanādi
kātabbanti vattadassanaṁ. gaṇḍaroginā vātātapādiparissayavinodanatthaṁ
gaṇḍaṁ paṭicchādayamānena viya. athavā. gaṇḍaṁ viya gaṇḍaṁ
paṭicchādayamānenāti ekaṁ gaṇḍasaddaṁ ānetvā sambandhitabbaṁ.
savati gaṇḍoti kho bhikkhave pañcannetaṁ upādānakkhandhānaṁ
adhivacananti vacanato gaṇḍoti attabhāvassa pariyāyo. visesato
rūpakāyassa dukkhatā sūlayogato asucipaggharaṇato uppādajarābhaṅgehi
uddhumātakapakkapabhijjanato. vaṇacoḷakanti vaṇapaṭicchādakavatthakhaṇḍaṁ.
nīharitvāti thavikato uddharitvā. kuṇapānipīti pisaddo garahāyaṁ
evarūpānipi daṭṭhabbāni bhavantīti. sambhavadassane vā idampi tattha
sambhavatīti. adhivāsetabboti khamitabbo aññathā āhārassa
anupalabbhanato. gāmadvāreti gāmadvārasamīpe ummārabbhantare.
gāmaracchā vinivijjhitvā ṭhitā oloketabbā honti yuggamattadassināpi
satāti adhippāyo.

page number: 188

paccattharaṇādīti gharagoḷikavaccādisaṅkiliṭṭhapaccattharaṇādikaṁ.
anekakuṇapapariyosānanti ettha dunnivatthaduppārutamanussasamākulānaṁ
gāmaracchānaṁ olokanampi ānetvā vattabbaṁ. tampi hi
paṭikūlamevāti. aho vatāti garahane nipāto. bhoti dhammālapanaṁ.
yāvañcidaṁ paṭikūlo āhāro yadatthaṁ gamanampi nāma evaṁ jegucchaṁ
duradhivāsanañcāti attho.
gamanapaṭikūlanti gamanameva paṭikūlaṁ gamanapaṭikūlaṁ.
adhivāsetvāpīti pisaddo sampiṇḍanaṭṭho. tena ettakenāpi mutti
natthi ito parampi mahantaṁ paṭikūlaṁ sakalaṁ adhivāsetabbamevāti
vakkhamānapaṭikūlaṁ sampiṇḍeti. saṅghāṭipārutenāti saṅghāṭiyā
kappanapārupanena pārutasarīrena. yatthāti yāsu vīthīsu. yāva
piṇḍikamaṁsāpīti yāva jaṅghapiṇḍikamaṁsappadesāpi. udakacikkhalleti
udakamisse kaddame. ekena cīvaranti ekena hatthena nivatthacīvaraṁ.
macchā dhoviyanti etenāti macchadhovanaṁ udakaṁ. sammissasaddo
paccekaṁ sambandhitabbo. oḷigallāni ucchiṭṭhodakagabbhamalādīnaṁ
sakaddamānaṁ sandanaṭṭhānāni yāni jaṇṇumattāsucibharitānipi honti.
candanikāni kevalānaṁ ucchiṭṭhodakagabbhamalādīnaṁ sandanaṭṭhānāni.
yatoti oḷigallādito. gāmamakkhikāti tattha saṇḍasaṇḍacārino
nīlamakkhikā. nilīyanti acchanti. dadamānāpītiādi satipi
kesañci saddhānaṁ vasena sakkaccakāre paṭikūlapaccavekkhaṇāyogyaṁ

page number: 189

pana asaddhānaṁ vasena pavattanakāsakkaccakārameva dassetuṁ āraddhaṁ.
tuṇhī honti sayameva riñcitvā gacchissatīti. gacchāti apehi.
reti ambho. muṇḍakāti anādarālapanaṁ. samudācarantīti kathenti.
piṇḍolyassa antimajīvikābhāvenāha kapaṇamanussena viya gāme
piṇḍāya caritvā nikkhamitabbanti.
[140] tatthāti tasmiṁ pattagate āhāre. lajjitabbaṁ hoti
ucchiṭṭhannukho ayaṁ mayhaṁ dātukāmoti āsaṅkeyyāti. sedo
paggharamāno āhārassa vā uṇhatāya bhikkhuno vā sapariḷātāyāti
adhippāyo. sukkhathaddhabhattampīti sukkhatāya thaddhampi bhattaṁ. pageva
takkakañjikādinā upasittanti adhippāyo. tena sedena kilinnatāya
paṭikūlataṁ vadati. tasminti piṇḍapāte. sambhinnasobheti sabbaso
vinaṭṭhasobhe. vemajjhato paṭṭhāyāti jivhāya majjhato paṭṭhāya.
dantagūthako dantamalaṁ. vicuṇṇitamakkhitoti ubhayehi dantehi vicuṇṇito
kheḷādīdi samupalitto. evaṁbhūtassa cassa yāyaṁ pubbe vaṇṇasampadā
gandhasampadā abhisaṅkhārasampadā ca sā ekaṁsena vinassati raso pana
nasseyya vā na vāti āha antarahitavaṇṇagandhasaṅkhāravisesoti.
suvānadoṇiyanti sārameyyānaṁ bhuñjanakāmbaṇe. ßēhitasuvānavamathu
viyāti vantasunakhachaḍḍanaṁ viya. cakkhussa āpāthamatītattā
ajjhoharitabbo hotīti ukkaṁsagataṁ paṭikūlabhāvaṁ vibhāveti.
[141] paribhoganti ajjhoharaṇaṁ. esa āhāro. anto

page number: 190

pavisamāno bahulamadhukatelamakkhito viya paramajeguccho hotīti sambandho.
antoti koṭṭhāsassa abbhantare. nidhānamanupagato āmāsayaṁ appattoyeva
āhāro pittādīhi vimissito hotīti āha pavisamānoti.
āmāsayapakkāsayavinimutto koyamāsayo nāmāti āsaṅkaṁ sandhāyāha
yasmātiādi. pittamevāsayo pittāsayo. adhiko hotīti vuttaṁ
mandapuññabāhullato lokassa. evaṁ āsayatoti jeguccho hutvā
anto paviṭṭho jegucchatarehi pittādīhi vimissito ativiya jeguccho
hotīti evaṁ āsayato paṭikūlatā paccavekkhitabbā. nidhānatoti
etthāpi eseva nayo. soti āhāro. dasavassikenāti jātiyā
dasavassena sattena. okāseti āsayasaṅkhāte padese.
[142] evarūpeti edise dasa vassāni yāva vassasataṁ
adhotavaccakūpasadiseti attho. nidhānanti nidhātabbataṁ.
yathāvuttappakāreti sace pana dasavassikenātiādinā yathāvutto pakāro
etassāti yathāvuttappakāro tasmiṁ. paramandhakāratimiseti ativiya
andhakaraṇamahātamasi. atiduggandhajegucche padese paramajegucchabhāvaṁ
upagantvā tiṭṭhatīti sambandho. tattha kiṁ viyāti āha yathā
nāmātiādi. akālameghena abhivuṭṭhe āvāṭe bahuso vassanena
ekaccaṁ asucijātaṁ uppilavitvā vigaccheyyāti akālameghaggahaṇaṁ.
tiṇapaṇṇakilañjakhaṇḍaggahaṇaṁ na asubhassāpi asubhena sammissatāya
asubhabhāvāpattidassanatthaṁ. kāyaggisantāpakuthitakuthanasañjātapheṇapubbuḷakācitoti

page number: 191

gahaṇitejena pakkuthitanippakkatāya samuppannapheṇapubbuḷanicito.
aparipakkatoti aparipakkabhāvato.
suvaṇṇarajatādidhātuyo viyāti yathā suvaṇṇarajatādidhātuyo
vidhinā tāpiyamānā suvaṇṇarajatādike muñcantiyo suvaṇṇarajatādibhāvaṁ
upagacchantīti vuccanti na evamayaṁ. ayaṁ pana āhāro
kāyagganā paripakko pheṇapubbuḷake muñcanto saṇhaṁ karonti
etthāti saṇhakaraṇīti laddhanāmake nisade piṁsitvā nāḷike
khuddakaveḷunāḷikāya vaṇṇasaṇṭhānamattena pakkhippamānapaṇḍumattikā viya
karīsabhāvaṁ upagantvā pakkāsayaṁ pūreti. muttabhāvaṁ upagantvā
muttavatthiṁ pūretīti yojanā. gahaṇiyā indhanabhāgo viya kimibhakkhabhāgo
ca apākaṭova. rasabhāgo phalato pakāsiyati. aparipakkasabhāgā
ca teti te anāmasitvā karīsamuttabhāgāevettha dassitā.
[143] paṭikūlassa nāma phalena paṭikūleneva bhavitabbanti
dassento sammā paripaccamānovātiādimāda. kesalomanakhadantādīnīti
ādisaddena kevalaṁ tacādīnieva battiṁsākāre pāliyaṁ
āgatāni athakho akkhigūthakaṇṇagūthadantamalajallikāsambhavādīni
dvattiṁsakoṭṭhāsavinimuttāni asubhāni saṅgaṇhanto nānākuṇapānīti
āhāti daṭṭhabbaṁ.
nissandamānoti vissandanto paggharantoti attho. ādinā
pakārenāti ettha ādisaddena nāsikāya siṅghāṇikā mukhena

page number: 192

kheḷo kadāci pittaṁ semhaṁ lohitaṁ vamati vaccamaggena uccāro
passāvamaggena passāvo sakalakāye lomakūpehi sedajallikāti evaṁpakāraṁ
asuciṁ saṅgaṇhāti. paṭhamadivaseti idaṁ nissandadivasāpekkhāya
vuttaṁ. tenāha dutiyadivase nissandentoti. vikuṇitamukhoti
jigucchāvasena saṅkucitamukho. tenāha jegucchīti. maṅkubhūtoti
vimanakajāto imampi nāma posemīti. rattoti vatthaṁ viya raṅgajātena
cittassa vipariṇāmākārena chandarāgena ratto. giddhoti
abhikaṅkhanasabhāvena abhigijjhanena giddho gedhaṁ āpanno. gadhitoti
dummocanīyabhāvena gadhito viya tattha paṭibaddho. mucchitoti rasataṇhāya
mucchaṁ mohaṁ āpanno. virattoti vigatarāgo. aṭṭiyamānoti
dukkhiyamāno. harāyamānoti lajjamāno. jegucchamānoti hīḷento.
navadvārehīti pākaṭānaṁ mahantānaṁ vasena vuttaṁ. lomakūpavivarehipi
sandatevāti. nilīyatīti attānaṁ adassento nigūhati saṅkupati 1-
vā. evanti ekena dvārena pavesanaṁ anekehi dvārehi anekadhā
nikkhāmanaṁ pakāsanaṁ pavesanaṁ niguḷhaṁ nikkhāmanaṁ pītisomanassajātena pavesanaṁ
maṅkubhūtena nikkhāmanaṁ sārattena pavesanaṁ virattena nikkhāmananti imehi pakārehi.
[144] paribhogakālepīti pisaddena paviṭṭhamattopi nāma
pavesanadvāraṁ jegucchaṁ karoti pageva laddhaparivāso paripākappatto
itaradvārānīti dasseti. esa āhāro. gandhaharaṇatthanti

footnote: 1. saṅakucatīti maññe.

page number: 193

visagandhāpanayanatthaṁ. kāyaggināti gahaṇitejānugatena kāyusmanā.
pheṇuddehakanti pheṇāni upaṭṭhapetvā. pacitvāti paripākaṁ
gantvā. uttaramānoti uppilavanto. semhādītiādisaddena
pittādike saṅgaṇhāti. karīsādītiādisaddena sedajallikādike.
imāni dvārāni mukhādīni. ekaccanti passāvamaggaṁ sandhāya vadati.
cokkhajātikā pana mukhādīnipi dhovitvā hatthaṁ puna dhovantiyeva.
puna ekaccanti vaccamaggaṁ. dvittikkhattunti dvikkhattuṁ tikkhattuṁ
vā. ettha ca āhāratthāya gamanapariyesanānaṁ paṭikūlatā āhāre
paṭikūlatā vuttā. paribhogassa taṁnissayato āsayanidhānānaṁ
taṁsambandhato itaresaṁ tabbikāratoti ayaṁ viseso veditabbo.
kimibhakkhabhāvopi hissa vikārapakkheyeva ṭhapetabboti.
[145] taṁ nimittanti yathāvuttehi ākārehi punappunaṁ manasikarontassa
paṭikūlakāravasena upaṭṭhitaṁ kabaḷiṅkārāhārasaññitaṁ bhāvanāya
nimittaṁ ārammaṇaṁ na uggahapaṭibhāganimittaṁ. yadi hi tattha uggahanimittaṁ
uppajjeyya paṭibhāganimittenapi bhavitabbaṁ. tathā ca sati
appanāmattena jhānena bhavitabbaṁ na ca bhavati. kasmā.
bhāvanāya nānākārato sabhāvadhammabhāvena ca kammaṭṭhānassa gambhīrabhāvato.
tenāha kabaḷiṅkārāhārassa sabhāvadhammatāya gambhīrattāti.
ettha hi yadipi paṭikūlākāravasena bhāvanāya pavattati ye pana
dhamme upādāya kabaḷiṅkārāhārapaññatti teeva dhammā paṭikūlā

page number: 194

na paññattīti paṭikūlakāraggahaṇamukhena sabhāvadhammeyeva ārabbha
bhāvanāya pavattanato sabhāvadhammānañca sabhāveneva gambhīrabhāvato
na tattha jhānaṁ appetuṁ sakkoti gambhīrabhāvato hi purimasaccadvayaṁ
duddasaṁ jātanti. yadi upacārasamādhinā cittaṁ samādhiyati kathaṁ
kammaṭṭhānasaññā icceva vohariyatīti āha paṭikūlākāraggahaṇavasena
panātiādi. idāni imissā bhāvanāya ānisaṁse dassetuṁ
imañca panātiādi vuttaṁ. rasataṇhāyāti madhurādirasavisayāya
taṇhāya. paṭilīyatīti saṅkupati anekākāraṁ tattha paṭikūlatāya
saṇṭhitattā. paṭikuṭatīti apasakkati na visarati. paṭivattatīti
nivattati. kantāranittharaṇatthikoti mahato dubbhikkhakantārassa
nittharaṇappayojano. vigatamadoti mānamadādīnaṁ abhāvena nimmado.
madābhāvaggahaṇeneva cassa davamaṇḍanavibhūsanādīnampi abhāvo
gahitoyevāti daṭṭhabbaṁ. kabaḷiṅkārāhārapariññāmukhenāti vuttanayena
paṭikūlākārato kabaḷiṅkārāhārassa paricchijja jānanadvārena.
pañcakāmaguṇiko rāgoti anativattanaṭṭhena pañcakāmaguṇesu niyutto
tappayojano vā rāgo pariññaṁ samatikkamaṁ gacchati. rasataṇhāya
hi sammadeva vigatāya rūpataṇhādayopi vigatāeva honti bhojane
mattaññutāya ukkaṁsagamanato sati ca visayisamatikkame visayo
samatikkantoeva hotīti āha so pañcakāmaguṇapariññāmukhena rūpakkhandhaṁ
parijānātīti. rūpāyatanādīsu pariññaṁ gacchantesu tannissayabhūtāni

page number: 195

taggāhakā pasādā ca sukheneva pariññaṁ gacchantīti. aparipakkādītiādisaddena
āsayanidhānānampi saṅgaho daṭṭhabbo. tattha aparipakkantāva
udariyameva. āsayaggahaṇena pittasemhapubbalohitānaṁ
paripakkaggahaṇena karīsamuttānaṁ phalaggahaṇena kesādīnaṁ sabbesaṁ
pariggaho siddho hotīti āha kāyagatāsatibhāvanāpi pāripūriṁ
gacchatīti. asubhasaññāyāti asubhabhāvanāya aviññāṇakāsubhabhāvanānuyogassāti
attho. anulomapaṭipadaṁ paṭipanno hoti paṭikūlākāraggahaṇena kāyassa
asuciduggandhajegucchabhāvasallakkhaṇato. imaṁ pana paṭipattinti imaṁ āhāre
paṭikūlasaññābhāvanaṁ. amatapariyosānatanti nibbānaniṭṭhitaṁ āhāre
paṭikūlasaññābhāvanāsaṅkhātaṁ upacārajjhānaṁ pādakaṁ katvā vipassanaṁ
vaḍḍhetvā nibbānādhigamanti attho.
āhāre paṭikūlasaññāniddesavaṇṇanā niṭṭhitā.
ekaṁ vavaṭṭhānanti evaṁ niddiṭṭhassa catudhātuvavaṭṭhānassa
bhāvanāniddeso anuppattoti uddeso nāma niddesaṭṭho
mudumajjhapaññābāhullato āgato ca bhāro avassaṁ vahitabboti katvā
vuttaṁ. tattha satipi visayabhedena vavaṭṭhānassa bhede vavaṭṭhānabhāvasāmaññena
pana taṁ abhinnaṁ katvā vuttaṁ ekaṁ vavaṭṭhānanti. pubbabhāge vā
satipi visayabhede atthasiddhiyaṁ tassa ekavisayatāvāti ekaṁ vavaṭṭhānanti
vuttaṁ. yathā hi dvattiṁsākāre kammaṁ

page number: 196

karontassa yogino yadipi pubbabhāge visuṁ visuṁ koṭṭhāsesu
manasikāro pavattati aparabhāge pana ekasmiṁyeva koṭṭhāse
atthasiddhi hoti na sabbesu evamidhāpīti. tattha siyā yathā
paṭikūlabhāvasāmaññena dvattiṁsākārakammaṭṭhāne abhedato manasikāro
pavattati evaṁ idha dhātubhāvasāmaññena abhedato manasikāro
pavattatīti ekaṁ vavaṭṭhānanti vuttanti. nayidamevaṁ. tattha hi
paṇṇattisamatikkamato paṭṭhāya paṭikūlavaseneva sabbattha manasikāro
pavattetabbo idha pana sabhāvasarasasallakkhaṇato dhātuyo manasikātabbā
na dhātubhāvasāmaññato. tenevāha sabhāvupalakkhaṇavasena
sanniṭṭhānanti. kiṁ vā etena papañcena aññehi
ekūnacattāḷīsāya kammaṭṭhānehi asaṁsaṭṭhaṁ catudhātuvavaṭṭhānaṁ nāma ekaṁ
kammaṭṭhānanti dassetuṁ ekaṁ vavaṭṭhānanti vuttanti daṭṭhabbaṁ.
catudhātuvavaṭṭhānassa bhāvanāniddesoti kasmā vuttaṁ nanu
catudhātuvavaṭṭhānassa bhedena vavaṭṭhānaṁ bhāvanāva sakiṁ pavattaṁ pana
vavaṭṭhānaṁ tassa bahulīkāro bhāvanāti vacanabhedena vuttaṁ kathaṁ pana
bhāvanā niddisiyati tassā vacīgocarātikkantabhāvatoti. nāyaṁ doso
bhāvanaṭṭhe bhāvanāvohārato. bhāvanaṭṭho hi kammaṭṭhānapariggaho
idha bhāvanāti adhippeto.
[146] sabhāvupalakkhaṇavasenāti kakkhaḷattādikassa salakkhaṇassa
upadhāraṇavasena. idaṁ hi kammaṭṭhānaṁ paṭhavīkasiṇādikammaṭṭhānaṁ viya na

page number: 197

paṇṇattimattasallakkhaṇavasena nīlakasiṇādikammaṭṭhānaṁ viya na
nīlādivaṇṇasallakkhaṇavasena nāpi vipassanākammaṭṭhānaṁ viya saṅkhārānaṁ
aniccatādisāmaññalakkhaṇasallakkhaṇavasena pavattati athakho paṭhavīādīnaṁ
sabhāvasallakkhaṇavasena pavattatīti. tena vuttaṁ sabhāvupalakkhaṇavasenāti.
kakkhaḷattādikassa salakkhaṇassa upadhāraṇavasenāti attho.
sanniṭṭhānanti ñāṇavinicchayo veditabbo na yevāpanakavinicchayo
nāpi vitakkādivinicchayo. dhātumanasikāroti dhātūsu manasikāro
catasso dhātuyo ārabbha bhāvanā manasikāroti attho. kātabbato
kammaṁ yogino sukhavisesānaṁ kāraṇabhāvato ṭhānañcāti kammaṭṭhānaṁ
catunnaṁ mahābhūtānaṁ sabhāvasallakkhaṇavasena pavattaṁ yogakammaṁ. tenāha
dhātumanasikāro dhātukammaṭṭhānaṁ catudhātuvavaṭṭhānanti atthato ekanti.
tayidaṁ catudhātuvavaṭṭhānaṁ dvidhā āgatanti kasmā vuttaṁ nanu
dhātuvibhaṅge nātisaṅkhepavitthāravasena āgataṁ tasmā tidhā āgatanti
vattabbanti. na tatthāpi ajjhattikānaṁ dhātūnaṁ pabhedato
anavasesapariyādānassa katattā bāhirānañca dhātūnaṁ pariggahitattā. athavā.
dvidhā āgatanti ettha dvidhāva āgatanti na evaṁ niyamo gahetabbo
athakho dvidhā āgatamevāti tena tatiyassāpi pakārassa saṅgaho
siddho hoti. so ca nātisaṅkhepavitthāranayo saṅkhepato ca vitthārato
cāti ettha āvuttivasena casaddeneva vā saṅgahitoti daṭṭhabbo.
athavā. yo nātisaṅkhepavitthāranayena atisaṅkhepapaṭikkhepamukhena

page number: 198

labbhamāno vitthārabhāgo taṁ vitthāranayantogadhameva katvā vuttaṁ dvidhā
āgatanti. evañca katvā nātitikkhapaññassa dhātukammaṭṭhānikassa
vasena vitthārato idañca vacanaṁ samatthitaṁ hoti. mahāsatipaṭṭhāneti
ca idaṁ nidassanamattaṁ daṭṭhabbaṁ satipaṭṭhānakāyagatāsatisuttādīsupi
tatheva āgatattā. rāhulovādeti mahārāhulovāde. dhātuvibhaṅgeti
dhātuvibhaṅgasutte abhidhamme dhātuvibhaṅge ca. kāmaṁ mahāsatipaṭṭhāne
atthena upamaṁ parivāretvā desanā āgatā upamā ca nāma yāvadeva
upameyyatthavibhāvanatthāti upamaṁ tāva dassetvā upameyyatthaṁ vibhāvetuṁ
seyyathāpītiādinā pāli ānītā. kasmā panettha dhātuvasena tatthāpi
catumahābhūtavasena kammaṭṭhānaniddeso katoti. attasuññatāsandassanatthaṁ
ettha dhātuvasena tatthāpi oḷārikabhāvena supākaṭatāya
ekaccavineyyajanacaritānukulatāya ca mahābhūtavasena kammaṭṭhānaniddeso
katoti veditabbo.
tattha paṭhavīdhātūtiādīsu dhātuṭṭho nāma sabhāvaṭṭho sabhāvaṭṭho
nāma suññataṭṭho suññataṭṭho nāma nissattaṭṭho. evaṁ
sabhāvasuññatanissattaṭṭhena paṭhavīyeva dhātu paṭhavīdhātu. āpodhātuādīsupi
eseva nayo. paṭhavīdhātūti sahajarūpadhammānaṁ patiṭṭhā dhātu tathā
āpodhātūti ābandhanadhātu tejodhātūti paripācanadhātu vāyodhātūti
vitthambhanadhātūti evamettha samāso bhāvattho ca veditabbo.
ayamettha saṅkhepo. vitthāro pana parato āgamissati. evaṁ

page number: 199

tikkhapaññassātiādīsu evanti yathādassitaṁ pāliṁ paccāmasati.
nātitikkhapaññassa vitthāradesanāti katvā āha tikkhapaññassāti.
yathā vatthayugaṁ arahatīti vatthayugiko evaṁ dhātukammaṭṭhānaṁ arahati
dhātukammaṭṭhānappayojanoti vā dhātukammaṭṭhāniko tassa dhātukammaṭṭhānikassa.
chekoti taṁtaṁsamaññāya kusalo. yathājāte sunasmiṁ
naṅguṭṭhakhuravisāṇādivante aṭṭhimaṁsādiavayavasamudāye avibhatte gāvīsamaññā
na vibhatte vibhatte pana aṭṭhimaṁsādiavayavasamaññāti jānanako.
antevāsīti kammakaraṇavasena samīpavāsī. viliyanti bhijjanti vibhajjantīti
bīlā bhāgā vakārassa bakāraṁ ikārassa ca īkāraṁ katvā. tameva hi
bhāgatthaṁ dassetuṁ koṭṭhāsaṁ katvāti vuttaṁ. kiñcāpi ṭhitasaddo ṭhito
vātiādīsu viya ṭhānasaṅkhātairiyāpathasamaṅgitāya gatinivattiatthatāya
vā ṭhāsaddassa aññattha ṭhapetvā gamanaṁ visesairiyāpathasamaṅgitāya
bodhako idha pana yathā tathā rūpakāyassa pavattiākārabodhako
adhippetoti āha catunnaṁ iriyāpathānaṁ yenakenaci ākārena ṭhitattā
yathā ṭhitanti. tattha ākārenāti ṭhānādinā rūpakāyassa pavattiākārena.
ßēhānādayo hi iriyāpathasaṅkhātāya kāyikakiriyāya pavattiṭaṭhānatāya
iriyāpathāti vuccanti. yathā ṭhitanti yathā pavattaṁ. yathāvuttaṭṭhānamevettha
paṇidhānanti adhippetanti āha yathā ṭhitattāva yathā paṇihitanti.
ßēhitanti vā kāyassa ṭhānasaṅkhātairiyāpathasamāyogaparidīpanaṁ.

page number: 200

paṇihitanti tadaññairiyāpathasamāyogaparidīpanaṁ. ßēhitanti
vā kāyasaṅkhātānaṁ rūpadhammānaṁ tasmiṁ tasmiṁ khaṇe sakiccavasena
avaṭṭhānaparidīpanaṁ. paṇihitanti paccayakiccavasenāti evampettha attho
veditabbo. dhātusoti dhātuṁ dhātuṁ paṭhavīādidhātuṁ visuṁ visuṁ katvā.
paccavekkhatīti pati pati avekkhati ñāṇacakkhunā vinibbhujjitvā passati.
yathā chekotiādinā pāliyā saddatthavivaraṇavasena vuttamevatthaṁ idāni
bhāvatthavibhāvanavasena dassetuṁ yathā goghātakassātiādi vuttaṁ.
tattha posentassāti maṁsupacayaparibrūhanāya kuṇḍakabhattakappāsaṭṭhiādīhi
saṁvaḍḍhentassa. vadhitaṁ matanti hiṁsitaṁ hutvā mataṁ. matanti ca matamattaṁ.
tenevāha tāvadevāti. gāvīti saññā na antaradhāyati yāni aṅgapaccaṅgāni
upādāya gāvīsaññā matamattāyapi gāviyā tesaṁ taṁ sannivesassa
avinaṭṭhattā. vibhajitvāti aṭṭhisaṅghāṭato maṁsaṁ vivecetvā tato
vā vivecitaṁ maṁsaṁ bhāgaso katvā. tenevāha maṁsasaññā pavattatīti.
pabbajitassapi apariggahitakammaṭṭhānassa. ghanavinibbhoganti santatisamuhakiccaghanānaṁ
vinibbhujjanaṁ vivecanaṁ. dhātuso paccavekkhatoti yathāvuttaṁ ghanavinibbhogaṁ katvā
dhātuso paccavekkhantassa. sattasaññāti attānudiṭṭhivasena pavattā
sattasaññāti vadanti. vohāravasena pavattasattasaññāyapi tadā
antaradhānaṁ yuttameva yāthāvato ghanavinibbhogassa sampādanato.
evaṁ hi sati yathāvuttaopammatthena opameyyattho aññadatthuṁ saṁsandati

page number: 201

sameti. tenevāha dhātuvaseneva cittaṁ santiṭṭhatīti.
[147] evaṁ dhātukammaṭṭhānassa saṅkhepato āgataṭṭhānaṁ
dassetvā idāni vitthārato āgataṭṭhānaṁ dassetuṁ mahāhatthipadupame
panātiādi vuttaṁ. evanti iminā rāhulovādadhātuvibhaṅgesu
dhātukammaṭṭhānassa vitthārato āgamanameva upasaṁharati na sabbaṁ
desanānayaṁ aññathāpi tattha desanānayassa āgatattā.
[148] tatrāti tasmiṁ yathādassite mahāhatthipadupamapāṭhe.
ajjhattikāti sattasantānapariyāpannā. ajjhattaṁ paccattanti
padadvayenāpi taṁtaṁpāṭipuggalikadhammo vuccatīti āha ubhayampi niyakassa
adhivacananti. sasantatipariyāpannatāya pana attani gahetabbabhāvupagamanavasena
attānaṁ adhikiccappavattaṁ ajjhattaṁ taṁtaṁsantatipariyāpannatāya pana paccattaṁ.
tenevāha attani pavattattā ajjhattaṁ attānaṁ paṭicca pavattattā paccattanti.
kakkhaḷanti kathinaṁ. yasmā taṁ thaddhabhāvena sahajātānaṁ patiṭṭhā hoti tasmā
thaddhanti vuttaṁ. kharigatanti kharīsu kharasabhāvesu gataṁ tappariyāpannaṁ
kharasabhāvamevāti attho. yasmā pana kharasabhāvaṁ pharusākārena
upaṭṭhānato pharusākāraṁ hoti tasmā vuttaṁ pharusanti. tenāha
dutiyaṁ ākāravacananti. upādinnaṁ nāma sarīraṭṭhakaṁ. tampana
kammasamuṭṭhānataṁ sandhāya upādinnampi atthi anupādinnampi taṇhādīhi
ādinnagahitaparāmaṭṭhavasena sabbampetaṁ upādinnamevāti dassetuṁ

page number: 202

upādinnanti daḷhāadinnantiādi vuttaṁ. tattha mamanti gahitaṁ
ahanti parāmaṭṭhanti yojanā. seyyathīdanti kathetukamyatāpucchāvācīti
āha taṁ katamanti ceti atthoti. tatoti pacchā.
tanti taṁ ajjhattikādibhedato dassitaṁ paṭhavīdhātuṁ. dassentoti
vatthuvibhāgena dassento. kiñcāpi matthaluṅgaṁ aṭṭhimiñjeneva
saṅgahetvā idha pāliyaṁ visuṁ na uddhaṭaṁ paṭisambhidāmagge pana
vīsatiyā ākārehi paripuṇṇaṁ katvā dassetuṁ visuṁ gahitanti tampi
saṅgaṇhanto thaddhabhāvādhikatāya paṭhavīdhātukoṭṭhāsesuyeva matthaluṅgaṁ
pakkhipitvā vīsatiyā ākārehi paṭhavīdhātu niddiṭṭhāti veditabbāti
āha. yaṁ vā panaññampi kiñcīti vā iminā pāliyaṁ matthaluṅgassa
saṅgaho daṭṭhabbo. tasmā idha yaṁ vā panaññampi kiñcīti idaṁ
pubbapadāpekkhaṁ. matthaluṅgaṁ pakkhipitvā vīsatiyā ākārehi paṭhavīdhātu
niddiṭṭhāti veditabbā yaṁ vā panaññampi kiñcīti vacanato. puna
yaṁ vā panaññampi kiñcīti avasesesu tīsu koṭṭhāsesūti yojetabbaṁ.
tīsu koṭṭhāsesūti tippakāresu koṭṭhāsesu. na hi te tayo
koṭṭhāsā.
[149] vissandanabhāvenāti paggharaṇabhāvena. appotīti
visarati. pappotīti pāpuṇāti. sasambhārāapavasena cetaṁ vuttaṁ.
so hi vissandanabhāvena sasambhārapaṭhavīsaṅkhātaṁ taṁ taṁ ṭhānaṁ visarati
pāpuṇāti ca. lakkhaṇappaveseneva vā. sopi hi

page number: 203

sahajātāññamañña nissayādipaccayatāya sesabhūtattayasaṅkhātaṁ taṁ taṁ ṭhānaṁ
dravabhāvasiddhena vissandanabhāvena ābandhattaṁ āsattattaṁ avippakiṇṇañca
karontaṁ appoti pappotīti vattabbataṁ arahatīti.
tejanavasenāti nisitabhāvena tikkhabhāvena. vuttanayenāti
kammasamuṭṭhānādivasena nānāvidhesūti āpodhātuyaṁ vuttanayena.
kuppitenāti khubhitena. tejodhātuvasena labbhamānā imasmiṁ kāye
jarāpavatti pākaṭajarāvasena veditabbāti dassetuṁ indriyavekallatantiādi
vuttaṁ. sarīre pakatiusumaṁ atikkamitvā uṇhabhāvo santāpo
sarīrassa dahanavasena pavatto mahādāho paridāhoti ayametesaṁ
viseso. yena jariyatīti ca ekāhikādijararogena jariyatītipi attho
yujjati. sattakkhattuṁ tāpetvā tāpetvā sītudake pakkhipitvā
uddhaṭasappi satadhotasappīti vadanti. asitanti bhuttaṁ. khāyitanti
khāditaṁ. sāyitanti assāditaṁ. sammā paripākaṁ gacchatīti
samavepākiniyā gahaṇiyā vasena vuttaṁ. asammāparipākopi pana
visamavepākiniyā tassāeva vasena veditabbo. rasādibhāvenāti
rasarudhiramaṁsamedanhāruaṭṭhiaṭṭhimiñjasukkavasena. vivekanti puthubhāvaṁ
aññamaññaṁ visadisabhāvaṁ. asitādibhedassa hi āhārassa pariṇāme
raso hoti taṁ paṭicca rasadhātu uppajjatīti attho. evaṁ
rasassa pariṇāme rudhirantiādinā sabbaṁ netabbaṁ.
vāyanavasenāti samudīraṇavasena savegagamanavasena vā.

page number: 204

uggārahikkādīti ettha ādisaddena uddekakhipanādippavattakavātānaṁ
saṅgaho daṭṭhabbo. uccārapassāvādīti ādisaddena pittasemha
lasikākevaladuggandhādinīharaṇakānaṁ saṅgaho veditabbo. yadipi kucchisaddo
udarapariyāyo koṭṭhasaddena pana antantarassa vuccamānattā
tadavasiṭṭho udarappadeso idha kucchisaddena vuccatīti āha kucchisayā
vātāti antānaṁ bahi vātāti. sammiñjanapasāraṇādītiādisaddena
ālokanavilokanauddharaṇātiharaṇādikā sabbā kāyikakiriyā saṅgahitā.
assāsapassāsā cittasamuṭṭhānāvāti etena assāsapassāsānaṁ
sarīraṁ muñcitvā pavatti natthīti dīpeti na hi bahiddhā
cittasamuṭṭhānassa sambhavo atthīti. yadi evaṁ kathaṁ passāsoti
bahinikkhamananāsikavāto. dīghanāsikassa nāsikaggaṁ itarassa uttaroṭṭhaṁ
phusanto pavattatīti vacanaṁ bahinikkhamanākārena pavattiyā
cittasamuṭṭhānassa santāne pavattautusamuṭṭhānassapi vasena vuttanti
veditabbaṁ. sabbatthāti āpodhātuādīnaṁ tissannaṁ dhātūnaṁ niddesaṁ
sandhāyāha. tattha āpodhātuniddese yaṁ vā panaññampīti iminā
sambhavassa tejodhātuniddese sarīre pākatikausmāya vāyodhātuniddese
dhamanijālānusaṭassa tattha tattha cammakhīlapīḷakādinibbattakavāyuno
saṅgaho daṭṭhabbo. sammiñjanādinibbattakā vātā cittasamuṭṭhānāva.
yadi evaṁ kathaṁ purimā pañca catusamuṭṭhānāti vacanaṁ. na hi
sammiñjanādinibbattakāeva aṅgamaṅgānusārino vātā athakho

page number: 205

tadaññepīti natthi virodho.
[150] itīti vuttappakāraparāmasanaṁ. tenāha vīsatiyā ākārehītiādi.
etthāti etasmiṁ vitthārato āgate dhātukammaṭṭhāneti
attho. tena ayaṁ vaṇṇanā na kevalaṁ mahāhatthipadupamasseva
athakho mahārāhulovādadhātuvibhaṅgasuttānampi atthasaṁvaṇṇanā
hotiyevāti dassitaṁ hoti. bhāvanānayepi eseva nayo. tathā hi
vuttaṁ evaṁ rāhulovādadhātuvibhaṅgesupīti.
bhāvanānayeti bhāvanāya naye. yena kammaṭṭhānabhāvanā
ijjhati tasmiṁ bhāvanāvidhimhīti attho. etthāti dhātukammaṭṭhāne.
yasmā yesaṁ tikkhapañño nātitikkhapaññoti imesaṁ duvidhānaṁ puggalānaṁ
vasena idaṁ kammaṭṭhānaṁ dvidhā āgataṁ dvidhā desitaṁ tasmā
kammaṭṭhānābhinivesopi tesaṁ dvidhāva icchitabboti taṁ tāva dassetuṁ
tikkhapaññassa bhikkhunotiādi āraddhaṁ. lomā paṭhavīdhātūti ettha
itisaddo ādiaṭṭho. evaṁ vitthārato dhātuparaggahoti kesā
paṭhavīdhātu lomā paṭhavīdhātūtiādinā evaṁ dvācattālīsāya ākārehi
vitthārato dhātukammaṭṭhānapariggaho. papañcatoti dandhato saṇikato.
yaṁ thaddhalakkhaṇanti kesādīsu yaṁ thaddhalakkhaṇaṁ kakkhaḷabhāvo.
yaṁ ābandhanalakkhaṇantiādīsupi eseva nayo. evaṁ manasikarototi
vatthuṁ anāmasitvā evaṁ lakkhaṇamattatova manasikāraṁ pavattentassa.
assāti tikkhapaññassa. kammaṭṭhānaṁ pākaṭaṁ hotīti yogakammassa

page number: 206

pavattiṭṭhānabhūtaṁ tadeva lakkhaṇaṁ vibhūtaṁ hoti tassa vā lakkhaṇassa
suṭṭhu upaṭṭhānato taṁ ārabbha pavattamānaṁ manasikārasaṅkhātaṁ kammaṭṭhānaṁ
vibhūtaṁ visadaṁ hoti tikkhapaññassa indriyapāṭavavasena saṅkhittarucibhāvato.
sabbaso mandapaññassa bhāvanā na ijjhatīti āha
nātitikkhapaññassāti. evaṁ manasikarototi vuttanayena saṅkhepato
manasikaroto. andhakāraṁ avibhūtaṁ hotīti anupaṭṭhānato andhaṁ viya
karontaṁ apākaṭaṁ hoti kammaṭṭhānanti yojanā. purimanayenāti
kesā paṭhavīdhātūtiādinā pubbe vuttanayena. vatthuāmasanena
vitthārato manasikarontassa pākaṭaṁ hoti kammaṭṭhānaṁ nātitikkhapaññassa
akhippanisantitāya vitthārarucibhāvato. idāni yathāvuttamatthaṁ
upamāya vibhāvetuṁ yathā dvīsu bhikkhūsūtiādi vuttaṁ.
[151] tattha peyyālamukhanti peyyālapāliyā mukhabhūtaṁ
dvārabhūtaṁ ādito vāraṁ vāradvayaṁ vā. vitthāretvāti anavasesato
sajjhāyitvā. ubhatokoṭivasenevāti tassa tassa vārassa
ādiantaggahaṇavasena. oṭṭhapariyāhatamattanti oṭṭhānaṁ samphusanamattaṁ.
yathā ganthaparivattane tikkhapaññassa bhikkhuno saṅkhepo ruccati na
vitthāro itarassa ca vitthāro ruccati na saṅkhepo evaṁ bhāvanānayepīti
upamāsaṁsandanaṁ veditabbaṁ. tasmāti yasmā tikkhapaññassa
saṅkhepo nātitikkhapaññassa ca vitthāro sappāyo tasmā. yasmā
kammaṭṭhānaṁ anuyuñjitukāmassa sīlavisodhanādipubbakiccaṁ icchitabbaṁ taṁ

page number: 207

sabbākārasampannaṁ heṭṭhā vuttamevāti idha na āmaṭṭhaṁ. yasmā pana
vūpakaṭṭhakāyassa vūpakaṭṭhacittasseva ca bhāvanā ijjhati na itarassa
tasmā tadubhayaṁ dassento rahogatena paṭisallīnenāti āha. tattha
rahogatenāti rahasi gatena ekākinā bhāvanānukūlaṭṭhānaṁ upagatenāti
attho. paṭisallīnenāti paṭi paṭi puthuttārammaṇato cittaṁ nisedhetvā
kammaṭṭhāne sallīnena tattha saṅkiliṭṭhacittenāti 1- attho. sakalampi
attano rūpakāyaṁ āvajjitvāti uddhaṁ pādatalā adho kesamatthakā
tiriyaṁ tacapariyantaṁ sabbampi attano karajakāyaṁ dhātuvasena manasikaronto
yasmā cātummahābhūtiko ayaṁ kāyo tasmā atthi imasmiṁ kāye
paṭhavīdhātu āpodhātu tejodhātu vāyodhātūti catumahābhūtavasena
samannāharitvāti attho. idāni tāsaṁ dhātūnaṁ lakkhaṇato upaṭṭhānākārato
ca manasikāravidhiṁ dassetuṁ yo imasmiṁ kāyetiādi vuttaṁ. tattha
thaddhabhāvoti lakkhaṇamāha. thaddhattalakkhaṇā hi paṭhavīdhātu.
kharabhāvoti upaṭṭhānākāraṁ ñāṇena gahetabbākāranti attho.
drabhāvo lakkhaṇaṁ āpodhātuyā paggharaṇasabhāvattā. ābandhanaṁ
upaṭṭhānākāro. uṇhabhāvo lakkhaṇaṁ tejodhātuyā
usmāsabhāvattā. paripācanaṁ upaṭṭhānākāro. vitthambhanaṁ lakkhaṇaṁ
vāyodhātuyā upatthambhanasabhāvattā. samudīraṇaṁ upaṭṭhānākāro.
upaṭṭhānākāro ca nāma dhātūnaṁ sakiccakaraṇavasena ñāṇassa
vibhūtākāro. kasmā panettha ubhayaggahaṇaṁ. puggalajjhāsayato.

footnote: 1. saṁsiliṭṭhacittenāti maññe.

page number: 208

ekaccassa hi dhātuyo manasikarontassa tā sabhāvato gahetabbataṁ
gacchantī ekaccassa sakiccakaraṇato. yo rasoti vuccati tatrāyaṁ
yogī dhātuyo manasikaronto ādito paccekaṁ salakkhaṇato sarasatopi
pariggaṇhati. tenāha yo imasmiṁ kāye thaddhabhāvo vā kharabhāvo
vā .pe. evaṁ saṅkhittena dhātuyo pariggahetvāti. tattha
pariggahetvāti pariggāhakabhūtena ñāṇena dhātuyo lakkhaṇato rasato
vā paricchijja gahetvā. ayaṁ tāva saṅkhittato bhāvanānaye
kammaṭṭhānābhiniveso.
evaṁ pana dhātuyo pariggahetvā atthi imasmiṁ kāye paṭhavīdhātu
thaddhabhāvo vā kharabhāvo vā āpodhātu dravabhāvo vā ābandhanabhāvo
vā tejodhātu uṇhabhāvo vā paripācanabhāvo vā vāyodhātu
vitthambhanabhāvo vā samudīraṇabhāvo vāti evaṁ lakkhaṇādīhi saddhiṁyeva
dhātuyo manasikarontena kālasatampi kālasahassampi punappunaṁ
āvajjitabbaṁ manasikātabbaṁ takkāhataṁ vitakkapariyāhataṁ kātabbaṁ. tassevaṁ
manasikaroto yaṁ lakkhaṇādīsu supākaṭaṁ hutvā upaṭṭhāti tadeva
gahetvā itaraṁ vissajjetvā tena saddhiṁ paṭhavīdhātu āpodhātūtiādinā
manasikāro pavattetabbo. evaṁ manasikarontena hi anupubbato
nātisīghato nātisaṇikato vikkhepapaṭibāhanato paṇṇattisamatikkamanato
anupaṭṭhānamuñcanato lakkhaṇato tayo ca suttantāti imehi
dasāhākārehi manasikārakosallaṁ anuṭṭhātabbaṁ.

page number: 209

tattha anupubbatoti anupaṭipāṭito ācariyassa santike
uggahitapaṭipāṭito. sā ca desanā paṭipāṭiyeva. evaṁ anupubbato
manasikarontenāpi nātisīghato manasikātabbaṁ. atisīghato manasikaroto
hi aparāparaṁ kammaṭṭhānamanasikāro nirantaraṁ pavattati. kammaṭṭhānaṁ pana
avibhūtaṁ hoti na visesaṁ āvahati tasmā nātisīghato manasikātabbaṁ.
yathā ca nātisīghato evaṁ nātisaṇikatopi. atisaṇikato manasikaroto
hi kammaṭṭhānaṁ pariyosānaṁ na gacchati visesādhigamassa paccayo na
hoti. atisīghaṁ atisaṇikañca maggaṁ gacchantā purisā ettha
nidassetabbā. vikkhepapaṭibāhanatoti kammaṭṭhānaṁ vissajjetvā
bahiddhā puthuttārammaṇe cetaso vikkhepo paṭibāhitabbo. bahiddhā
vikkhepe hi sati kammaṭṭhānā parihāyati paridhaṁsati. ekapadikamaggagāmī
puriso cettha nidassetabbo. paṇṇattisamatikkamanatoti yā
ayaṁ paṭhavīdhātūti ādikā paṇṇatti taṁ atikkamitvā lakkhaṇesueva
cittaṁ ṭhapetabbaṁ. evaṁ paṇṇattiṁ vijahitvā kakkhaḷalakkhaṇādīsueva
manasikāraṁ pavattentassa lakkhaṇāni supākaṭāni suvibhūtāni hutvā
upaṭṭhahanti. tassevaṁ punappunaṁ manasikāravasena cittaṁ āsevanaṁ labhati
sabbo rūpakāyo dhātumattato upaṭṭhāti suñño nissatto nijjīvo
yantaṁ viya yantasuttena cittasuttena aparāparaṁ parivattamāno. sace
pana bahiddhāpi manasikāraṁ upasaṁharati athassa āhiṇḍantā
manussatiracchānādayo sattākāraṁ vijahitvā dhātusamuhavaseneva upaṭṭhahanti

page number: 210

tehi kariyamānā kiriyā dhātumayena yantena na 1- pavattayamānā hutvā
upaṭṭhāti tehi ajjhohariyamānaṁ pānabhojanādīsu ca 2- dhātusaṅghāṭe
pakkhipamāno dhātusaṅghāṭo viya upaṭṭhāti. athassa tathā
laddhāsevanampi cittaṁ yadi accāraddhaviriyatāya uddhaccavasena vā
atilīnaviriyatāya kosajjavasena vā bhāvanāvidhiṁ na otareyya tadā
adhicittasuttaṁ anuttarasītibhāvasuttaṁ bojjhaṅgasuttanti imesu tīsu suttesu
āgatanayena viriyasamādhiyojanā kātabbā. tena vuttaṁ tayo ca
suttantāti. evaṁ pana viriyasamataṁ yojetvā tasmiṁyeva lakkhaṇe
manasikāraṁ pavattentassa yadā saddhādīni indriyāni laddhasamathāni
suvisuddhāni pavattanti tadā assaddhiyādīnaṁ dūrībhāvena sātisayaṁ
thāmappattehi sattahi balehi laddhupatthambhāni vitakkādīni jhānaṅgāni
paṭutarāni hutvā pātubhavanti. tesaṁ ujuvipaccanīkatāya nīvaraṇāni
vikkhambhitāniyeva honti saddhiṁ tadekaṭṭhehi pāpadhammehi. ettāvatā
cānena upacārajjhānaṁ samādhigataṁ hoti dhātulakkhaṇārammaṇaṁ. tena
vuttaṁ punappunaṁ paṭhavīdhātu āpodhātūti .pe. upacāramatto samādhi
uppajjatīti.
tattha dhātumattatoti visesanivattiaṭṭho mattasaddo. tena
yaṁ ito bāhirakā lokiyamahājano ca satto jīvotiādikaṁ visesaṁ
imasmiṁ attabhāve avijjamānampi kappanāmatteneva samāropeti taṁ
nivatteti. tenevāha nissattato nijjīvatoti. āvajjitabbanti

footnote: 1. atirekasaddo maññe. 2. pānabhojanādi suddha...iti bhaveyya.

page number: 211

samannāharitabbaṁ. manasikātabbanti punappunaṁ bhāvanāvasena
dhātumattato dhātulakkhaṇaṁ manasi ṭhapetabbaṁ. paccavekkhitabbanti tadeva
dhātulakkhaṇaṁ patipati avekkhitabbaṁ bhāvanāsiddhena ñāṇacakkhunā
aparāparaṁ paccakkhato passitabbaṁ. tassevaṁ vāyamamānassāti tassa
yogino evaṁ vuttappakārena bhāvanaṁ anuyuñjantassa tattha ca
bhāvanānuyoge sakkaccakāritāya sātaccakāritāya sappāyasevitāya
samathanimittasallakkhaṇena bojjhaṅgānaṁ anupavattanena kāye ca jīvite ca
nirapekkhavuttitāya antarā saṅkocaṁ anāpajjantena bhāvanaṁ ussukkāpetvā
ussoḷhiyaṁ avaṭṭhānena sammadeva vāyāmaṁ payogaṁ parakkamaṁ
pavattentassa. dhātuppabhedāvabhāsanapaññāpariggahitoti paṭhavīādidhātūnaṁ
sabhāvalakkhaṇāvabhāsanena avabhāsanakiccāya bhāvanāpaññāya
ādimajjhapariyosānesu avijahanena sabbato gahito. mahaggatabhāvaṁ
appattatāya upacāramatto sikhāppatto kāmāvacarasamādhi uppajjati.
upacārasamādhīti ca ruḷhivasena veditabbaṁ. appanaṁ hi upecca cārī
samādhi upacārasamādhi. appanā cettha natthi. tādisassa pana
samādhissa samānalakkhaṇatāya evaṁ vuttaṁ. kasmā panettha appanā na
hotīti. tattha kāraṇamāha sabhāvadhammārammaṇattāti. sabhāvadhamme
hi tassa gambhīrabhāvato asati bhāvanāvisese appanājhānaṁ na
uppajjati. lokuttaraṁ pana jhānaṁ visuddhibhāvanānukkamavasena āruppaṁ
ārammaṇātikkamabhāvanāvasena appanāppattaṁ hotīti

page number: 212

maraṇānussatiniddese vuttovāyamattho.
[152] evaṁ rūpakāye avisesena catunnaṁ dhātūnaṁ pariggaṇhanavasena
dhātukammaṭṭhānaṁ dassetvā idāni tattha aṭṭhiādīnaṁ
vinibbhujjanavasena saṅkhepatopi sutte āgataṁ dhātumanasikāravidhiṁ dassetuṁ
athavā panātiādi āraddhaṁ. tattha ye ime cattāro koṭṭhāsā
vuttāti sambandho. yathāpaccayaṁ ṭhitā sannivesavisiṭṭhā
kaṭṭhavallitiṇamattikāyo upādāya yathā agārasamaññā na tattha koci
agāro nāma atthi evaṁ yathāpaccayaṁ sannivesavisiṭṭhāni pavattamānāni
aṭṭhinhārumaṁsacammāni paṭicca sarīrasamaññā na ettha
koci attā jīvo kevalantehi parivāritamākāsamattanti dasseti.
desanā sattasuññatāsaṁdassanaparāti imamatthaṁ vibhāvento
nissattabhāvadassanatthantiādimāha.
tattha aṭṭhiñca paṭiccāti paṇhikaṭṭhikādibhedaṁ paṭipāṭiyā
ussitaṁ hutvā ṭhitaṁ atirekatisatabhedaṁ aṭṭhiṁ upādāya. nhāruñcāti
tameva aṭṭhisaṅghāṭaṁ ābandhitvā ṭhitaṁ navasatappabhedaṁ nhāruṁ.
maṁsanti tameva aṭṭhisaṅghāṭaṁ a limpitvā ṭhitaṁ navapesisatappabhedaṁ
maṁsaṁ. cammanti macchitapattakacchāyāya chaviyā sañchāditaṁ sakalasarīraṁ
pariyonaddhitvā ṭhitaṁ bahalacammaṁ paṭicca upādāya. sabbattha
casaddo samuccayaṭṭho. ākāso parivāritoti yathābhittipādādivasena
ṭhapitaṁ kaṭṭhaṁ tasseva ābandhavallianulepanamattikāchādanatiṇanti

page number: 213

etāni kaṭṭhādīni anto bahi ca parivāretvā ṭhito ākāso
agārantveva saṅkhyaṁ gacchati gehanti paṇṇattiṁ labhati evameva
yathāvuttāni aṭṭhiādīni anto bahi ca parivāretvā ṭhito ākāso
tāneva aṭṭhiādīni upādāya rūpantveva saṅkhyaṁ gacchati sarīranti
vohāraṁ labhati. yathā ca kaṭṭhādīni paṭicca saṅkhyaṁ gataṁ agāraṁ
loke khattiyagehaṁ brāhmaṇagehanti vuccati evamidampi khattiyasarīraṁ
brāhmaṇasarīranti vohariyati. natthettha koci satto vā jīvo
vāti adhippāyo. teti te cattāro koṭṭhāse vinibbhujjitvāti
yojanā. tantaṁantarānusārināti aṭṭhinhārūnaṁ nhārumaṁsānaṁ
maṁsacammānanti tesaṁ tesaṁ koṭṭhāsānaṁ vivarānupātinā ñāṇasaṅkhātena
hatthena. vinibbhujjitvāti anekakkhattuṁ vinivedhetvā. athavā.
vinibbhujjitvāti paccekampi aṭṭhiādīnaṁ antarānusārinā ñāṇahatthena
vinibbhogaṁ katvā. etesūti sakalampi attano rūpakāyaṁ catudhā
katvā vibhattesu yathāvuttesu aṭṭhiādīsu catūsu koṭṭhāsesu.
purimanayenevāti yo imasmiṁ kāye thaddhabhāvo vātiādinā pubbe
vuttanayeneva. yaṁ panettha vattabbaṁ bhāvanāvidhānaṁ taṁ antaranaye
vuttākāreneva veditabbaṁ.
vitthārato āgate pana catudhātuvavaṭṭhāneti ānetvā yojanā.
evaṁ idāni vuccamānākāreneva veditabbo bhāvanānayo.
dvācattālīsāya ākārehi dhātuyo uggaṇhitvāti kasmā vuttaṁ nanu

page number: 214

ādito dvattiṁsākārā dhātuyo na hontīti. vatthusīsena dhātūnaṁyeva
uggahetabbattā nāyaṁ doso. vuttappakāreti gocaragāmato
nātidūranāccāsannatādīhi pañcahi aṅgehi samannāgatotiādinā
vuttappakāre. katasabbakiccenāti palibodhupacchedādikaṁ kataṁ sabbakiccaṁ
etenāti katasabbakicco tenassa sīlavisodhanādi pana kammaṭṭhānānuggahaṇato
pageva siddhaṁ hotīti dasseti. sasambhārasaṅkhepatoti sambhariyanti
etena buddhivohārāti sambhāro taṁ nimittaṁ. kiṁ pana taṁ
paṭhavīādi. kesādīsu hi vīsatiyā ākāresu paṭhavīti
buddhivohārā paṭhavīnimittakā thaddhataṁ upādāya pavattanato. tasmā
tattha paṭhavīsambhāro nāma savisesāya tassā atthitāya. kesādayo
saha sambhārehīti sasambhārā. āpokoṭṭhāsādīsupi eseva nayo.
sasambhārānaṁ saṅkhepo sasambhārasaṅkhepo tato sasambhārasaṅkhepato
bhāvetabbanti yojanā. saṅkhepato vīsatiyā dvādasasu catūsu chasu
ca koṭṭhāsesu yathākkamaṁ paṭhavīādikā catasso dhātuyo pariggahetvā
dhātuvavaṭṭhānaṁ sasambhārasaṅkhepato bhāvanā. tenāha idha bhikkhu
vīsatiyā koṭṭhāsesūtiādiṁ. sasambhāravibhattitoti sasambhārānaṁ
kesādīnaṁ vibhāgato kesādike vīsati koṭṭhāse pubbe viya ekajjhaṁ
aggahetvā vibhāgato paṭhavīdhātubhāvena vavaṭṭhāpanaṁ. āpokoṭṭhāsādīsupi
eseva nayo. salakkhaṇasaṅkhepatoti lakkhiyati etenāti lakkhaṇaṁ
dhammānaṁ sabhāgo idha pana thaddhatādi tasmā

page number: 215

thaddhalakkhaṇādivantatāya saha lakkhaṇehīti salakkhaṇā kesādayo dvācattālīsa
ākārā tesaṁ saṅkhepato. idaṁ vuttaṁ hoti kesādike vīsati
koṭṭhāse ekajjhaṁ gahetvā tattha thaddhatādikaṁ catubbidhampi
lakkhaṇaṁ vavaṭṭhapetvā bhāvanā salakkhaṇasaṅkhepato bhāvanā. eseva
nayo āpokoṭṭhāsādīsupi. salakkhaṇavibhattitoti thaddhalakkhaṇādinā
salakkhaṇādīnaṁ kesādīnaṁ vibhāgato kesādīsu dvācattālīsāya ākāresu
paccekaṁ thaddhatādīnaṁ catunnaṁ catunnaṁ lakkhaṇānaṁ vavaṭṭhāpanavasena
bhāvanā.
evaṁ catūhi ākārehi uddiṭṭhaṁ bhāvanānayaṁ niddisituṁ kathaṁ
sasambhārasaṅkhepato bhāvetītiādi āraddhaṁ. ettha ca yathā
tikkhapañño puggalo tikkhatāya paropariyattisabhāvato
tikkhindriyamudindriyatāvasena duvidhoti tattha tikkhindriyassa vasena saṅkhepato
paṭhamanayo vutto mudindriyassa vasena dutiyo evaṁ nātitikkhapaññopi
puggaloti. tattha yo visadindriyo puggalo tassa vasena
sasambhārasaṅkhepato salakkhaṇasaṅkhepato ca bhāvanānayo niddiṭṭho yo
pana nātivisadindriyo tassa vasena sasambhāravibhattito salakkhaṇavibhattito
ca bhāvanānayo niddiṭṭhoti veditabbaṁ. tassa evaṁ vavaṭṭhāpayatoeva
dhātuyo pākaṭā honti savisesaṁ dhātūnaṁ pariggahitattā. bhāvanāvidhānaṁ
panettha na heṭṭhā vuttanayeneva veditabbaṁ. yassāti
nātivisadindriyaṁ puggalaṁ sandhāya vadati. evaṁ bhāvayatoti

page number: 216

sasambhārasaṅkhepato bhāventassa.
[153] yena vidhinā uggahetvā kusalo hoti so sattavidho
vidhi uggahakosallanti vuccati. taṁ nibbattaṁ vā ñāṇaṁ. evaṁ
manasikārakosallampi veditabbaṁ. dvattiṁsākāreti dhātumanasikāravasena
pariggahite kesādike dvattiṁsavidhe koṭṭhāse. dvattiṁsākāreti
ca idaṁ tejavāyukoṭṭhāsesu vaṇṇādivasena vavaṭṭhānassa abhāvato
vuttaṁ. sabbaṁ tattha vuttavidhānaṁ kātabbanti vacasā manasātiādinā
vuttaṁ uggahakosalladesato paṭṭhāya yāva anupubbavimuñcanādivasenāti
padaṁ tāva āgataṁ sabbaṁ bhāvanāvidhānaṁ kātabbaṁ sampādetabbaṁ.
vaṇṇādivasenāti vaṇṇasaṇṭhānadisokāsaparicchedavasena. ayañca
vaṇṇādivasena manasikāro dhātupaṭikūlavaṇṇanamanasikārānaṁ sādhāraṇo
pubbabhāgoti vinibbhujjitaṁ dhātumanasikārameva dassetuṁ avasāne evaṁ
manasikāro pavattetabboti vuttaṁ.
aññamaññaṁ ābhogapaccavekkhaṇarahitā ete dhammāti ete
sīsakaṭāhapaliveṭhanacammaṁ kesāti evaṁ vohariyamānā bhūtupādāyadhammā mayi kesā
jātā mayamettha jātāti evaṁ aññamaññaṁ ābhogapaccavekkhaṇasuññā.
iminā kāraṇassa ca phalassa ca abyāpāratāya dhātumattataṁ sandasseti.
tena ca ābhogapaccavekkhaṇānaṁ evameva abyāpāratā dīpitāti
daṭṭhabbaṁ. na hi tāni tesaṁ kāraṇāni ca tathā tathā ābhujitvā
paccavekkhitvā ca uppajjanti

page number: 217

paccayabhāvaṁ vā gacchantīti. itīti vuttappakāraparāmasanaṁ.
acetanoti na cetano cetanārahito vā. abyākatoti
abyākatarāsipariyāpanno. suññoti attasuñño. tatoeva nissatto.
thaddhalakkhaṇādikatāya thaddho. tatoeva paṭhavīdhātūti evaṁ manasikāro
pavattetabboti sambandho. evaṁ sabbattha.
[154] suññagāmaṭṭhāneti ettha suññagāmaggahaṇaṁ paramatthato
vedakavirahadassanatthaṁ kāyassa. madhukaṭṭhiketi madhukabījāni. gehathambhānaṁ
ādhārabhāvena ṭhapitasilāyo pāsāṇaudukkhalakānīti adhippetā.
[155] duggandhādibhāve cassa sadisabhāvadassanatthaṁ allagocammaggahaṇaṁ.
yebhuyyena maṁsapesīnaṁ bahalatāya mahāmattikaggahaṇaṁ. kuḍḍadārūsūti
dārukuḍḍikāya kuṭiyā bhittipādabhūtesu kaṭṭhesu.
[156] paṇhikaṭṭhiādīnaṁ ādhārabhāvo viya gopphakaṭṭhiādīnaṁ
ādheyyabhāvopi asamannāhārasiddhoti dassanatthaṁ paṇhikaṭṭhi gopphakaṭṭhiṁ
ukkhipitvā ṭhitantiādiṁ vatvā puna sīsaṭṭhi gīvaṭṭhike patiṭṭhitantiādi
vuttaṁ. sinnavettaggādīsūti seditavettakaḷiresu.
[157] uraṭṭhisaṅghāṭo pañjarasadisatāya uraṭṭhipañjaranti
vutto. tassa athirabhāvadassanatthaṁ jiṇṇasandamānikāya pañjaraṁ
nidassanabhāvena gahitaṁ. yamakamaṁsapiṇḍeti maṁsapiṇḍayugale.
[158] kilomakassa setavaṇṇatāya pilotikapaliveṭhitetipilotikaṁ
nidassanabhāvena vuttaṁ. evameva na vakkahadayāni sakalasarīre ca maṁsaṁ

page number: 218

jānātīti ettha na vakkahadayāni jānanti mayaṁ paṭicchannakilomakena
paṭicchannānīti na sakalasarīre ca maṁsaṁ jānāti ahaṁ paṭicchannakilomakena
paṭicchannanti yojetabbaṁ. koṭṭhakamatthakapassanti kusulassa abbhantare
matthakapassaṁ.
[159] dvinnaṁ thanānaṁ antareti dvinnaṁ thanappadesānaṁ
vemajjhe. thanappadeso ca abbhantaravasena veditabbo.
[160] ekavīsati antabhogeti ekavīsatiyā ṭhānesu obhaggobhagge
antamaṇḍale. āmāsaye ṭhito paribhuttāhāro udariyanti
adhippetoti āha udariyaṁ udare ṭhitaṁ asitapītakhāyitasāyitanti.
[161] abaddhapittaṁ saṁsaraṇalohitaṁ viya kāyusmā viya ca
kammajarūpapaṭibaddhavuttikanti āha abaddhapittaṁ jīvitindriyapaṭibaddhaṁ
sakalasarīraṁ byāpetvā ṭhitanti. paṭibaddhatāvacanena cassa jīvitindriye
sati sambhavameva dīpeti. na jīvitindriyassa viya ekantakammajatanti
daṭṭhabbaṁ. pittakosaketi mahākosātakīkosakasadise pittadhāre.
yūsabhūtoti rasabhūto.
[162] ucchiṭṭhodakagabbhamalādīnaṁ chaḍḍanaṭṭhānaṁ candanikā tassaṁ
candanikāyaṁ. pubbāsayo mandapaññānaṁ kesañcideva hotīti katvā
asabbasādhāraṇanti adhippāyenāha pubbo anivaddhokāsoti.
[163] pittaṁ viyāti abaddhapittaṁ viya. sakalasarīranti
jīvitindriyapaṭibaddhaṁ sabbaṁ sarīrappadesaṁ. vakkahadayayakanapapphāsāni

page number: 219

tementanti ettha yakanaṁ heṭṭhābhāgapūraṇena itarāni tesaṁ upari
thokaṁ thokaṁ paggharaṇena temetīti daṭṭhabbaṁ. heṭṭhā leḍḍukhandhādīni 1-
temayamāneti temakatemitabbānaṁ abyāpāratāsāmaññanidassanatthaṁeva
upamā daṭṭhabbā na ṭhānasāmaññanidassanatthaṁ. sannicitalohitena hi
temetabbānaṁ kesañci heṭṭhā kassaci upari ṭhitatā kāyagatāsatiniddese
dassitāti. yakanassa heṭṭhābhāgaṭṭhānaṁ mayi lohitaṁ ṭhitanti na jānāti
vakkādīni amhe temayamānaṁ lohitaṁ ṭhitanti na jānantīti evaṁ
yojanā veditabbā.
[164] patthinnasinehoti sinabhāvaṁ 2- ghanabhāvaṁ gatasineho.
sakalasarīre maṁsanti yojanā. tañca thūlasarīraṁ sandhāya vuttaṁ.
medassa satipi patthinnatāya ghanabhāve maṁsassa viya na thaddhatāti
vuttaṁ patthinnayūsoti. tenevassa āpokoṭṭhāsatā. udakapuṇṇesu
taruṇatālaṭṭhikūpakesūti nātipariṇatānaṁ sajalakānaṁ aggato chinnānaṁ
tālasalāṭukānaṁ vivarāni sandhāya vuttaṁ.
[165] vasāya attano ādhāre abhibyāpanamukhena abyāpāratāsāmaññaṁ
vibhāvetabbanti ācāmagatatelaṁ nidassitanti daṭṭhabbaṁ. kheḷuppattipaccaye
ambilaggamadhuraggādike. kesādīsu manasikāraṁ pavattetvā tejokoṭṭhāsesu
pavattetabbo manasikāroti vibhattiṁ
pariṇāmetvā yojetabbaṁ.
[166] yena santappatīti yena kāyo santappati. ayaṁ

footnote: 1. leḍḍukhaṇḍādīni. 2. sīnabhāvaṁ.

page number: 220

santappanakicco tejoti tassa pariggaṇhanākāroeva paccāmaṭṭho.
yena jariyatītiādīsupi eseva nayo.
assāsapassāsavasenāti antopavisanabahinikkhamananāsikavātabhāvena.
evaṁ pavattamanasikārassāti iminā vuttākārena sasambhāravibhattito
pavattakammaṭṭhānamanasikārassa. dhātuyo pākaṭā hontīti
vitthārato pariggahitattā dhātuyo vibhūtā honti. idhāpi bhāvanāvidhānaṁ
heṭṭhā vuttanayeneva veditabbaṁ.
[167] tatthevāti tesuyeva vīsatiyā koṭṭhāsesu.
paripācanalakkhaṇaṁ vitthambhanalakkhaṇanti etthāpi tatthevāti ānetvā
sambandhitabbaṁ. puna tatthevāti tesuyeva dvādasasu koṭṭhāsesūti
attho. ettha ca kesādikoṭṭhāsānaṁ saviggahatāya tattha
vijjamānā āpodhātuādayo nhānīyacuṇṇādīsu udakādayo viya
suviññeyyāti tattheva ābandhanalakkhaṇantiādi vuttaṁ.
santappanāditejodhātukoṭṭhāsesu vāyudhātuādayo na tathā suviññeyyāti
katvā tena avinibbhuttanti vuttaṁ na tatthevāti. yadi evaṁ
vāyukoṭṭhāsesu kathaṁ tatthevāti. vāyukoṭṭhāsāpi hi
uddhaṅgamāvātādayo piṇḍākāreneva pariggahetabbataṁ upagacchanti na pana
santāpanāditejokoṭṭhāsāti nāyaṁ doso. tattha tenāti tena
tejena. avinibbhuttanti avinābhūtaṁ. taṁkalāpagatavasena vā
evaṁ vuttaṁ. evaṁ vavaṭṭhāpayatoti vuttākārena salakkhaṇasaṅkhepato

page number: 221

dhātuyo vavaṭṭhapentassa. vuttanayenāti tassevaṁ vāyamamānassātiādinā
heṭṭhā vuttanayena.
evampi bhāvayatoti salakkhaṇasaṅkhepato dhātuyo pariggahetvā
bhāventassāpi. pubbe vuttanayenāti sasambhāravibhattito bhāvanāyaṁ
vuttena nayena.
[168] evanti yathā kese evaṁ sabbakoṭṭhāseti
ekacattālīsabhede sesasabbakoṭṭhāse. evamettha aṭṭhasaṭṭhiyā
dhātusatassa pariggaho vutto hoti. bhāvanāvidhānaṁ panettha heṭṭhā
vuttanayameva.
idāni vacanaṭṭhādimukhenapi dhātūsu manasikāravidhiṁ dassetuṁ
vacanaṭṭhatotiādi vuttaṁ. tattha vacanaṭṭhatoti yasmā sabbapaṭhamaṁ kammaṭṭhānassa
uggahaṇaṁ vacanavasena hoti vacanadvārena tadatthassa ādito
gahetabbato tasmā vacanaṭṭhatoti dhātūnaṁ manasikātabbatā vuttā.
kalāpatoti vacanaṭṭhavasena visesato sāmaññato ca dhātuyo
pariggahetvā ṭhitassa yasmā tā piṇḍaso pavattanti na paccekaṁ
tasmā kalāpatopi manasikātabbatā vuttā. te pana kalāpā
paramāṇuparimāṇā hontīti tappariyāpannānaṁ paṭhavīdhātuādīnaṁ ekasmiṁ
sarīre parimeyyaparicchedaṁ dassetuṁ cuṇṇato manasikātabbatā vuttā.
so panāyaṁ tāsaṁ cuṇṇato manasikāro saṅghāṭavasena hotīti
nibbajjitaṁ sarūpameva pariggahetabbaṁ dassetuṁ lakkhaṇādito manasikāro

page number: 222

vutto. lakkhaṇādito dhātuyo pariggaṇhantena salakkhaṇavibhattito
kammaṭṭhānābhinivese yasmā dvācattālīsāya koṭṭhāsānaṁ vasena
dhātūsu pariggayhamānāsu ettakā utusamuṭṭhānā ettakā
cittādisamuṭṭhānāti ayaṁ vibhāgo ñātabbo hoti tasmā samuṭṭhānato
manasikāro vutto. evaṁ pariññātasamuṭṭhānānampi tāsaṁ
saddānusārena vinā visesasāmaññapariggaho kātabboti dassetuṁ
nānattekattato manasikāro vutto. lakkhaṇavisesato vinibbhuttarūpāpi
etā aniddisitabbaṭṭhānatāya padesena avinibbhuttāti ayaṁ viseso
pariggahetabboti dassetuṁ vinibbhogāvinibbhogato manasikāro vutto.
satipi avinibbhogavuttiyaṁ kācideva kāsañci sabhāgā kāci visabhāgāti
ayampi viseso pariggahetabboti dassetuṁ sabhāgavisabhāgato manasikāro
vutto. sabhāgavisabhāgāpi dhātuyo ajjhattikā īdisakiccavisesayuttā
bāhirā tabbiparītāti ayaṁ viseso pariggahetabboti dassetuṁ
ajjhattikabāhiravisesato manasikāro vutto. sajātisaṅgahādiko dhātūsu
saṅgahavisesopi pariggaṇhitabboti dassetuṁ saṅgahato manasikāro vutto.
sandhārakādīhi yathāsakakiccehi aññamaññapatthambhabhāvatopi dhātuyo
pariggahetabbāti dassetuṁ paccayato manasikāro vutto. abyāpāranayato
tā dhātuyo pariggahetabbāti dassetuṁ asamannāhārato manasikāro
vutto. attano paccayadhammavisesato paccayabhāvavisesato ca
dhātuyo pariggahetabbāti dassetuṁ paccayavibhāgato manasikāro

page number: 223

vuttoti evametesaṁ terasannaṁ ākārānaṁ pariggahe kāraṇaṁ veditabbaṁ.
ākārehīti pakārehi kāraṇehi vā.
tattha patthaṭattāti puthuttā. tena puthubhāvato puthuvīeva
paṭhavīti niruttinayena saddatthamāha. patthanaṭṭhena vā paṭhavī
patiṭṭhābhāvena patthāyati 1- upatiṭṭhatīti attho. appotīti padassa
attho heṭṭhā vuttoeva. āpiyatīti sosiyati piviyatīti. keci
ayaṁ panattho sasambhārāpe yujjatīti vadanti. lakkhaṇāpepi yujjateva.
sopi hi pharusapācanavisosanākārena sesabhūtattayena piyamāno 2- viya
pavattatīti. appāyatīti brūheti. paribrūhanarasā hi āpodhātu.
tejayatīti niseti tikkhabhāvena sesabhūtattayaṁ usmāpayatīti attho.
vāyatīti samīreti desantaruppattihetubhāvena bhūtasaṅghātaṁ gametīti
attho. evaṁ tāva visesato vacanatthaṁ vatvā idāni sāmaññato
vattuṁ avisesena panātiādi vuttaṁ. salakkhaṇadhāraṇatoti yathā
titthiyaparikappito pakatiattāti evamādiko sabhāvato natthi na
evametā etā pana salakkhaṇaṁ sabhāvaṁ dhārentīti dhātuyo.
dukkhaṭṭhānatoti dukkhassa vidahanato. etā hi dhātuyo kāraṇabhāvena
vavaṭṭhitā hutvā ayalohādidhātuyo viya ayalohādiṁ anekappakāraṁ
saṁsāradukakhaṁ vidahanti. dukkhādhānatoti anappakassa dukkhassa
vidhānamattato avasavattanato. taṁ vā dukkhaṁ etāhi kāraṇabhūtāhi sattehi
anuvidhiyati tathāvihitañca taṁ etāsveva dhiyati ṭhapiyatīti evaṁ

footnote: 1. paṭṭhanaṭṭhena...pakkhāyatītipi aññattha dissati. 2. piviyamānoti maññe.

page number: 224

dukkhādhānato dhātuyo. apica nijjīvaṭṭho dhātuṭṭhoti vuttovāyamattho.
tathāhi bhagavā chadhāturo ayaṁ bhikkhu purisotiādīsu 1- jīvasaññāsamūhananatthaṁ
dhātudesanaṁ akāsīti. iti vacanaṭṭhamukhenapi asādhāraṇato
sādhāraṇato ca dhātūnaṁ sarasalakkhaṇameva vibhāviyatīti āha evaṁ
visesasāmaññavasena vacanaṭṭhato manasikātabbāti. manasikāro pana
vacanaṭṭhamukhena dhātuyo pariggahetvā ṭhitassa heṭṭhā vuttanayeneva
veditabbo.
ākārehīti pakārehi. athavā. ākiriyanti dissanti ettha
dhātuyoti ākārā koṭṭhāsā. aṭṭhadhammasamodhānāti
yathāvuttānaṁ paccayavisesena visiṭṭharūpānaṁ vaṇṇādīnaṁ aṭṭhannaṁ dhammānaṁ
samāvadhānato sannivesavisesavasena sahāvaṭṭhānato. taṁ upādāya
kesāti sammati samaññāmattaṁ hoti. tesaṁyeva vinibbhogāti tesaṁyeva
vaṇṇādīnaṁ vinibbhujjanato. yathā hi vaṇṇādayo aṭṭha dhammā
paññāya vinibbhujjamānā aññamaññaṁ byatirekena paramatthato
upalabbhanti na evaṁ vaṇṇādibyatirekena paramatthato kesā upalabbhanti
tasmā ye ca dhamme samudite upādāya kesāti sammati tesu visuṁ
visuṁ katesu natthi kesāti sammati vohāramattanti attho.
aṭṭhadhammakalāpamattamevāti idaṁ kesapaññattiyā upādāyabhūte vaṇṇādike
ekattena gahetvā vuttaṁ na tesaṁ aṭṭhadhammamattabhāvato.

footnote: 1. ma. u. 398.

page number: 225

kammasamuṭṭhāne kesādike kesesu tāva kesamūlaṁ evaṁ lomādīsupi
yathārahaṁ veditabbaṁ. dasadhammakalāpopīti ettha asitādiparipācako
tejokoṭṭhāso navadhammakalāpopīti vattabbo. yadīme
kesādikoṭṭhāsā yathārahaṁ aṭṭhanavadasadhammasamuhabhūtā atha kasmā
paṭhavīādidhātumattato manasikariyantīti āha ussadavasena panātiādi.
yasmā ayaṁ dhātumanasikāro yāvadeva sattasaññāsamugghāṭanattho
dhammavinibbhogo ca sātisayaṁ sattasaññāsamugghāṭāya saṁvattati tasmā
koṭṭhāsesu evaṁ dhammavibhāgo veditabbo.
ettha hi udariyaṁ karīsaṁ pubbo muttaṁ ca utusamuṭṭhānā
asitādiparipācakatejo kammasamuṭṭhāno assāsapassāsavāto
cittasamuṭṭhānoti cha ekasamuṭṭhānā sedo assu kheḷo siṅghāṇikāti
cattāro utucittavasena dvisamuṭṭhānā sesā dvattiṁsa catusamuṭṭhānā
tesu asitādiparipācake tejokoṭṭhāse eko kalāpo jīvitanavako
aññesu ekasamuṭṭhānesu utusamuṭṭhāno cittasamuṭṭhāno vā ekeko
aṭṭhako dvisamuṭṭhānesu utucittavasena dve dve aṭṭhakā
catusamuṭṭhānesu utucittāhārasamuṭṭhānā tayo tayo aṭṭhakā
utucittasamuṭṭhānesu saddanavakā aṭṭhasu tejovāyukoṭṭhāsesu
aṭṭhajīvitanavakā sesesu catuvīsatiyā koṭṭhāsesu kāyabhāvadasakadvayasahitā
cakkhādisaññitesu maṁsakoṭṭhāsesu cakkhusotaghānajivhāvatthudasakasahitā
vāti paripuṇṇāyatanake rūpakāye bhedaṁ anāmasitvā ekattavasena

page number: 226

gayhamānā sattacattālīsādhikasatarūpakalāpā rūpavibhāgato sādhikaṁ diyaḍḍhaṁ
rūpasahassaṁ hoti. koṭṭhāsānaṁ pana avayavavibhāgena tadavayavakalāpānaṁ
bhede gayhamāne rūpadhammānaṁ asaṅkheyyabhedatā veditabbā. evaṁ
dhammavibhāgato anekabhedabhinnāpi ime dvācattālīsa koṭṭhāsā
ussadaggahaṇena catudhātuvaseneva vavaṭṭhapetabbā. tenāha ussadavasena
pana .pe. manasikātabbāti. tattha manasikāravidhi vuttanayeneva
veditabbo.
[169] majjhimena pamāṇenāti ārohapariṇāhehi majjhime
sarīre labbhamānena majjhimena pamāṇena. pariggayhamānāti paññāya
paritakketvā gayhamānā. paramāṇubhedasañcuṇṇāti ettha yathā
aṅgulassa aṭṭhamo bhāgo yavo yavassa aṭṭhamo bhāgo okā
okāya aṭṭhamo bhāgo likkhā likkhāya aṭṭhamo bhāgo rathareṇu
rathareṇussa aṭṭhamo bhāgo tajjāri tajjāriyā aṭṭhamo bhāgo
aṇu evaṁ aṇuno aṭṭhamo bhāgo paramāṇu nāmāti keci. aṭṭhakathāyaṁ
pana sattadhaññamāsappamāṇaṁ ekaṁ aṅgulaṁ sattaokappamāṇo
eko dhaññamāso sattalikkhāppamāṇā ekā okā
chattiṁsarathareṇuppamāṇā ekā likkhā chattiṁsatajjārippamāṇo eko rathareṇu
chattiṁsāṇuppamāṇā ekā tajjāri chattiṁsaparamāṇuppamāṇo eko
aṇūti vuttaṁ. tasmā aṇuno chattiṁsatimabhāgamatto paramāṇu
nāma ākāsakoṭṭhāsiko maṁsacakkhussa agocaro dibbacakkhusseva

page number: 227

gocarabhūto taṁ sandhāyāha paramāṇubhedasañcuṇṇāti.
yathāvuttaparamāṇuppabhedena cuṇṇavicuṇṇabhūtā. sukhumarajabhūtāti tatoyeva
ativiya sukhumarajabhāvaṁ gatā. doṇamattā siyāti soḷasanāḷimattā.
idhāpi majjhimena pamāṇenāti ānetvā sambandhitabbaṁ. tena
pakatiyā catumuṭṭhikaṁ kuḍuvaṁ catukuḍuvaṁ nāḷi tāya nāḷiyā soḷasa
nāḷiyo doṇaṁ taṁ pana magadhanāḷiyā dvādasa nāḷiyo hontīti
vadanti. saṅgahitāti yathā na vippakīrati evaṁ ābandhanavasena
sampiṇḍetvā gahitā. anupālitāti yathā paggharaṇasabhāvāya
āpodhātuyā vasena kilinnabhāvaṁ picchilabhāvaṁ vā nāpajjati evaṁ
anurakkhitā. vitthambhitāti saṅghātavāyunā ativiya vitthambhanaṁ pāpitā. na
vikīrati na viddhaṁsatīti sukhumarajabhūtāpi paṭhavīdhātu ābandhanaparipācanasamudīraṇakiccāhi
āpotejovāyodhātūhi laddhapaccayā sinehena temitā
tejasā paripakkā vāyunā vitthambhanaṁ pāpitā piṭṭhacuṇṇā
viya na itocitoca vikīrati na viddhaṁsati athakho piṇḍitā ghanabhūtā
hutvā nānappakārena gahetabbataṁ āpajjati. tenāha avikīrayamānāti
ādi. tattha vikappanti vibhāgaṁ. yadipi tejovāyudhātuyopi saviggahā
rūpadhammabhāvato yādiso pana ghanasabhāvo paṭhavīāpodhātūsu labbhati
na tādiso tejovāyudhātūsu labbhatīti meyyabhāvābhāvato tattha
cuṇṇabhedo na uddhaṭo. tathāhi sasambhāratejovāyūsupi meyyabhāvo
na labbhateva.

page number: 228

yūsagatāti yūsabhāvaṁ dravabhāvaṁ gatā. tatoeva ābandhanākārabhūtā.
na paggharatīti na ogaḷati. na parissavatīti na vissandati.
pīṇitapīṇitabhāvaṁ dassetīti āpodhātuyā brūhanarasatāya vuttaṁ.
usumākārabhūtāti etena kāye pākatikausmāpi gahaṇisaṅkhātāya
tassāyeva tejodhātuyā vasena hotīti dasseti. paripācetīti
santejeti. sā hi yathābhuttassa āhārassa sammā pariṇāmanena
rasādisampattiyā hetubhāvaṁ gacchantī imaṁ kāyaṁ paripāceti santejetīti
vuccati. tenevāha na pūtibhāvaṁ dassetīti. kammupanissayāya
cittappasādahetutāya ca sarīre vaṇṇasampadāya tejodhātu visesapaccayo
pageva utuāhārasamuṭṭhānāya rūpasampattiyā yathāvuttatejodhātūti
āha vaṇṇasampattiñcassa āvahatīti. samudīraṇavitthambhanalakkhaṇāti
ettha samudīraṇaṁ anupellanaṁ visosananti keci. vitthambhanaṁ
sesabhūtattayassa thambhitattāpādanaṁ uppīḷananti eke.
tāyāti vitthambhanalakkhaṇāya vāyodhātuyā. aparāyāti
samudīraṇalakkhaṇāya. sā hi pellanasabhāvā. tenāha samabbhāhatoti.
samabbhāhanañca rūpakalāpassa desantaruppattiyā hetubhāvo avaghaṭṭanaṁ
āsannataruppattiyā. lāḷetīti parivatteti. idāni yadatthaṁ
cuṇṇato manasikāro āgato taṁ nigamanavasena dassetuṁ evametantiādi
vuttaṁ. tattha dhātuyantanti suttena viya yantarūpakaṁ asatipi
kattubhūte attani cittavasena dhātumayaṁ yantaṁ pavattati. idhāpi

page number: 229

manasikāravidhi vuttanayeneva veditabbo.
[170] yadipi catunnaṁ dhātūnaṁ lakkhaṇādayo heṭṭhā tattha tattha vuttāeva
tathāpi te anavasesato dassetvā visuṁ kammaṭṭhānapariggahavidhiṁ dassetuṁ
lakkhaṇāditotiādi āraddhaṁ. tattha lakkhiyati etenāti lakkhaṇaṁ.
kakkhaḷattaṁ lakkhaṇametissāti kakkhaḷattalakkhaṇā. nanu ca kakkhaḷattameva
paṭhavīdhātūti. saccametaṁ. tathāpi viññātāviññātasaddatthatāvasena
abhinnepi dhamme kappanāsiddhena bhedena evaṁ niddeso
kato evañhi atthavisesāvabodho hotīti. athavā. lakkhiyatīti
lakkhaṇaṁ kakkhaḷattaṁ hutvā lakkhiyamānā dhātu kakkhaḷattalakkhaṇāti
evamettha attho daṭṭhabbo. sesāsupi eseva nayo.
patiṭṭhānarasāti sahajātadhammānaṁ patiṭṭhābhāvakiccā. tatoeva nesaṁ
sampaṭicchanākārena ñāṇassa paccupatiṭṭhatīti sampaṭicchanapaccupaṭṭhānā.
padaṭṭhānaṁ panettha aññadhammatāya na uddhaṭaṁ sādhāraṇabhāgasabbhāvato
vā dūrakāraṇaṁ viya. yathā vā dhammuddesavāravaṇṇanādīsu rasādinā
aññesaṁ paccayabhāvaṁ dassetvā paccayavantatādassanatthaṁ padaṭṭhānaṁ
uddhaṭaṁ na evamidha. idha pana dhātūnaṁ anaññasādhāraṇavisesavibhāvanaparāya
codanāya aññadhammabhūtaṁ padaṭṭhānaṁ na uddhaṭanti daṭṭhabbaṁ. brūhanarasāti
sahajātadhammānaṁ vaḍḍhanakiccā. tathāhi sā nesaṁ pīṇitabhāvaṁ dassetīti
vuccati. saṅgahapaccupaṭṭhānāti bāhiraudakaṁ viya nhāniyacuṇṇassa sahajātadhammānaṁ

page number: 230

saṅgahanapaccupaṭṭhānā. maddavānuppadānapaccupaṭṭhānāti bāhiraggi
viya jatulohādīnaṁ sahajātadhammānaṁ mudubhāvānuppadānapaccupaṭṭhānā.
abhinīhāro bhūtasaṅghātassa desantaruppattiyā hetubhāvo nīharaṇaṁ vā
bījato aṅkurassa viya.
utusamuṭṭhānāva kammādivasena anuppattito. utucittasamuṭṭhānā
kadāci ututo kadāci cittato uppajjanato. avasesāti
vuttāvasesā kesādayo catuvīsati ādito tayo tejokoṭṭhāsā
pañca vāyokoṭṭhāsā cāti dvattiṁsa. sabbepīti te sabbepi
kammādivasena uppajjanato catusamuṭṭhānā. kesādīnampi hi maṁsato
avimuttabhāgo kammāhāracittasamuṭṭhāno hotīti.
nānattekattatoti visesasāmaññato. dhammānaṁ hi
aññamaññaṁ visadisatā nānattaṁ. samānatā ekattaṁ. sabbāsampīti
catunnampi. salakkhaṇāditoti sakaṁ lakkhaṇaṁ salakkhaṇaṁ tato
salakkhaṇādito. ādisaddena rasapaccupaṭṭhānānaṁ viya
mudusaṇhapharusabhāvādīnampi saṅgaho daṭṭhabbo. kammasamuṭṭhānādivasena ca
nānattabhūtānanti kasmā vuttaṁ nanu kammasamuṭṭhānādivasena catunnaṁ
dhātūnaṁ ekattaṁ hoti sādhāraṇattāti. na aññāeva dhātuyo
kammasamuṭṭhānā aññā utuādisamuṭṭhānātiādikaṁ bhedaṁ sandhāya tathā
vacanato. etāsaṁ dhātūnaṁ. ruppanalakkhaṇaṁ ruppanasabhāvaṁ. kiṁ panetaṁ
ruppanaṁ nāma. yā sītādivirodhipaccayasannipāte visadisuppatti tasmiṁ

page number: 231

vā sati yo vijjamānasseva visadisuppattiyā hetubhāvo taṁ ruppanaṁ.
anatītattāti apariccajanato.
[171] mahantapātubhāvo cettha sasambhāradhātuvasena veditabbo. tathā
mahāvikāratā mahābhūtasāmaññalakkhaṇadhātuvasena veditabbā mahāparihāratā
mahattavijjamānatā ca ubhayavasenāti bhūtasaddāpekkhāya etānīti
napuṁsakaniddeso. mahantāni pātubhūtāni anekasatasahassarūpakalāpasaṅghātatāya
samuhavasena santativasena ca aparimitaparimāṇānaṁ anekayojanāyāmavitthārānañca
uppajjanato. cattāri nahutānīti cattāri dasasahassāni. devadānavādīnaṁ
tigāvutādisarīravasena mahantāni pātubhūtāni. tatthāyaṁ vacanattho
mahantāni bhūtāni jātāni nibbattānīti mahābhūtānīti.
anekabhūtavisesadassanena anekabbhūtadassanena ca anekacchariyadassanavasena
mahanto abbhūto mahantāni vā abhūtāni etthāti mahābhūto māyākāro.
yakkhādayo jātivaseneva mahantā bhūtāti mahābhūtā. niruḷho vā ayaṁ
tesu mahābhūtasaddo daṭṭhabbo. paṭhavīādayo pana vañcakatāya
aniddisitabbaṭṭhānatāya ca mahābhūtā viya mahābhūtā. bhūtasaddassa
ubhayaliṅgatāya napuṁsakatā katā. tattha vañcakatā sayaṁ anīlādisabhāvāni hutvā
nīlādisabhāvassa upaṭṭhāpanaṁ anitthīpurisādisabhāvāneva ca hutvā
itthīpurisādiākārassa upaṭṭhāpanaṁ. tathā aññamaññassa anto bahi ca
aṭṭhitānaṁyeva aññamaññaṁ

page number: 232

nissāya avaṭṭhānato aniddisitabbaṭṭhānatā. yadi hi imā
dhātuyo aññamaññassa anto ṭhitā na sakiccakarā siyuṁ
aññamaññānuppavesato. atha bahi ṭhitā vinibbhuttā siyuṁ. tathā sati
avinibbhuttā vā dohāyeyya 1-. tasmā na nidadisitabbaṭṭhānā.
evaṁ santepi patiṭṭhānādinā yathāsakaṁ kiccavisesena sesānaṁ tiṇṇaṁ
tiṇṇaṁ upakārikā honti. yena sahajātādinā paccayena paccayā
honti tenāha na ca aññamaññaṁ nissāya na tiṭṭhantīti.
manāpehīti manoharehi cāturiyavantehi. vaṇṇasaṇṭhānanikkhepehīti
kāḷasāmatādivaṇṇehi puthulavivarakisatādisaṇṭhānehi hatthabhamukādivikkhepehi
ca. sarasalakkhaṇanti sabhāvabhūtalakkhaṇaṁ sakiccakaṁ vā sabhāvaṁ.
[172] mahāparihāratoti ettha vacanatthaṁ vadanto āha
mahantehi .pe. bhūtāni. mahāparihārāni vā bhūtānīti. tattha
pacchimatthe purimapade uttarapadassa parihārasaddassa lopaṁ katvā
mahābhūtānīti vuttaṁ. tathāhīti tatoeva vikārassa mahantattāevāti
taṁ vikāraṁ dassetuṁ bhūmitotiādi vuttaṁ.
tattha accimatoti aggissa. koṭisatasahassaṁ ekaṁ koṭisatasahassekaṁ
cakkavāḷanti taṁ sabbaṁ āṇākkhettabhāvena ekaṁ katvā vadati.
vilīyatīti vipattikarameghābhivuṭṭhena khārudakena lavaṇaṁ viya vilayaṁ
gacchati viddhaṁsati. kuppitenāti khubhitena. vikīratīti vidhamati
viddhaṁsati. anupādinnesu vikāramahattaṁ dassetvā upādinnesu dassento

footnote: 1. avinibbhuttāti vādo hāyeyyāti maññe.

page number: 233

patthaddhotiādimāha. tattha kaṭṭhamukhena vāti vāsaddo upamaṭṭho.
yathā kaṭṭhamukhena sappena ḍaṭṭho patthaddho hoti evaṁ
paṭhavīdhātuppakopena so kāyo kaṭṭhamukheva hoti kaṭṭhamukhamukhagato viya
patthaddho hotīti attho. athavā. vāsaddo avadhāraṇaṭṭho.
so paṭhavīdhātuppakopena vāti evaṁ ānetvā sambandhitabbo.
ayañhettha attho kaṭṭhamukhena ḍaṭṭhopi kāyo paṭhavīdhātuppakopeneva
patthaddho hoti tasmā paṭhavīdhātuyā aviyutto so kāyo sabbadā
kaṭṭhamukhamukhagato viya hotīti. vāsaddo vā aniyamaṭṭho.
tatrāyamattho kaṭṭhamukhena ḍaṭṭho kāyo patthaddho hoti vā na
vā mantāgadavasena paṭhavīdhātuppakopena pana mantāgadarahito so
kāyo kaṭṭhamukhamukhagato viya hoti ekantapatthaddhoti. pūtikoti
kuṭṭhito. santattoti sabbaso tatto samuppannadāho. sañchinnoti
samantato chinno paramāṇubhedasañcuṇṇo āyasmato upasenattherassa
sarīraṁ viya 1-. mahāvikārāni bhūtānīti mahāvikāravantāni bhūtāni.
mahābhūtānīti purimapade uttarapadalopena niddeso daṭṭhabbo.
paṭhavītiādinā sabbalokassa pākaṭānipi vipallāsaṁ muñcitvā yathāsabhāvato
pariggaṇhane mahantena vāyāmena vinā na pariggaṇhantīti
dubbiññeyyasabhāvattā mahantānīti vuccanti. tāni hi suviññeyyāni.
mahantānīti mantvā ṭhito tesaṁ duppariggahitataṁ disvā aho
mahantāni etānīti jānātīti. mahābhūtekadesatādīhi vā kāraṇehi

footnote: 1. saṁ. saḷāyatana. 48.

page number: 234

mahābhūtāni. etā hi dhātuyo mahābhūtekadesato mahābhūtasamaññato
mahābhūtasannissayato mahābhūtabhāvato mahābhūtapariyosānato cāti
imehipi kāraṇehi mahābhūtānīti vuccanti.
[173] tattha mahābhūtekadesatoti bhūtamidanti bhikkhave
samanupassathātiādīsu 1- hi avisesena khandhapañcakaṁ bhūtanti vuccati. tattha
yadidaṁ kāmabhave rūpabhave pañcavokārabhave ekacce saññībhave
pavattaṁ khandhapañcakaṁ taṁ mahāvisayatāya mahābhūtanti vattabbataṁ
arahati. paṭhavīādayo pana catasso dhātuyo tassa mahābhūtassa
ekadesabhūtā mahābhūtāti vuccanti. samudāyesu hi pavattā
vohārā avayavesupi dissanti yathā samuddo diṭṭho paṭo
daḍḍhoti ca. mahābhūtasamaññatoti tadadhīnavuttitāya bhavanti
ettha upādārūpānīti bhūtāni paṭhavīādayo catasso dhātuyo.
sā panāyametāsu bhūtasamaññā anaññatthavuttitāya upādārūpānaṁ
aviparītattā lokassa cetā bahūpakārā cakkhusamuddādīnaṁ nissayabhūtā
cāti mahantāni bhūtānīti samaññāyiṁsu. mahābhūtasannissayatoti
mahantānaṁ mahānubhāvānaṁ mahāsammatamandhātuppabhūtīnaṁ raññaṁ sakkādīnaṁ
devānaṁ vepacittiādīnaṁ asurānaṁ mahābrahmādīnaṁ brahmānaṁ guṇato
vā mahantānaṁ buddhānaṁ paccekabuddhānaṁ sāvakānaṁ upādāyupādāya
vā sabbesampi bhūtānaṁ sattānaṁ nissayabhūtatāya mahantā bhūtā
etesūti mahābhūtā cātummahābhūtiko hi nesaṁ kāyoti.

footnote: 1. ma. mū. 478. pāliyampana passathāti dissati.

page number: 235

mahābhūtabhāvatoti bahubhūtabhāvato. ayañhi mahāsaddo mahājano
sannipatitotiādīsu bahubhāve dissati. paṭhavīādayo ca dhātuyo
ekasmimpi attabhāve aparimeyyappabhedā pavattanti. tasmā
mahantā bahū anekasatasahassappabhedā bhūtāti mahābhūtā.
mahābhūtapariyosānatoti mahābhūtassa vasena pariyosāne pavattito.
kālo ghasati bhūtāni sabbāneva sahattanā
yo ca kālaghaso bhūto sa bhūto pacaniṁ pacīti 1-
hi evamādīsu khīṇāsavo bhūtoti vutto. so hi ucchinnabhavanettikatāya
āyatiṁ appaṭisandhikattā ekantato bhūtoti vuccati na itare
bhavissatīti vohāraṁ anatītattā. bhūtoeva idha pūjāvasena
mahābhūtoti vutto yathā mahākhīṇāsavo mahāmoggallānoti ca.
imāsañ cadhātūnaṁ anādimati saṁsāre pabandhavasena pavattamānānaṁ
yathāvuttassa mahābhūtasseva santāne pariyosānappatti nāññatra.
tasmā mahābhūte bhūtā pariyosānaṁ pattāti mahābhūtā purimapade
bhūtasaddassa lopaṁ katvā.
evametā dhātuyo mahābhūtekadesatādīhi mahābhūtāti veditabbā. paṭhavīādīnaṁ
kakkhaḷapaggharaṇādivisesalakkhaṇasamaṅgitā apariccattadhātulakkhaṇānaṁyevāti
āha dhātulakkhaṇaṁ anatītattāti. na hi sāmaññapariccāgena viseso
visesanirapekkhaṁ vā sāmaññaṁ pavattati. tathāhi vadanti

footnote: 1. jā. duka. 347. pāliyampana sa bhūtapacaninti dissati.

page number: 236

tamatthāpekkhato bhedaṁ sasāmaññaṁ jahāti no
gaṇhāti saṁsayuppādā samevekatthakaṁ dvayanti.
salakkhaṇadhāraṇenevāti yena salakkhaṇadhāraṇena dhātuyoti vuccanti
teneva dhammātipi vuccanti ubhayathāpi nissattanijjīvatāyaeva vibhāvanato.
tenevāha chadhāturoyaṁ bhikkhu puriso 1- dhammesu dhammānupassī
viharatīti 2- ca. anurūpānaṁ khaṇato rūpānaṁ khaṇassa nātiittaratāyāha
attano khaṇānurūpanti. dhāraṇenāti dhāraṇena vattanenāti attho.
khayaṭṭhenāti khayabhaṅgutāya. bhayaṭṭhenāti udayavayapaṭipīḷanādinā
sappaṭibhayatāya. asārakaṭṭhenāti attasāravirahena.
sahuppannāva etāti etā catasso dhātuyo saha uppannāva
saha pavattamānāva samānakāle labbhamānāpi avakaṁsato sabbapariyantime
utucittāhārasamuṭṭhānesu suddhaṭṭhake kammajesu jīvitanavaketi
ekekasmiṁ suddhaṭṭhakādikalāpepi padesena avinibbhuttā visuṁ visuṁ
aniddisitabbaṭṭhānatāya. yattha hi tissannaṁ dhātūnaṁ patiṭṭhānavasena
paṭhavī tattheva tassā ābandhanaparipācanasamudīraṇavasena itarā.
eseva nayo sesāsupi.
[174] purimā dve garukattā sabhāgā aññamaññanti
adhippāyo. ettha ca nanu paṭhaviyāpi lahubhāvo atthi. tathā
hi sā kakkhaḷaṁ mudukaṁ saṇhaṁ pharusaṁ garukaṁ lahukanti niddiṭṭhā.

footnote: 1. ma. u. 436. 2. ma. mū. 103.

page number: 237

āpepi lahubhāvo labbhatevāti. na nippariyāyagarubhāvassa
adhippetattā. garubhāvoeva hi paṭhavīdhātuyā garutaraṁ upādāya
lahubhāvoti pariyāyena vutto sītabhāvo viya tejodhātuyā.
yadi evaṁ rūpassa lahutāti kathaṁ. ayampi vuttanayāeva lahutākāraṁ
upādāya labbhanato. na hi paricchedavikāralakkhaṇāni paramatthato
labbhanti nipphannarūpānaṁ avaṭṭhāvisesabhāvato. tasmā paramatthasiddhaṁ
garubhāvaṁ sandhāya vuttaṁ purimā dve garukattā sabhāgāti. tathāti
padena sabhāgāti imamatthaṁ upasaṁharati. dveti pana idaṁ yathā
purimāti ettha evaṁ pacchimāti etthāpi ānetvā sambandhitabbaṁ.
visabhāgā garukalahukabhāvatoti adhippāyo. yathā ca garukalahukabhāvehi
evameva sabhāvehipi sabhāgavisabhāgatā yojetabbā.
ajjhattikā heṭṭhā vuttājjhattikā sattasantānapariyāpannāti
attho. viññāṇavatthuviññattiindriyānanti cakkhādīnaṁ channaṁ
viññāṇavatthūnaṁ dvinnaṁ viññattīnaṁ itthīpurisindriyajīvitindriyānañca.
ye pana viññāṇavatthūti hadayavatthu gahitanti vadanti tesaṁ
indriyaggahaṇena aṭṭhannampi rūpindriyānaṁ gahaṇaṁ veditabbaṁ.
vuttaviparītappakārāti idaṁ bāhirānaṁ dhātūnaṁ yathā sabbaso
viññāṇavatthūnaṁ viññattiindriyānaṁ anissayatā ca iriyāpathaviraho ca
vuttavipariyāyo evaṁ catusamuṭṭhānatāpīti katvā vuttaṁ na lakkhaṇarūpassa
viya kutocipi samuṭṭhānassa abhāvato. utusamuṭṭhānatāya

page number: 238

tāsaṁ lahukādinissayatāpi ajjhattikānaṁ dhātūnaṁ vattabbā na vā
vattabbā. viññattiggahaṇañhi lakkhaṇanti.
itarāhīti āpotejovāyudhātūhi. ekasaṅgahāti sajātisaṅgahena
ekasaṅgahā. samānajātīnañhi saṅgaho sajātisaṅgaho. tenāha
samuṭṭhānanānattābhāvatoti.
tiṇṇaṁ mahābhūtānaṁ patiṭṭhā hutvā paccayo hotīti yehi mahābhūtehi
sampiṇḍanavasena saṅgahitā paripācanavasena anupālitā samudīraṇavasena
vitthambhitā ca tesaṁ attanā sahajātānaṁ tiṇṇaṁ mahābhūtānaṁ patiṭṭhā
hutvā tatoeva sandhāraṇavasena avassayo hoti vuttanayena
vā patiṭṭhā hutvā sahajātādivasena paccayo hotīti. esa
nayo sesāsupi. yadipi aññamaññāabhogapaccavekkhaṇarahitā
ete dhammāti heṭṭhā dhātūnaṁ asamannāhāratā dassitāeva
tathāpi imināva nayena vasuṁ kammaṭṭhānapariggaho kātabboti
dassento paṭhavīdhātu cetthātiādimāha.
tattha paṭhavīdhātu cetthāti casaddo sampiṇḍanaṭṭho. tena
ayampi eko manasikārappakāroti dīpeti. etthāti etāsu dhātūsu.
ahaṁ paṭhavīdhātūti vā paccayo homīti vā na jānātīti attani viya
attano kicceva ābhogābhāvaṁ dassetvā upakārakassa viya
upakattabbānampi ābhogābhāvaṁ dassetuṁ itarānipītiādi vuttaṁ. sabbatthāti
sabbāsu dhātūsu tatthāpi attakiccupakattabbabhedesu sabbesu.

page number: 239

[175] paccayavibhāgatoti paccayadhammavibhāgato ceva
paccayabhāvavibhāgato ca. paccayatoti hi iminā paṭhavīādīnaṁ
aññāsādhāraṇo patiṭṭhābhāvādinā sesabhūtattayassa paccayabhāvo vutto
idha pana yehi dhammehi paṭhavīādīnaṁ uppatti tesaṁ paṭhavīādīnañca
anavasesato paccayabhāvavibhāgo vuccatīti ayaṁ imesaṁ dvinnaṁ ākārānaṁ
viseso. kammanti kusalākusalaṁ rūpuppādakaṁ kammaṁ. cittanti
yaṁkiñci rūpuppādakaṁ cittaṁ. āhāroti ajjhattiko rūpuppādako
āhāro. utūti yokoci utu. atthato tejodhātu. kammamevāti
avadhāraṇaṁ samuṭṭhānasaṅkarābhāvadassanatthaṁ. tena akammajānampi
kesañci kammassa pariyāyapaccayabhāvo dīpito hoti. tathāhi
vakkhati kammapaccayacittasamuṭṭhānantiādi. nanu ca kammasamuṭṭhānānaṁ
kammato aññenapi paccayena bhavitabbanti. bhavitabbaṁ. so pana
kammagatikovāti paṭiyoginivattanatthaṁ avadhāraṇaṁ kataṁ. tenāha na
cittādayoti. cittādisamuṭṭhānānanti etthāpi ayamattho yathārahaṁ
vattabbo. itareti cittādito aññe. janakapaccayoti samuṭṭhānapakataṁ
sandhāya vuttaṁ. paccayo pana kammapaccayova. vuttaṁ hi
kusalākusalā cetanā vipākānaṁ khandhānaṁ kaṭattā ca rūpānaṁ
kammapaccayena paccayoti. sesānanti cittādisamuṭṭhānānaṁ. pariyāyato
upanissayapaccayo hotīti paṭṭhāne arūpānaṁyeva upanissayapaccayassa
āgatattā nippariyāyena rūpadhammānaṁ upanissayapaccayo natthi sutte

page number: 240

pana puggalaṁ upanissāya vanasaṇḍaṁ upanissāyāti vacanato
suttantikapariyāyena vinā abhāvo upanissayapaccayoti veditabbo. cittaṁ
janakapaccayo hotīti sahajātanissayāhārādivasena paccayo hontaṁ
cittaṁ samuṭṭhāpakataṁ upādāya janakapaccayo hotīti vuttaṁ.
āhārautūsupi eseva nayo.
evaṁ kammādīnaṁ paccayadhammānaṁ vasena dhātūsu paccayavibhāgaṁ
dassetvā idāni taṁ samuṭṭhānānaṁ dhātūnampi vasena paccayavibhāgaṁ
dassento paṭhamaṁ tāva kammasamuṭṭhānaṁ mahābhūtantiādinā
uddisitvā puna tattha kammasamuṭṭhānā paṭhavīdhātūtiādinā niddisati.
tattha kammasamuṭṭhānā paṭhavīdhātūti kammasamuṭṭhānaṁ mahābhūtanti ettha
sāmaññato vuttā kammajapaṭhavīdhātu. kammasamuṭṭhānānaṁ itarāsanti
kammajānaṁ āpodhātuādīnaṁ tissannaṁ dhātūnaṁ sahuppattiyā attano
upakārakānaṁ tāsaṁ upakārakato ādhārabhāvato uppādato yāva
bhaṅgādharaṇato vigamābhāvato ca sahajātāññamaññanissayātthiavigatavasena
ceva patiṭṭhānavasena ca paccayo hoti hontī ca kammaṁ viya
attano tāsañca na janakavasena paccayo hoti asamuṭṭhāpakattā
tāsaṁ. kāmañcettha nissayapaccayaggahaṇeneva patiṭṭhābhāvo
saṅgahito paṭhavīdhātuyā pana anaññasādhāraṇakiccaṁ sahajātānaṁ
patiṭṭhābhāvoti imaṁ visesaṁ dassetuṁ patiṭṭhānavasena cāti visuṁ
katvā vuttaṁ. ābandhanavasena cātiādīsupi eseva nayo.

page number: 241

tisantatimahābhūtānanti utucittāhārasamuṭṭhānānaṁ catumahābhūtānaṁ aññamaññaṁ
avokiṇṇānaṁ avicchedena pavattiṁ upādāya santatitisantatiggahaṇaṁ.
paṭhavīdhātuyā patiṭṭhābhāvo nāma sahajātadhammānaṁyevāti āha na
patiṭṭhānavasenāti. na ābandhanavasenātiādīsupi eseva nayo.
etthāti etesu kammasamuṭṭhānamahābhūtesu. cittasamuṭṭhānā paṭhavīdhātu
cittasamuṭṭhānānaṁ itaresantiādīsu sukaro tantinayo netunti cittāahāra
.pe. eseva nayoti atidisati. sahajātādipaccayavasappavattāsu
ca panāti ettha casaddo samuccayaṭṭho panasaddo visesaṭṭho.
tadubhayena ca yathāvuttehi sahajātādipaccayehi pavattamānā
dhātuyo iminā visesena pavattantīti imamatthaṁ dīpeti.
[176] idāni taṁ visesaṁ dassetuṁ ekaṁ paṭiccāti gāthamāha.
tattha ekaṁ dhātuṁ paṭicca tisso dhātuyo catudhā sampavattanti tisso
dhātuyo paṭicca ekāva dhātu catudhā sampavattati dve dhātuyo paṭicca
dve dhātuyo chadhā sampavattantīti yojanā. attho pana paṭhavīādīsu
ekekissā paccayabhāve itarāsaṁ tissannaṁ tissannaṁ paccayuppannatāti
ayameko catukko tissannaṁ tissannaṁ paccayabhāve itarāya ekekissā
paccayuppannatāti ayamaparo catukko paṭhamadutiyā tatiyacatutthā paṭhamatatiyā
dutiyacatutthā paṭhamacatutthā dutiyatatiyāti imāsaṁ dvinnaṁ dvinnaṁ
paccayabhāve tattha tattha itarāsaṁ dvinnaṁ dvinnaṁ paccayuppannatāti
ayameko chakko evaṁ paccayabhāvena catudhā chadhā

page number: 242

ca pavattamānānaṁ ekakadvikatikavasena tikadukaekakavasena ca yathākkamaṁ
paccayuppannatāti vibhāgo veditabbo. ayañca paccayabhāvo
sahajātāññamaññanissayātthiavigatapaccayavasena tatthāpi ca
aññamaññamukheneva veditabbo yaṁ sandhāya vuttaṁ paṭiccavāre ekaṁ mahābhūtaṁ
paṭicca tayo mahābhūtā tayo mahābhūte paṭicca ekaṁ mahābhūtaṁ dve
mahābhūte paṭicca dve mahābhūtā uppajjantīti 1-. abhikkamapaṭikkamādīti
ādisaddena ādānavissajjanādikāyikakiriyākaraṇassa saṅgaho
daṭṭhabbo. uppīḷanassa paccayo hoti ghaṭṭanakiriyāya paṭhavīdhātuvasena
sijjhanato. sāvāti paṭhavīdhātuyeva āpodhātuyā anugatā āpodhātuyā
tattha appadhānabhāvaṁ paṭhavīdhātuyā ca padhānabhāvanti patiṭṭhābhāve
viya patiṭṭhāpanepi sātisayakiccattā tassā patiṭṭhāpanassa pādaṭṭhapanassa
paccayo hotīti sambandho. avikkhepanassāti adho nikkhipanassa.
tattha ca garutarasabhāvāya āpodhātuyā sātisayo byāpāroti āha
paṭhavīdhātuyā anugatā āpodhātūti. tathā uddhaṅgatikā tejodhātūti
uddharaṇe vāyodhātuyā tassā anugatabhāvo vutto. tiriyagatikāya
vāyodhātuyā atiharaṇavītiharaṇesu sātisayo byāpāroti tejodhātuyā
tassa anugatabhāvo gahito. tattha ṭhitaṭṭhānato abhimukhaṁ pādassa
haraṇaṁ atiharaṇaṁ purato haraṇaṁ atiharaṇaṁ. tato thokaṁ vītikkamaharaṇaṁ
vītiharaṇaṁ passato haraṇaṁ.

footnote: 1. abhi. tikapaṭṭhāna. 19.

page number: 243

[177] ekekena mukhenāti patthaṭattā paṭhavītiādinā vibhattesu
terasasu ākāresu ekekena dhātūnaṁ pariggaṇhanamukhena. svāyanti
so ayaṁ upacārasamādhi. kathaṁ panassa vavaṭṭhānapariyāyoti āha
catunnaṁ dhātūnantiādi. idāni imissā bhāvanāya ānisaṁse dassetuṁ
imañca panātiādi vuttaṁ. suññataṁ avagāhatīti dhātumattatādassanena
rūpakāyassa anattakataṁ vavaṭṭhāpayato tadanusārena nāmakāyassāpi
anattakatā supākaṭā hotīti sabbaso attasuññataṁ pariyogāhati
tattha patiṭṭhahati. sattasaññaṁ samugghāṭetīti tatoeva satto
poso itthī purisoti evaṁ pavattaṁ ayāthāvasaññaṁ ugghāṭeti samūhanati.
vāḷamigayakkharakkhasādivikappaṁ anāpajjamānoti sakasantāne viya
parasantānepi dhātumattatāya sudiṭṭhattā khīṇāsavo viya ime
sīhabayagghādayo vāḷamigā ime yakkharakkhasāti evamādivikappaṁ
akaronto bhayabheravaṁ sahati abhibhavati. 1- yathāvuttavikappanāpajjanaṁ
hi bhayabheravaṁ sahanassa kāraṇaṁ vuttaṁ. ugghāṭo uppilāvitattaṁ.
nigghāṭo tādibhāvappatti 2-. mahāpañño capana hoti
dhātuvasena kāye sammadeva ghanavinibbhogassa karaṇato. tathāhīdaṁ
kammaṭṭhānaṁ buddhicaritassa anukūlanti vuttaṁ. sugatiparāyano vā
indriyānaṁ aparipakkatāyanti adhippāyo.
ekūnavīsatibhāvanānayapaṭimaṇḍitassa
catudhātuvavaṭṭhānaniddesassa līnatthavaṇṇanā.

footnote: 1. yathāvuttavikappānāpajjanaṁ. 2. dīnabhāvappattītipi.

page number: 244

ko samādhītiādinā sarūpādipucchā yāvadeva vibhāgāvabodhanatthā.
sarūpādito hi ñātassa pabhedo vuccamāno suviññeyyo
hoti saṅkhepapubbakattā vitthārassa. vitthāravidhinā ca saṅkhepavidhiṁ
saṅgaṇhāti. samādhissāti vitthāraṁ bhāvanānayañca dassetuṁ vuttaṁ.
athavā. ko samādhītiādināpi samādhisseva pakārabhedo dassiyati.
bhāvanānisaṁsopi bhāvanānayanissitoevāti adhippāyena vitthāraṁ
bhāvanānayañca dassetunti vuttaṁ. sabbappakāratoti
palibodhupacchedādikassa sabbassa bhāvanāya pubbakiccassa karaṇappakārato
ceva sabbakammaṭṭhānabhāvanāvibhāvanato ca. samattā hotīti vatvā tameva
samattabhāvaṁ vibhāvetuṁ duvidhoyevātiādi vuttaṁ. idha adhippeto samādhīti
lokiyasamādhiṁ āha. dasasu kammaṭṭhānesūti yāni heṭṭhā upacārāvahānīti
vuttāni dasa kammaṭṭhānāni tesu. appanāpubbabhāgacittesūti appanāya
pubbabhāgacittesu aṭṭhannaṁ jhānānaṁ pubbabhāgacittuppādesu. ekaggatāti
ekāvajjanavithiyaṁ nānāvajjanavithiyañca ekaggatā. avasesakammaṭṭhānesūti
appanāvahānīti vuttesu tiṁsakammaṭṭhānesu.
[178] diṭṭhadhammo vuccati paccakkhabhūto attabhāvo tattha
sukhavihāro diṭṭhadhammasukhavihāro. kāmaṁ samāpajjitvāti etena
appanāsamādhiyeva vibhāvito ekaggacittāti pana padena
upacārasamādhinopi gahaṇaṁ hotīti tato nivattanatthaṁ appanāsamādhibhāvanāti

page number: 245

vuttaṁ. na kho paneteti ete bāhirakabhāvitā jhānadhammā
cittekaggatāmattakarā ariyassa vinaye buddhassa bhagavato sāsane sallekhāti
na vuccanti kilesānaṁ sallekhapaṭipadā na hotīti katvā. sāsane
pana avihiṁsādayopi sallekhāva lokuttarapādakattā. sambādheti
taṇhāsaṅkilesādinā saṅkiliṭṭhatāya paramasambādhe ativiya kasaṭaṭṭhānabhūte
saṁsārappavatte. okāsādhigamanayenāti attapaṭilābhayoggassa
navamakhaṇasaṅkhātassa okāsassa adhigamanayena. tassa hi dullabhatāya
appanādhigamampi adhigamayamāno saṁvegabahulo puggalo upacārasamādhimhiyeva
ghatvā vipassanāya kammaṁ karoti sīghaṁ saṁsāradukkhaṁ samatikkamissāmīti.
abhiññāpādakanti iddhividhādiabhiññānaṁ pādakabhūtaṁ adhiṭṭhānabhūtaṁ.
hotīti vuttanayāti ettha itisaddo pakāraṭṭho. tena iminā
pakārena vuttanayāti sesābhiññānampi vuttappakāraṁ saṅgaṇhāti.
sati āyataneti purimasiddhe abhiññādhigamassa kāraṇe vijjamāne.
abhiññādhigamassa hi adhikāro icchitabbo yo pubbahetūti vuccati
na samāpattīsu vasībhāvo. tenāha bhagavā sati sati āyataneti.
abhiññāsacchikaraṇīyassāti vakkhamānavibhāgāya abhivisiṭṭhāya paññāya
sacchikātabbassa. dhammassāti bhāvetabbassa ceva vibhāvetabbassa ca
dhammassa abhiññāsacchikiriyāya cittaṁ abhininnāmetīti yojanā. tatra
tatrevāti tasmiṁ tasmiṁyeva sacchikātabbadhamme. sakkhibhāvāya
paccakkhakāritāya bhabbo tassa bhāvo sakkhibhabbatā taṁ

page number: 246

sakkhibhabbataṁ. tantaṁ bhavagāmikammaṁ ārabbha bhavapaṭṭhanāya anuppannāyapi
kammassa katupacitabhāveneva bhavapaṭṭhanākiccaṁ sijjhatīti dassento āha
apaṭṭhayamānā vāti. saha byeti pavattatīti sahabyo sahāyo.
idha pana ekabhavupago adhippeto. tassa bhāvo sahabyatā. taṁ
sahabyataṁ. kiṁ appanāsamādhibhāvanāyeva bhavavisesānisaṁsā udāhu
itarāpīti codanaṁ manasikatvā āha upacārasamādhibhāvanāpītiādi.
nibbānanti tissannaṁ dukkhatānaṁ nibbutiṁ. rūpadhamme pariyāpannā
vijjamānāpi saṅkhāradukkhatā cittassa abhāvena asantasabhāvā.
tenāha sukhaṁ viharissāmāti. soḷasahi ñāṇacariyāhīti aniccānupassanā
dukkhānattanibbidāvirāganirodhapaṭinissaggavivaṭṭānupassanāti imāhi
aṭṭhahi aṭṭhahi ca ariyamaggaphalañāṇehīti evaṁ soḷasahi. navahi
samādhicariyāhīti pañcannaṁ rūpajjhānānaṁ catunnaṁ arūpajjhānānañca vasena
evaṁ navahi. keci pana cattāro rūpajjhānasamādhī cattāro
arūpajjhānasamādhī ubhayesaṁ upacārasamādhiṁ ekaṁ katvā evaṁ navāti vadanti.
[179] samādhibhāvanāyogeti samādhibhāvanāya anuyoge anuyuñjane
samādhibhāvanāsaṅkhāte vā yoge. yogoti bhāvanā vuccati.
yathāha yogā ve jāyate bhūrīti 1-. samādhipīti pisaddena sīlaṁ
sampiṇḍeti.
samādhiniddesavaṇṇanā niṭṭhitā.

footnote: 1. khu. dha. 25/52.

page number: 247

iddhividhaniddesavaṇṇanā
[180] saṁvaṇṇanāvasena anantaraṁ samādhikathāya āsannapaccakkhataṁ
dīpento ayaṁ samādhibhāvanāti āha. abhiññā sampādetuṁ
yogo kātabboti vatvā tattha payojanavisese dassetuṁ evañhītiādi
vuttaṁ. kiñcāpi thiratarabhāvo vipassanābhāvanāsukhatā ca
samādhibhāvanāya ānisaṁsoeva tathāpi pañca lokiyābhiññā
yathāvuttasamādhibhāvanāya ānisaṁsabhāvena pākaṭā paññātāti tāsaṁyeva
vasena yogino adhigatānisaṁsatā vuttā. cuddasadhā cittaparidamanena
thirataratā vuttā. lokiyābhiññāsu vasībhāvopi samādhisseva vasībhāvo.
tathā ca samāhito yathābhūtaṁ pajānātīti 1- vacanato sukheneva paññābhāvanaṁ
sampādessatīti vuttaṁ. tasmāti yasmā samādhibhāvanāya ānisaṁsalābho
thirataratā sukheneva ca paññābhāvanā ijjhati tasmā. abhiññākathaṁ
tāva ārabhissāma paññābhāvanāya okāse sampattepīti adhippāyo.
bhagavatā pañca lokiyābhiññā vuttāti sambandho. na catukkajjhānamattameva
idha sāsane sampādetabbaṁ napi iddhividhañāṇameva athakho aññampi
atthīti uttaruttaripaṇītadhammadesanatthañca.
[181] iddhivikubbananti iddhisaṅkhātaṁ pakativaṇṇavijahanakiriyaṁ.

footnote: 1. aṅ. dasaka. 24/3.

page number: 248

idaṁ iddhīsu vikubbaniddhiyā padhānatāya vuttaṁ. iddhivikubbanañcāti
evaṁ vā attho daṭṭhabbo. vikubbanassa visuṁ gahaṇampi
vuttakāraṇeneva daṭṭhabbaṁ. ākāsakasiṇavasena arūpasamāpattiyo na
sambhavanti. ālokakasiṇañca odātakasiṇantogadhaṁ katvā
odātakasiṇapariyantesūti vuttaṁ kasiṇānulomādicittaparidamanavidhino
adhippetattā. ākāsanimmānādiatthaṁ pana tadubhayampi icchitabbameva.
aṭṭha aṭṭhāti yathāvuttesu kasiṇesu ekekasmiṁ aṭṭha aṭṭha
samāpattiyo. kasiṇānulomatoti kasiṇapaṭipāṭito. paṭipāṭi ca
desanāvasena veditabbā. jhānānulomo pana paṭipattivasenapi.
ukkamanaṁ ukkamantaṁ ukkamantameva ukkantakaṁ jhānassa ukkantakaṁ
jhānukkantakaṁ tato jhānukkantato tato jhānalaṅghanatoti attho.
aṅgasaṅkantito aṅgātikkamato cittaṁ paridametabbaṁ yatthicchakaṁ yadicchakaṁ
jhānānaṁ samāpajjanādīsu cettha tesaṁ ārammaṇānañca sallakkhaṇatthaṁ.
evañhissa tattha visavitā samijjhatīti. jhānaṁ samāpajjatīti kiṁ
catubbidhampi jhānaṁ samāpajjati udāhu ekekanti. kiñcettha
yadi catubbidhampi samāpajjati aṅgasaṅkantito viseso na siyā.
atha ekekaṁ ārammaṇasaṅkantito. nāyaṁ doso ābhogavasena
tesaṁ visesasiddhito. yadā hi kasiṇānulomameva ābhujitvā tattha
tattha kasiṇe jhānāni samāpajjati na aṅgasaṅkantiṁ tadā
kasiṇānulomo. yadā pana aṅgasaṅkantiṁ ābhujitvā jhānāni

page number: 249

samāpajjati tadā aṅgasaṅkanti veditabbā. iminā nayena
kasiṇānulomāarammaṇasaṅkantiādīnampi aññamaññaṁ viseso veditabbo.
idaṁ kasiṇānulomaṁ nāma cittaparidamananti adhippāyo.
tathevāti paṭipāṭiyā aṭṭhasu kasiṇesu satakkhattumpi
sahassakkhattumpīti etassa upasaṁhāraṭṭho tathāsaddo. paṭilomato cettha
paṭipāṭi. tenāha paṭilomakkamenāti. ayañhettha attho
paṭhamaṁ odātakasiṇe jhāṇaṁ samāpajjati tato lohitakasiṇeti
yāva paṭhavīkasiṇā vattabbā. punappunaṁ samāpajjananti satakkhattuṁ
sahassakkhattunti vuttaṁ bahulākāramāha. tatthevāti paṭhavīkasiṇeyeva.
tatoti pacchā tatiyajjhānato vuṭṭhānuttarakālaṁ. tadevāti paṭhavīkasiṇameva.
tato ākiñcaññāyatananti tato paṭhavīkasiṇugghāṭimākāse
pavattitāakāsānañcāyatanasamāpattito vuṭṭhāya viññāṇañcāyatanaṁ
amanasikaritvā taṁ laṅghitvā yathāvuttāakāsānañcāyatanaviññāṇassa abhāve
pavattitaṁ ākiñcaññāyatanaṁ samāpajjati. paṭhavīkasiṇugghāṭimākāsakasiṇaṁ
paṭhavīkasiṇapakkhikameva hotīti vuttaṁ kasiṇaṁ anukkamitvāti
. athavā. aṭṭhasu kasiṇesu kassaci ukkamanaṁ idha kasiṇukkantakaṁ
nāmāti āha kasiṇaṁ anukkamitvāti. jhānukkantakanti ettha
icchitaṁ avadhāraṇena nivattetabbaṁ ukkamanassa ca sarūpaṁ dassetuṁ
evaṁ kasiṇantiādiṁ vatvā puna taṁ pakāraṁ saha nissayena sesakasiṇesu
atidisanto evaṁ āpokasiṇādi .pe. kātabbāti āha.

page number: 250

tenevāha iminā nayenātiādi. yathā paṭhamajjhānamūlakaṁ
paṭhavīkasiṇādīsu jhānukkantakaṁ dassitaṁ evaṁ dutiyajjhānādimūlakampi taṁ
yathārahaṁ dassetabbaṁ.
[182] tadevāti paṭhamajjhānameva. kasiṇukkantakepi
āpokasiṇādimūlakā yojanā vuttanayeneva kātabbā. tathā yathārahaṁ
dutiyajjhānādimūlakā. lohitakasiṇato ākiñcaññāyatananti
lohitakasiṇaṁ āvajjento abhimukhaṁ katvā tassa ugghāṭanena upaṭṭhite
kasiṇugghāṭimākāse amanasikārena ākāsānañcāyatanaṁ jhānaṁ
samāpajjitvā tattha pubbe pavattaviññāṇassa apagamanaṁ ārammaṇaṁ
katvā ākiñcaññāyatanaṁ samāpajjati. itaresanti
avasiṭṭharūpāvacarajjhānānaṁ. na hi arūpajjhānesu aṅgasaṅkanti atthi nāpi
tāni paṭhavīkasiṇe pavattanti. yaṁ pana aṅgārammaṇasaṅkantivacanena
nīlakasiṇaṁ ugghāṭetvā ākāsānañcāyatantiādi vuttaṁ taṁ
yathālābhavasena vuttaṁ pariyāyenavāti daṭṭhabbaṁ. nippariyāyato pana
yathā aṅgasaṅkanti rūpajjhānesueva labbhati evaṁ arūpajjhānesueva
ārammaṇasaṅkanti. tassa tasseva hi jhānassa ārammaṇantare
pavatti ārammaṇasaṅkanti. tenāha sabbakasiṇesu ekasseva
jhānassa samāpajjanaṁ ārammaṇasaṅkantikaṁ nāmāti. yathā pana
sabbakasiṇesūti iminā ākāsaviññāṇakasiṇānampi saṅgaho hotīti
na sakkā vattuṁ idha aṭṭhannaṁyeva kasiṇānaṁ adhigatattā evaṁ

page number: 251

sabbampi arūpajjhānaṁ ekajjhānanti na sakkā vattuṁ aṭṭhannaṁ
samāpattīnaṁ vasena cittaparidamanassa icchitattā. tasmā arūpajjhānānaṁ
vasena aṅgārammaṇasaṅkanti pariyāyena vuttāti veditabbaṁ. tathā
hi pītakasiṇugghāṭimākāse yaṁ paṭhamāruppaviññāṇaṁ tadārammaṇaṁ
viññāṇañcāyatanaṁ sandhāyāha pītakasiṇato viññāṇañcāyatanaṁ
samāpajjitvāti. imimā nayena sesadvayepi attho veditabbo.
ekantarikavasenāti aññaṭṭho antarasaddo antarameva antarikaṁ
ekajjhaṁ antarikaṁ etasminti ekantarikaṁ jhānasamāpajjanaṁ tassa
vasena. yathā aṅgānaṁ ārammaṇassa ca ekajjhaṁ aññathā viseso
hoti tathā samāpajjanavasenāti. so pana viseso heṭṭhimānaṁ tesaṁ
aṅgārammaṇānaṁ samatikkamanavasena hotīti vuttaṁ ekantarikavasena
aṅgānañca ārammaṇānañca saṅkamananti. idaṁ jhānaṁ pañcaṅgikantiādinā
aṅgesu idaṁ paṭhavīkasiṇantiādinā ārammaṇesu ca vavaṭṭhāpitesu
ekajjhaṁ tesaṁ vavaṭṭhāpanena koci viseso atthīti aṭṭhakathāsu
ayaṁ vidhi nābhato. evañca katvā jhānukantakādīsu anulomakkamena
paṭilomakkamena anulomapaṭilomakkamena ca ekantarikabhāvena
labbhamānānampi jhānādīnaṁ ukkamanaṁ uddhaṭaṁ. tehi nayehi vināpi
cittaparidamanaṁ ijjhatīti papañcaparihāratthaṁ so aṭṭhakathāsu nābhatoti
daṭṭhabbaṁ.
[183] abhāvitabhāvano jhānābhiññāsu akatādhikāro. tattha

page number: 252

tattha upanissayarahitopīti keci. ādibhūtaṁ yogakammaṁ ādikammaṁ taṁ etassa
atthīti ādikammiko pubbe akataparicayo bhāvanaṁ anuyuñjanto.
tenāha yogāvacaroti. kasiṇaparikammampi bhāroti dosavivaṭṭanādividhinā
kasiṇamaṇḍale paṭipattiyāva uggahanimittuppattikasiṇaparikammaṁ
tampi nāma bhāro. pageva iddhivikubbanāti adhippāyo.
nimittuppādananti paṭibhāganimittuppādanaṁ. taṁ vaḍḍhetvāti
taṁ nimittaṁ bhāvanañca vaḍḍhetvā. na hi bhāvanāya vināva
nimittavaḍḍhanaṁ sambhavati. keci upacārasamādhiṁ labhitvā
appanāsamādhiṁ adhigantuṁ na sakkonti tādisāpi bahū hontevāti
āha appanādhigamo bhāroti. appanādhigamoti vā aṭṭhannaṁ
samāpattīnaṁ adhigamamāha. aññova samāpattīnaṁ upanissayo
añño abhiññānanti āha paridamitacittassāpi iddhivikubbanā
nāma bhāroti. khippaṁ nisanti nisāmanaṁ jhānacakkhunā
paṭhavīkasiṇādijjhānārammaṇassa dassanaṁ etassāti khippanisanti sīghataraṁ
jhānaṁ samāpajjitā tassa bhāvo khippanisantibhāvo.
ambataruṇacitaṁ mahāmahindattherādīhi otiṇṇaṁ ṭhānaṁ therambatthalaṁ
. yathā paṭipakkhavijayāya yodhājīvā nimmalameva asitomarādiṁ gahetvā
vicaranti evaṁ bhikkhunāpi kilesavijayāya nimmalāva jhānābhiññā
vaḷañjitabbāti imamatthaṁ dassetuṁ tasmātiādi vuttaṁ. patiṭṭhābhāvoti
idha parassa upaddavupasamanaṁ adhippetaṁ. tañhi

page number: 253

khippanisantibhāvatopi garugaraṁ accāyikakiccasādhanavasena vidhātabbato
durabhisambhavatarattā. taṁ pana rakkhitattheranidassaneneva siddhampi tato
garutarena aṅgāravassaparittāṇena vibhāvetuṁ giribhaṇḍavāhanapūjāya
.pe. thero viyāti āha. giribhaṇḍavāhanapūjā nāma cetiyagirimādiṁ
katvā sakaladīpe samudde ca yāva yojanā mahatī dīpapūjā.
paṭhaviṁ māpetvāti mārena pavattitaṁ aṅgāravassaṁ phulittamattenapi 1-
yāva manussena pāpuṇāti 1- tāvadeva ākāse paṭhaviṁ nimminitvā.
[184] balavapubbayogānanti garutarupanissayānaṁ iddhividhādīnaṁ
hetubhūtamahābhinīhārānanti attho. aggasāvakādīnanti ādisaddena
ekacce mahāsāvake saṅgaṇhāti. bhāvanānukkamo yathāvuttaṁ
cittaparidamanaṁ. paṭisambhidādīti ādisaddena ṭhānāṭhānañāṇādīnampi
saṅgaho daṭṭhabbo na sesābhiññānameva. sāvakānampi hi
ṭhānāṭhānañāṇādīni padesavasena ijjhanti. tasmāti yasmā
pubbahetusampannasseva yathāvuttaṁ bhāvanānukkamaṁ vinā abhiññāyo
ijjhanti na itarassa tasmā. aggidhamanādīhīti aggimhi
tāpanakoṭṭanādīhi. yathā cāti casaddena lākhākārādīnaṁ
lākhākoṭṭanādiṁ avuttampi saṅgaṇhāti. chandasīsa .pe. vasenāti
chandavato ce abhiññā sijjhatīti kattukamyatāchandaṁ sīsaṁ dhuraṁ jeṭṭhaṁ
pubbaṅgamaṁ katvā chandaṁ vā uppādetvā taṁ bhāvanāya mukhaṁ
katvā jhānassa samāpajjanavasena. eseva nayo sesesupi.

footnote: 1-1. phulitamattenapi yāva manusse na pāpuṇāti.

page number: 254

āvajjanādivasībhāvavasenāti idaṁ aṭṭhasupi samāpattīsu sātisayaṁ
vasībhāvāpādanaṁ sandhāya vuttaṁ. tañca kho ādikammikavasena na
katādhikāravasenāti āha pubbahetu .pe. vaṭṭatīti.
pubbahetusampannassa hi yaṁ jhānaṁ pādakaṁ katvā abhiññā nibbattetabbā
tattheva sātisayaṁ ciṇṇavasikāpi icchitabbā na sabbatthevāti
adhippāyo. catutthajjhānamatte ciṇṇavasināti vacanato
arūpasamāpattiyo vināpi abhiññā ijjhantīti vadanti. tampi yadipi
pubbahetusampannassa vasena vuttaṁ yuttameva. athetarassa tesaṁ matimattaṁ.
[185] yathāti yena pakārena yena vidhinā. etthāti
etasmiṁ iddhividhanipphādane. tatrāti ca tadeva paccāmasati.
pālinayānusārenevāti pāligatiyā anussaraṇeneva pāṭhasaṁvaṇṇanānukkamenevāti
attho. catutthajjhānaṁ upasampajja viharatīti vatvā soti vuttattā
āha adhigatacatutthajjhāno yogīti. evaṁ samāhiteti ettha evaṁsaddo
heṭṭhā jhānattayādhigamapaṭipāṭisiddhassa catutthajjhānasamādhānassa nidassanaṭṭhoti
āha evanti catutthajjhānakkamanidassanametanti. catutthajjhānassa
tassa ca adhigamakkamassa nidassanaṁ. yena samādhānānukkamena
catutthajjhānasamādhi laddho tadubhayanidassananti attho. tenāha iminā
.pe. vuttaṁ hotīti. yadipi evanti idaṁ āgamanasamādhinā saddhiṁ
catutthajjhānassa samādhānaṁ dīpeti satipārisuddhisamādhieva pana iddhiyā
adhiṭṭhānabhāvato padhānanti

page number: 255

āha catutthajjhānasamādhinā samāhiteti.
upekkhāsatipārisuddhibhāvenāti upekkhāya janitasatipārisuddhisabbhāvena.
sabbapaccanīkadhammasaṅkilesaparisuddhāya hi paccanīkasamanepi
abyāvaṭāya pārisuddhiupekkhāya vattamānāya catutthajjhānaṁ
taṁsampayuttadhammo ca suparisuddhā suvisadā ca honti. satisīsena pana
tattha desanā katāti āha upekkhāsatipārisuddhibhāvena parisuddheti.
pārisuddhiyāeva paccayavisesena pavattiviseso pariyodātatā
sudhantasuvaṇṇassa nighaṁsanena pabhassaratā viyāti āha parisuddhattāyeva
pariyodāte pabhassareti vuttaṁ hotīti. sukhādīnaṁ paccayānaṁ ghātenāti
sukhasomanassānaṁ dukkhadomanassānañca yathākkamaṁ rāgadosapaccayānaṁ
vikkhambhanena. sukhaṁ somanassassa paccayo somanassaṁ rāgassa
dukkhaṁ domanassassāti hi vuttaṁ. yathā rāgādayo cetaso
malāsucibhāvena aṅgaṇānīti vuccanti evaṁ upagantvā kilesanaṭṭhena
upakkilesāti āha anaṅgaṇattāyeva vigatupakkileseti. tenāha
aṅgaṇena hi cittaṁ upakkilissatīti. vibādhiyati upatāpiyatīti
attho. subhāvitattāti paguṇabhāvāpādanena suṭṭhu vibhāvitattā.
tenāha vasībhāvappatteti. āvajjanādinā pañcadhā cuddasavidhena
vā paridamanena vasavattitaṁ upagateti attho. vase vattamānañhi
cittaṁ paguṇabhāvāpattiyā suparimadditaṁ viya cammaṁ suparikammakatā
viya ca lākhā mudūti vuccati. kammakkhameti

page number: 256

vikubbanādiiddhikammakkhame. tañca ubhayanti mudutākammaniyadvayaṁ. nāhantiādīsu
nakāro paṭisedhaṭṭho. ahanti satthā attānaṁ niddisati. bhikkhaveti
bhikkhū ālapati. aññanti idāni vuccamānacittato aññaṁ.
ekadhammampīti ekampi sabhāvadhammaṁ. na samanupassāmīti sambandho.
ayaṁ hettha attho ahaṁ bhikkhave sabbaññutañāṇena okokentopi
aññaṁ ekadhammampi na samanupassāmi yaṁ vasībhāvāpādanena bhāvitaṁ
tathā punappunaṁ karaṇena bahulīkataṁ evaṁ savisesamudubhāvappattiyā
mudukammakkhamatāya kammaniyañca hoti. yathayidaṁ cittanti attano
tesañca paccakkhatāya evamāhāti. yathā yathāvuttā parisuddhatādayo
na vigacchanti evaṁ subhāvitaṁ cittaṁ tattha avaṭṭhitaṁ idha ṭhitaṁ
āneñjappattanti vuttanti āha etesu parisuddhatādīsu ṭhitattā
ṭhite. ßēhitattāyeva āneñjappatteti. yathā mudukammaññatā
vasībhāvappattiyā lakkhiyanti evaṁ vasībhāvappattipi mudukammaññatāhi
lakkhiyatīti mudukammaññabhāvena vā attano vase ṭhitattā ṭhiteti
vuttaṁ. yathā hi kāraṇena phalaṁ niddhāriyati evaṁ phalenāti kāraṇaṁ
niddhāriyatīti niccalabhāvena avaṭṭhānaṁ āneñjappatti. sā ca
sampayuttadhammesu thirabhāvena paṭipakkhehi akampanīyatāya ca sambhavantī
saddhādibalānaṁ ānubhāvena hoti saddhādīhi pariggahitattā.
āneñjappatteti saṅkhepato vuttamatthaṁ vivarituṁ saddhāpariggahitaṁ
hītiādi vuttaṁ.

page number: 257

[186] tattha saddhāpariggahitanti evaṁ subhāvitaṁ vasībhāvappattaṁ
etaṁ cittaṁ ekaṁsena abhiññāsacchikaraṇīyānaṁ dhammānaṁ abhiññāsacchikiriyāya
saṁvattatīti evaṁ pavattāya saddhāya pariggahitaṁ yathāvuttasaddhābalena
upatthambhitaṁ. assaddhiyenāti tappaṭipakkhena assaddhiyena
hetunā na iñjati na calati na kampati aññadatthu uparivisesāvahabhāveneva
tiṭṭhati. viriyapariggahitantiādīsupi iminā nayena attho veditabbo.
ayaṁ pana viseso viriyapariggahitanti vasībhāvāpādanaparidamanasādhanena
viriyena upatthambhitaṁ. satipariggahitanti yathāvutte bhāvanābahulīkāre
asammosasādhikāya kusalānañca dhammānaṁ gatiyo samannesamānāya satiyā
upatthambhitaṁ. samādhipariggahitanti tattheva avikkhepasādhanena samādhānena
upatthambhitaṁ. paññāpariggahitanti tassāeva bhāvanāya upakārāpakāradhammānaṁ
pajānanalakkhaṇāya paññāya upatthambhitaṁ. obhāsagatanti ñāṇobhāsasahagataṁ.
okāsabhūtena hi yathāvuttasamādhānasambandhiteneva ñāṇena saṅkilesapakkhaṁ
yāthāvato passanto tato utrāsanto ottappanto taṁ adhibhavati na tena
abhibhuyyati. tenāha kilesandhakārena na iñjatīti. etena ñāṇapariggahitaṁ
hirottappabalaṁ dasseti.
aṭṭhaṅgasamannāgatanti catutthajjhānasamādhinā samāhitatā parisuddhatā
pariyodātatā anaṅgaṇatā vigatupakkilesatā mudubhāvo kammaniyatā
āneñjappattiyā ṭhitatā samāhitassa vā cittassa imāni

page number: 258

aṅgānīti samāhiteti imaṁ aṅgabhāvena aggahetvā ṭhitiāneñjappattiyo
visuṁ gahetvā imehi aṭṭhahi aṅgehi samannāgataṁ.
abhinīhārakkhamanti iddhividhādiatthaṁ abhinīhārakkhamaṁ tadabhimukhakaraṇayoggaṁ.
tenāha abhiññāsacchikaraṇīyānaṁ dhammānaṁ abhiññāsacchikiriyāyāti.
kāmaṁ nīvaraṇāni vikkhambhetvāeva paṭhamajjhānasamadhigamo vitakkādike
vūpasameeva ca dutiyajjhānādisamadhigamo tathāpi na tathā tehi dūrībhūtā apetā
vā yathā catutthajjhānato cetaso malīnabhāvasaṅkhātaubbilābhogakarehi
nīvaraṇādīhi suṭṭhu vimuttiyā tassa pārisuddhi pariyodātatā ca yuttāti āha
nīvaraṇa .pe. pariyodāteti. jhānapaṭilābhapaccayānanti jhānapaṭilābhahetukānaṁ
jhānapaṭilābhaṁ nissāya uppajjanakānaṁ. pāpakānanti lāmakānaṁ.
icchāvacarānanti icchāya avacarānaṁ icchāvasena otiṇṇānaṁ aho vata mameva
satthā paṭipucchitvā bhikkhūnaṁ dhammaṁ deseyyātiādinayappavattānaṁ māna
māyāsātheyyādīnaṁ. abhijjhādīnanti ādisaddenāpi tesaṁyeva saṅgaho.
abhijjhā cettha paṭhamajjhānena avikkhambhaneyyā mānādayo ca
tadekaṭṭhā daṭṭhabbā jhānapaṭilābhapaccayānanti anuvattamānattā.
vikkhambhaneyyā pana nīvaraṇaggahaṇeneva gahitā. kathaṁ pana paṭhamajjhānena
avikkhambhaneyyā idha vigacchantīti. sabbe kusalā dhammā sabbākusalānaṁ
paṭipakkhāti sallekhapaṭipattivasena evaṁ vuttaṁ jhānassa aparāmaṭṭhabhāvadassanato.
ye panettha icchāvacarānaṁ

page number: 259

abhijjhādīnanti imehi padehi kopāppaccayakāmarāgabyāpādādayo gahitāti
adhippāyena jhānapaṭilābhapaccayānanti pāṭhaṁ paṭikkhipitvā
jhānapaṭilābhapaccanīkānanti pāṭhoti vadanti taṁ tesaṁ matimattaṁ tathā
pāṭhasseva abhāvato jhānapaṭilābhapaccanīkā ca nīvaraṇā ceva tadekaṭṭhā
ca tesaṁ dūrībhāvaṁ vatvā puna abhāvavigamacodanāya ayujjamānattā.
nanu ca anaṅgaṇasuttavatthasuttesu ayamattho na labbhati oḷārikānaṁyeva
pāpadhammānaṁ tattha adhippetattā. saccametaṁ. idha pana
adhigatacatutthajjhānassa vasena vuttattā sukhumāyeva te gahitā.
aṅgaṇupakkilesatāsāmaññena panettha suttānaṁ apadisanaṁ. tathāhi
suttānusārenāti vuttaṁ na pana suttavasenāti. avassañcetamevaṁ
sampaṭicchitabbaṁ adhigatajjhānānampi kesañci icchāvacarānaṁ
pavattisabbhāvato. iddhipādabhāvupagamenāti iddhiyā pādakabhāvassa
padaṭṭhānabhāvassa upagamanena. bhāvanāpāripūriyāti ito paraṁ
kattabbassa abhāvavasena abhinīhārakkhamabhāvanāya paripuṇṇattā.
paṇītabhāvupagamenāti tatoeva padhānabhāvaṁ nītatāya uttamaṭṭhena
atittikaraṇaṭṭhena ca paṇītabhāvassa upagamanena. ubhayaṁ cetaṁ ṭhitiyā
kāraṇavacanaṁ paripuṇṇāya bhāvanāya paṇītabhāvappattiyā ṭhiteti.
āneñjappatteti idaṁ ṭhitiyā visesanaṁ. tenāha yathā āneñjappattaṁ
hoti evaṁ ṭhiteti. imasmiṁ pakkhe ṭhite āneñjappatteti
ubhayamekaṁ aṅgaṁ. samāhiteti pana idampi ekamaṅgaṁ. tenevassa

page number: 260

paṭhamavikappato visesaṁ sandhāyāha evampi aṭṭhaṅgasamannāgatanti.
nipphattiaṭṭhenāti sijjhanaṭṭhena. paṭilābhaṭṭhenāti pāpuṇanaṭṭhena.
tanti kāmitavatthuṁ. samijjhatīti nippajjati. pabbajjaṁ
ādiṁ katvā yāva jhānamaggā idha nekkhammaṁ. ijjhatīti pāpuṇiyati.
paṭiharatīti pāṭihāriyanti yasmā paṭipakkhaṁ harati apaneti tasmā
pāṭihāriyaṁ. attano paṭipakkhaṁ haratīti paṭihāriyaṁ nekkhammādi.
paṭihāriyameva pāṭihāriyaṁ yathā vekataṁ vesamanti ca. ijjhanaṭṭhenāti
nippajjanaṭṭhena. upāyasampadāyāti sampannaupāyassa ñāyārambhassāti
attho. ijjhatīti phalaṁ deti. sīlavāti ācārasīlena sīlavā.
kalyāṇadhammoti dasakusalakammapathavasena sundaradhammo. sīlasampattiyā
vā sīlavā dānādisesapuññakiriyavatthuvasena kalyāṇadhammo.
paṇidahissatīti paṭṭhessati. ijjhantīti vaḍḍhanti ukkaṁsaṁ pāpuṇantīti
attho. sātisayā nippajjanapaṭilābhasijjhanabuddhiatthehi iddhi vuttā.
[187] sā dasavidhāti sabbā iddhiyo ānetvā atthuddhāravasena
idhādhippetaṁ iddhiṁ dassetuṁ vuttaṁ. bahubhāvādikassa adhiṭṭhānaṁ
adhiṭṭhahanaṁ etissā atthīti adhiṭṭhānā. vividhaṁ rūpanimmānasaṅkhātaṁ
vikubbanaṁ etissā atthīti vikubbanā. manomayābhinibbattibhāvato
manomayā. Ñāṇassa vipphāro vegāyitattaṁ etissā atthīti
ñāṇavipphārā. ariyānaṁ ayanti ariyā. yato kutoci
kammavipākato jātā iddhi kammavipākajā. sātisayapuññanibbattā iddhi

page number: 261

puññavato iddhi. kammavipākajā iddhi jātito paṭṭhāya hoti
itarā yadā tadā paññāya vipaccakāleti 1- evaṁ vā imāsaṁ viseso
veditabbo. āthabbaṇavijjābhinibbattā vijjāmayā. sammāpayogo
upāyapayogo ñāyārambho.
pakatiyā ekoti sabhāvena eko. bahukanti bahuṁ.
tena aggahitaparicchedaṁ adhiṭṭhātabbassa anekabhāvaṁ dassetvā puna
paricchedato dassetuṁ sataṁ vātiādi vuttaṁ. āvajjatīti parikammasaṅkhātena
ābhogena ābhujati bhāvīrūpetena 2- parikammamanasikārena
manasikaroti. Ñāṇena adhiṭṭhātīti tathā parikammaṁ katvā
abhiññāñāṇena yathādhippete bahuke adhitiṭṭhati. adhiṭṭhānacittena saheva
bahubhāvāpattito bahubhāvāpādakaṁ iddhividhañāṇaṁ pavattentova tathā
adhiṭṭhātīti vuccati. sesesupi eseva nayo. evanti pakāraṭṭho
evaṁsaddo. tena sabbampi adhiṭṭhānappakāraṁ saṅgaṇhāti. adhiṭṭhānavasenāti
ñāṇena adhiṭṭhātīti evaṁ vuttādhiṭṭhānavasena nipphannattā.
pakativaṇṇanti pakatisaṇṭhānaṁ attano pākatikarūpaṁ.
pakativaṇṇavijahanavikāravasenāti attano pakativaṇṇavijahanapubbakassa
kumārakavaṇṇādivaṇṇavikārassa vasena.
[188] imamhā kāyāti paccakkhabhāvena imamhāti vuttā
bhikkhussa karajakāyā. aññaṁ kāyanti aññaṁ iddhimayaṁ kāyaṁ.
tatoeva iddhimayarūpavantatāya rūpiṁ. abhiññāmanena nibbattattā

footnote: 1. vipaccanakāleti maññe. 2. bhāvīrūpe tena.

page number: 262

manomayaṁ. nipphattivasenāti nippajjanavasena. abhiññāñāṇassa
hi yathā manomayo kāyo nippajjati tathā pavatti manomayiddhi.
eseva nayo sesesupi. yadi evaṁ kathamayameva manomayiddhīti
ruḷhivesā veditabbā yathā manomayo attabhāvo yathā vā
gosamaññā visāṇādivati piṇḍe. athavā. abbhantarato nikkhanto
iddhimatā ca ekantasadise imasmiṁ nimmāne supākaṭo manasā
nibbattitabhāvoti yathā sātisayo manomayavohāro na tathā aññāsu
adhiṭṭhānavikubbaniddhīsu samaññantaravantāsūti veditabbaṁ.
Ñāṇappavattito pubbe vāti arahattamaggañāṇuppattito pubbe vā
vipassanākkhaṇe tatopi vā pubbe antimabhavikassa paṭisandhiggahaṇato
paṭṭhāya pacchā vā yāva khandhaparinibbānā taṁkhaṇe vā magguppattisamaye.
Ñāṇānubhāvanibbatto visesoti suriyassuṭṭhitaṭṭhāne samantato ca
ālokakaraṇasamatthatā viya tasseva ñāṇassa ānubhāvena nibbatto sabbaso
pahātabbappahānabhāvetabbabhāvanāpāripūrisaṅkhāto viseso. vatthūni pana
anantariyatāvasena āgatāni. aniccānupassanāyāti saṅkhāre aniccato
anupassantiyā balavavipassanāya. āraddhavipassanassa hi yathāvuttavipassanāya
pavattikkhaṇe tato pubbe pacchā ca pakiṇṇakasammasanavāre niccasaññāya
pahānaṭṭho ijjhati. eseva nayo sabbattha. kāmaṁ saṅkhepakathāyapi
adhippetattho pakāsitova vitthārakathāya pana vibhūtataro hotīti

page number: 263

āha vitthārena kathetabbanti. gabbhagatassevāti anādare sāmivacanaṁ.
vuttanayenāti pacchimabhavikassātiādinā bākulattheravatthumhi
vuttanayena. dārubhāraṁ katvāti dārubhāraṁ sakaṭe katvā
āropetvāti attho. ossajjitvāti chaḍḍetvā. sakaṭamūleti
sakaṭasamīpe. vāḷayakkhānucariteti kurūrehi yakkhehi anuvicaritabbe.
yakkhapariggahitañhi rājagahanagaraṁ.
[189] samādhitoti paṭhamajjhānādisamādhito. pubbeti
upacārajjhānakkhaṇe. pacchāti samāpattiyā ciṇṇapariyante. taṁkhaṇeti
samāpannakkhaṇe. samathānubhāvanibbatto visesoti tasmiṁ tasmiṁ jhāṇe
samādhitejena nibbatto nīvaraṇavikkhambhanavitakkādisamatikkamasaññā-
vedayitanirodhaparissayasahanādiko viseso. kapotakandarāyāti
evaṁnāmake araññavihāre. juṇhāya rattiyāti candālokavatiyā
rattiyā. navoropitehi kesehīti itthambhūtalakkhaṇe karaṇavacanaṁ.
yassāti pahārassa. tassāti yakkhassa. khippanisantibhāvassa
ukkaṁsagatattā thero tasmiṁ paharanteeva samāpattiṁ samāpajjīti āha
paharaṇasamaye samāpattiṁ appesīti. pāliyaṁ pana thero aññataraṁ
samāpattiṁ samāpajjitvā nisinnoti vuttaṁ. ime pana therā
samāpattito vuṭṭhānasamakālaṁ tena pahāro dinnoti vadanti.
[190] sañjīvattheranti kakusandhassa bhagavato dutiyaṁ aggasāvakaṁ
mahātheraṁ sandhāyāha. so hi āyasmā araññādīsu yatthakatthaci

page number: 264

nisinno appakasireneva nirodhaṁ samāpajjati. tasmā ekadivasaṁ
aññatarasmiṁ rukkhamūle nirodhaṁ samāpajji taṁ sandhāya vuttaṁ
nirodhasamāpannantiādi. cīvare aṁsumattampi na jhāyittha sarīre kā kathā.
teneva hi thero sañjīvotveva paññāyittha. ayamassāti assa
āyasmato sañjīvassa yo nirodhasamāpattiyaṁ aggiparissayābhāvo
ayaṁ samādhivipphārāiddhīti yojanā. kathaṁ pana nirodhasamāpattiyaṁ
samādhivipphārasambhavoti āha anupubba .pe. nibbattāti.
paṭhamaṁ ṭhapitabhaṇḍakassāti sabbapaṭhamaṁ ṭhapitabhaṇḍakassa. tañhi
gahaṇakāle sabbapacchimaṁ gayhati. kālaparicchedavasenāti ettake
kāle gate vuṭṭhahissāmīti samāpattito pubbe katakālaparicchedavasena.
bhītā viraviṁsūti rattandhakāre rūpadassanena pisāco uṭṭhahatīti
maññamānā. ettakehi nāma bhaṇḍakehi ajjhotthaṭo nibbikāro
aho mahānubhāvo aho vivekavāsīti ca theragatena pasādena.
tattatelakaṭāhanti ādhārasīsena ādheyyamāha. kaṭāhe tattaṁ telaṁ
kaṭāhena āsiñcīti adhippāyo. vivaṭṭamānanti katthacipi alagganavasena
bhassantaṁ. saparivārāti pañcahi itthīsatehi saparivārā. rājānaṁ
mettāya pharīti odissakamettāsamāpattiyā rājānaṁ phusi. khipitunti
vijjhituṁ. oropetunti sarasannāhaṁ paṭisaṁharituṁ.
[191] paṭikūlādīsūti aniṭṭhādīsu. aniṭṭhañhi paṭikūlaṁ. amanuññampi
paṭikūlanti vuccati. ādisaddena appaṭikūlādiṁ saṅgaṇhāti.

page number: 265

tatthāti paṭikūlārammaṇe. upekkhakoti chaḷaṅgupekkhāya upekkhako.
tatthāti paṭikūlāpaṭikūlabhede vatthusmiṁ. satoti sativepullappattiyā
satimā. sampajānoti paññāvepullappattiyā sampajānakārī.
ayanti ayaṁ paṭikūlādivatthūsu appaṭikūlasaññīvihārādikā khīṇāsavānaṁ
aggamaggādhigamasiddhā cittissariyatā. tenāha cetovasippattānaṁ .pe.
vuccatīti. aniṭṭhe vatthusmiṁ sattasaññite mettāpharaṇaṁ vā
dhātuso paccavekkhaṇāya dhātumanasikāraṁ vā gūthādike dhātumanasikāraṁ
karontoti yojetabbaṁ. appaṭikūlasaññī viharatīti hitesitāya
dhammasabhāvacintanāya ca na paṭikūlasaññī hutvā iriyāpathavihārena viharati.
iṭṭhe vatthusmiṁ ñātimittādike kesādīsu asucikoṭṭhāsamattamevāti
asubhapharaṇaṁ vā asubhamanasikāraṁ vā. tattha rūpadhammajātaṁ aniccanti
ādiaṭṭho itisaddo. tasmā aniccadukkhānattā vipariṇāmadhammāti
manasikāraṁ vā karontoti yojanā. paṭikūlāpaṭikūlesūti iṭṭhāniṭṭhāni
vatthūni ekajjhaṁ gahetvā vadati. esa nayo itarattha. yaṁ vā
sattānaṁ paṭhamaṁ paṭikūlato upaṭṭhitameva pacchā appaṭikūlato
upatiṭṭhati yañca appaṭikūlato upaṭṭhitameva pacchā paṭikūlato
upatiṭṭhati tadubhayepi khīṇāsavo sace ākaṅkhati vuttanayena
appaṭikūlasaññī vā vihareyya paṭikūlasaññī vāti ayamariyiddhi
vuttā. cakkhunā rūpaṁ disvāti kāraṇavasena cakkhūti laddhavohārena
rūpadassanasamatthena cakkhuviññāṇena cakkhunā vā kāraṇabhūtena vā

page number: 266

dvārabhūtena vā rūpaṁ passitvā. neva sumano hotīti gehasitasomanassassāyaṁ
paṭikkhepo na nekkhammapakkhikāya kiriyāsomanassavedanāya. chaḷaṅgupekkhanti
iṭṭhāniṭṭhachaḷārammaṇāpāthehi parisuddhapakatibhāvāvijahanalakkhaṇaṁ chasu dvāresu
pavattiyā chabaṅgupekkhāti laddhanāmaṁ tatramajjhattupekkhaṁ. yathāvuttamatthaṁ
pāliyā samatthetuṁ paṭisambhidāyantiādi vuttaṁ.
[192] pakkhiādīnanti ādisaddena devādīnaṁ saṅgaho.
vehāsagamanādikāti pana ādisaddena cakkhuvisuddhiādiṁ saṅgaṇhāti.
kusalakammunā nibbattitvāpi akusalavipākānubhāvena sukhasamussayato
vinipatitattā vinipātikā. jhānanti abhiññāppattaṁ jhānaṁ sandhāyāha.
vipassanāpi ukkaṁsagatā ubbeṅgāpītisahitā ākāse laṅghāpanamattāpi
hotīti vuttaṁ vipassanaṁ vāti. paṭhamakappikānanti idaṁ ekaccānaṁ
manussānanti imassa visesanaṁ daṭṭhabbaṁ. evamādīnanti ādisaddena
punabbasumātādīnaṁ saṅgaho daṭṭhabbo.
[193] vehāsanti bhummatthe upayogavacanaṁ accantasaṁyoge vā.
cakkavatti hi cakkaratanaṁ purakkhitvā attano bhavanato abbhuggantvā
ākāseneva sineruṁ padakkhiṇaṁ katvā sakalacakkavāḷaṁ anusayātīti 1-.
assabandhāti assapālāyeva assānaṁ yavadāyakā. tathā gobandhā.
cakkavattiādīnaṁ puññiddhiyā vitthāriyamānāya atipapañco hotīti
puññavato iddhiṁ lakkhaṇato dassentena paripākaṁ gate

footnote: 1. anusaṁyātīti vā anusaṁyāyatīti vā bhaveyya.

page number: 267

puññasambhāre ijjhanakavisesoti vatvāpi jotikādīnaṁ puññiddhiṁ ekadesena
dassetuṁ ettha cātiādi vuttaṁ. tattha suvaṇṇapabbatoti
sabbasuvaṇṇamayo pabbato. tassa kira gahitagahitaṭṭhāne odhi na paññāyati.
ekakasitamatteti ettha kasitaṁ nāma kasanavasena naṅgalassa gatamaggo.
tumbaṁ nāma āḷhakaṁ. cuddasa maggāti catuddasa kasanamaggā.
[194] vijjaṁ parijappitvāti gandhārivijjādikaṁ attano vijjaṁ
katupacāraṁ parivattetvā mantapathanakkamena pathitvā 1-. sammāpayogenāti
upāyapayogena yathā yathicchitatthasiddhi hoti tathā pavattitañāyārambhena.
tassa tassa kammassāti yathādhippetassa nipphādetabbakammassa.
ettha cāti tattha tattha sammāpayogapaccayā ijjhanaṭṭhena iddhīti
imissā dasamāya iddhiyā niddesepi. purimapālisadisāvāti
samādhivipphārāiddhiādīnaṁ niddesasadisāva. sakaṭabyūhādikaraṇavasenāti
sakaṭabyūhacakkabyūhapadumabyūhādīnaṁ saṁvidhānavasena. nibbattavisesoti sambandho.
gaṇitagandhabbādi sippakammaṁ. sallakattakādi vejjakammaṁ. irubbedādīnaṁ
tiṇṇaṁ vedānaṁ.
[195] ekopi hutvā bahudhā hotītiādinā adhiṭṭhāniddhiyāeva
gahitattā āha adhiṭṭhānāiddhiyeva āgatāti. imasmiṁ panattheti
imasmiṁ abhiññānisaṁsasaṅkhāte iddhividhasaṅkhāte vā atthe.
ekavidhena ñāṇavatthuntiādīsu 2- koṭṭhāsaṭṭho vidhasaddo vividhampi

footnote: 1. mantapaṭhana...paṭhitvā. 2. abhi. vi. 390.

page number: 268

senābyūhaṁ dassetītiādīsu 1- vikappaṭṭho. tadubhayampettha yujjatīti
dassento āha iddhividhāyāti iddhikoṭṭhāsāya iddhivikappāya
vāti. iddhi hi abhiññāsu eko koṭṭhāso vakkhamānehi bhedehi
anekappabhedañca. vuttappakāravasenāti vuttassa cuddasappakārassa
cittaparidamanassa samāhitatādippakārassa ca vasena. iddhividhāyāti
tadatthassa sampadānavacananti āha iddhividhādhigamatthāyāti.
kasiṇārammaṇato apanetvāti idaṁ abhiññāpādakaparikammacittānaṁ
samānasantānatāya vuttaṁ na parikammacittassa kasiṇārammaṇattā.
iddhividhābhimukhaṁ pesetīti nipphādetabbassa iddhividhassa abhimukhabhāvena
pavatteti. yañhi sataṁ homītiādinā parikammacittassa pavattanaṁ
tadevassa abhinīharaṇaṁ iddhividhābhimukhapesanañca tatheva iddhividhassa
pavattanato abhininnāmanaṁ idha parikammacittassa iddhividhe adhimuttīti
āha adhigantabbaṁ iddhipoṇaṁ iddhipabbhāraṁ karotīti. idha
paccanubhavanaphusanasacchikiriyā pattipariyāyāevāti dassento pāpuṇātīti
atthoti āha.
assāti iddhividhassa. ekopīti pisaddo vakkhamānaṁ bahubhāvaṁ
upādāya sampiṇḍanaṭṭho. so hissa paṭiyogī ekopi hutvā
bahudhā hoti bahudhāpi hutvā eko hotīti. so ca kho bahubhāvaṁ
nimminitvā ṭhitassa antarāva ekabhāvupagamo. yathākālaparicchedaṁ

footnote: 1. khu. pa. 473.

page number: 269

pana saraseneva ekabhāvupagamo idha nādhippeto aniddhinimmānabhāvato
tampi pubbe katakālaparicchedavasena siddhattā iddhānubhāvoyevāti
keci. aṭṭhānevāyaṁ pisaddo. eko hutvā bahudhāpi hoti
bahudhā hutvā ekopi hotīti sambandho. imasmiṁ pakkhe pisaddo
vakkhamānaṁ ekabhāvaṁ upādāya sampiṇḍanaṭṭhoti vatvā so hītiādi
sabbaṁ yathārahaṁ vattabbaṁ. bahubhāvanimmāne payojanaṁ dassetuṁ bahūnaṁ
santiketiādi vuttaṁ. tattha bahūnaṁ santiketi attanā nimmitānaṁ bahūnaṁ
samīpe. tehi parivāritova hutvāti adhippāyo. vāsaddo
avuttavikappaṭṭho. tena dhammaṁ vā kathetukāmoti evamādi saṅgayhati.
Ñāṇena adhiṭṭhahanto evaṁ hotīti ānetvā sambandhitabbaṁ.
bhavati ettha iddhīti bhūmiyo jhānāni. etthāti ca hetumhi
bhummavacanaṁ. vivekato jātā bhūmi vivekajabhūmi. vivekajañhi
paṭhamajjhānaṁ nīvaraṇavivekasambhūtattā. pītisukhabhūtā bhūmi pītisukhabhūmi.
dutiyajjhānañhi pītisukhabhūtañceva pītisukhasañjātañca samādhivasena.
upari dvīsupi eseva nayo. iddhilābhāyāti iddhiyā adhigamāya.
iddhipaṭilābhāyāti iddhiyā punappunaṁ labhanāya bahulīkaraṇāyāti
attho. iddhivikubbanatāyāti iddhiyā vividharūpakaraṇāya vikubbaniddhiyāti
attho. iddhivisavitāyāti iddhiyā vividhānisaṁsapasavanāya.
iddhivasitāyāti iddhiyā khippanisantiādibhāvāvahavasibhāvatthāya.
iddhivesārajjāyāti iddhiyā paṭipakkhadūrībhāvena vigatasaṅkilesatāya

page number: 270

suṭṭhu visāradabhāvāya. catutthajjhānaṁ tāva iddhiyā bhūmi hotu
tattha patiṭṭhāya nipphādetabbato itarāni pana kathanti āha ettha
cātiādi. tattha tīṇi jhānāni sambhārabhūmiyoti veditabbānīti
sambandho. tatiye jhāne sukhapharaṇena paṭhamadutiyesu pītipharaṇena ca
hetubhūtenāti yathārahavasena yojanā. pharaṇañcettha jhānassa
subhāvitabhāvena sātisayānaṁ pītisukhānaṁ vasena jhānapaccayādinā
sahajātanāmakāyassa paribrūhanaṁ rūpakāyassa ca taṁsamuṭṭhānehi paṇītarūpehi
paripphuṭatā. tenāha bhagavā pītisukhena abhisandeti parisandeti
paripūreti parippharatīti. sukhasaññanti jhānasukhena sahagataṁ saññaṁ.
lahusaññanti taṁsampayuttalahutāsahagataṁ saññaṁ. okkamitvāti
anupavisitvā. tesu hi jhānesu sātisayāya lahutāya sampayuttaṁ
sukhaṁ santānavasena pavattento yogī taṁ samokkanto viya hotīti
evaṁ vuttaṁ. saññāsīsena niddeso. jhānasampayuttā hi lahutā
vināpi iddhiyā ākāsaṁ laṅghāpanappamāṇappattā viya hoti.
lahubhāvaggahaṇeneva cettha mudukammaññabhāvāpi gahitāeva. tenāha
lahumudukammaññakāyo hutvāti. iminā pariyāyenāti tiṇṇaṁ
jhānānaṁ samāpajjanena sukhalahubhāvappattanāmarūpakāyassa sati
cittaparidamane catutthajjhānaṁ sukheneva iddhipaṭilābhāya saṁvattatīti
iminā pariyāyena. pakatibhūmiyā hi adhiṭṭhānabhūtā sambhārabhūmiyo
pākārassa nemippadeso viyāti.

page number: 271

[196] iddhipādaniddese cattāroti gaṇanaparicchedo.
iddhipādāti ettha ijjhatīti iddhi samijjhati nippajjatīti attho.
ijjhanti vā etāya sattā iddhā vuddhā ukkaṁsagatā hontīti
iddhi. paṭhamenatthena iddhieva pādoti iddhipādo iddhikoṭṭhāsoti
attho. dutiyenatthena iddhiyā pādoti iddhipādo. pādoti
patiṭṭhā adhigamupāyoti attho. tena hi uparūparivisesasaṅkhātaṁ
iddhiṁ pajjanti pāpuṇanti. ayantāva aṭṭhakathānayo. tattha
iddhisaddassa paṭhamo kattuattho dutiyo karaṇattho vutto.
pādasaddassa eko karaṇatthova. pajjitabbāva iddhi vuttā
na ca ijjhananti. pajjitabbā ca iddhi pajjanakaraṇena pādena
samānādhikaraṇā na hotīti paṭhamena atthena iddhieva pādo
iddhipādoti na sakkā vattuṁ tathā iddhikiriyākaraṇena sādhetabbāva
iddhisaṅkhātā iddhi pajjanakiriyākaraṇena pajjitabbāti dvinnaṁ karaṇānaṁ
na asamānādhikaraṇatā sambhavatīti dutiyenatthena iddhiyā pādo
iddhipādoti ca na sakkā vattuṁ. tasmā paṭhamenatthena
samānādhikaraṇasamāso dutiyena sāmivacanasamāso na yujjatīti paṭhamenatthena
iddhiyā pādo iddhipādo dutiyenatthena iddhieva pādo
iddhipādoti samāso yutto. yathāvuttopi vā pādassa
ijjhamānakoṭṭhāsaijjhanakaraṇopāyabhāvato.
pubbabhāgacchandavasena chandahetuko. sampayuttacchandavasena

page number: 272

chandādhiko. pubbābhisaṅkhāravaseneva ca sahajāticchandassāpi adhikatā
veditabbā. athavā. chandañce bhikkhu adhipatiṁ karitvā labhati
samādhiṁ labhati cittassekaggataṁ ayaṁ vuccati chandasamādhīti 1- imāya
pāliyā chandādhipati samādhi chandasamādhīti adhipatisaddalopaṁ katvā
samāso vuttoti viññāyati. adhipatisaddatthadassanavasena pana
aṭṭhakathāyaṁ chandahetuko chandādhiko vā samādhīti vuttaṁ. tenevāha
chandaṁ adhipatiṁ karitvātiādi. padhānabhūtāti viriyabhūtāti keci vadanti.
saṅkhatasaṅkhāranivattanatthaṁ pana padhānaggahaṇaṁ. athavā. taṁ taṁ visesaṁ
saṅkharotīti saṅkhāro sabbampi viriyaṁ. tattha catukiccasādhakato aññassa
nivattanatthaṁ padhānaggahaṇaṁ. padhānabhūtā seṭṭhabhūtāti attho.
catubbidhassa pana viriyassa adhippetattā bahuvacananiddeso. yo
pana iddhiyā pādo iddhipādoti evaṁ samāsayojanāvasena pādassa
upāyatthataṁ gahetvā iddhipādattho vutto so paṭilābhapubbabhāgānaṁ
kattukaraṇiddhibhāvaṁ chandiddhipādotiādinā vā abhidhamme āgatattā
chandādīhi iddhipādehi sādhetabbāya buddhiyā kattiddhibhāvaṁ chandādīnaṁ
karaṇiddhibhāvañca sandhāya vuttoti veditabbo. viriyiddhipāde
viriyasamādhipadhānasaṅkhārasamannāgatanti 1- dvikkhattuṁ viriyaṁ āgataṁ.
tattha purimaṁ samādhivisesanaṁ viriyādhipati samādhi viriyasamādhīti. dutiyaṁ
samannāgamaṅgadassanaṁ. dveeva hi sabbattha samannāgamaṅgāni samādhi

footnote: 1. saṁ. mahāvāra 268-269. abhi. vi. 271.

page number: 273

padhānasaṅkhāro ca. chandādayo samādhivisesanāni. padhānasaṅkhāro
pana padhānavacaneneva visesito na chandādīhīti na idha viriyādhipatitā
padhānasaṅkhārassa vuttā hoti. viriyañca samādhiṁ visesetvā ṭhitameva
samannāgamaṅgavasena padhānasaṅkhāravacanena vuttanti nāpi dvīhi viriyehi
samannāgamo vutto hotīti. yasmā pana chandādīhi visiṭṭho samādhi
tathā visiṭṭheneva ca tena sampayutto padhānasaṅkhāro sesadhammā
ca tasmā samādhivisesānaṁ vasena cattāro iddhipādā vuttā.
visesanabhāvo ca chandādīnaṁ taṁtaṁavassayanavasena hotīti. athavātiādinā
nissayatthepi pādasadde upāyatthena chandādīnaṁ iddhipādatā
vuttā. teneva abhidhamme uttaramūlabhājanīye cattāro iddhipādā
chandiddhipādotiādinā 1- chandādīnameva iddhipādatā vuttā.
pañhāpucchake ca cattāro iddhipādā idha bhikkhu chandasamādhītiādinā 2-
uddesaṁ katvāpi puna chandādīnaṁyeva kusalādibhāvo vibhatto.
upāyiddhipādadassanatthameva hi sutte abhidhamme ca nissayiddhipādadassanaṁ
kataṁ aññathā catubbidhatā na hotīti.
[197] chandādīni aṭṭhāti chandasamādhi viriyasamādhi cittasamādhi
vīmaṁsāsamādhīti evaṁ chandādīni aṭṭha. kāmañcettha catūsupi ṭhānesu
samādhi samādhieva tathāpi iddhiṁ uppādetukāmatāya chandasahitova
samādhi iddhipaṭilābhāya saṁvattati na kevalo evaṁ

footnote: 1. abhi. vi. 280. 2. abhi. vi. 281.

page number: 274

viriyasamādhiādayopi. tasmā chandādisahitā ete cattāro ca samādhī
chandādayo ca cattāroti aṭṭha. pajjati iddhi etehi pāpuṇiyati sayaṁ vā
pajjanti iddhipaṭilābhāya sampajjantīti padānīti vuccanti. tenāha
iddhipaṭilābhāya saṁvattantīti. yaṁ pana pāliyaṁ chando na samādhīti
ādi taṁ yadipi chandādayo samādhisahitāva iddhiṁ nipphādenti tathāpi
visuṁ nesaṁ padabhāvadassanaṁ. ekato niyutto na ekako hutvāti
adhippāyo. niyuttovāti sahitoeva na viyutto.
[198] anonatanti na onataṁ virayena paggahitattā alīnanti
attho. tenāha kosajjena na iñjatīti. kosajjanimittaṁ na
calatīti attho. uddhaṁ nataṁ unnataṁ uddhaṭaṁ vikkhittaṁ na unnataṁ
anunnataṁ avikkhittaṁ samāhitanti attho. tenāha uddhaccena
na iñjatīti. abhisaṅgavasena nataṁ abhinataṁ na abhinataṁ anabhinataṁ
arattaṁ. apagamanavasena nataṁ apanataṁ kodhavasena vimukhaṁ na apanataṁ
anapanataṁ aduṭṭhaṁ. diṭṭhiyā ahaṁ mamanti nissayavasena na nissitanti
anissitaṁ. chandarāgavasena na paṭibaddhanti appaṭibaddhaṁ. rāgo
kevalaṁ āsattimattaṁ chandarāgo pana bahalakileso. tathāhissa
dūre ṭhitampi ārammaṇaṁ paṭibaddhameva. vippamuttanti visesato
pamuttaṁ. jhānānaṁ kāmarāgapaṭipakkhatāya āha kāmarāgenāti.
visaṁyuttanti vivittaṁ saṅkilesato na vā saṁyuttaṁ catūhipi yogehi.
vimariyādīkataṁ kilesamariyādāya yathā īsakampi kilesamariyādā na hoti

page number: 275

tathā paṭipannaṁ. ekattagatanti ekaggataṁ upagataṁ accantameva samāhitaṁ.
tatoeva nānattakilesehi nānāsabhāvehi kilesehi na iñjati.
esa atthoti kosajjādinimittaṁ imassa cittassa aniñjanattho
siddhoeva āneñjappattiyā pakāsanavasena dassitattā. puna
vuttoti iddhiyā bhūmipādapadadassanappasaṅgena imāni mūlāni nāmāni
mūlabhāvadassanatthaṁ puna vutto. purimoti saddhādīhi pariggahitattātiādinā
pubbe chadhā dassitanayo. ayanti adhunā soḷasadhā dassitanayo.
suttanaye paṭisambhidānaye ca dassite tattha sammoho na hoti na
adassiteti āha ubhayattha asammohatthanti.
[199] Ñāṇena adhiṭṭhahantoti kathaṁ panāyaṁ evaṁ hotīti
ettha pubbe attanā vuttaṁ padaṁ uddharati adhiṭṭhānavidhiṁ dassetuṁ.
abhiññāpādakajjhānaṁ samāpajjitvā vuṭṭhāyāti ettha anupubbena
cattāri jhānāni samāpajjitvā catutthajjhānato vuṭṭhāyāti keci.
taṁ ayuttaṁ. yathicchitajhānasamāpajjanatthañhi cittaparidamanaṁ.
catutthajjhānameva ca abhiññāpādakaṁ na itarāni. parikammaṁ katvāti
pādakajjhānato vuṭṭhāya kāmāvacaracittena sataṁ homītiādinā
cintanamevettha parikammakaraṇaṁ. tathāvajjanameva ca āvajjanaṁ.
dutiyampīti pisaddo samuccayaṭṭho. tena tatiyampi tato bhiyyopīti
imamatthaṁ dīpeti. yathā hi jhānabhāvanā evamabhiññābhāvanāpi.
ekavāraṁ dvivāranti idampi nidassanamattaṁ daṭṭhabbaṁ.

page number: 276

nimittārammaṇanti paṭibhāganimittārammaṇaṁ. parikammacittāni satārammaṇānīti
ettha ekekassa parikammacittassa satārammaṇatā daṭṭhabbā sataṁ
hotīti pavattanato. sahassārammaṇānīti etthāpi eseva nayo.
vaṇṇavasenāti attanā parikappitavaṇṇavasena. no paṇṇattivasenāti
na sattapaṇṇattivasena. taṁ adhiṭṭhānacittaṁ. appanācittamivāti
ivaggahaṇaṁ abhiññācittassa jhānacittassa paṭhamuppattisadisabhāvato
vuttaṁ na tassa appanābhāvato. rūpāvacaracatutthajjhānikanti
rūpāvacaracatutthajjhānavantaṁ tena sampayuttaṁ. yadi evaṁ āvajjitvā
ñāṇena adhiṭṭhātīti paṭisambhidāvacanaṁ kathanti āha yampi hītiādi.
tatrāpīti paṭisambhidāyampi. āvajjatīti bahukaṁ āvajjatīti
idaṁ pāṭhapadaṁ parikammavaseneva vuttaṁ na āvajjanavasena.
āvajjitvā ñāṇena adhiṭṭhātīti abhiññāñāṇavasena vuttaṁ na
parikammacittasampayuttassa aññassa vā kāmāvacarassa ñāṇassa
vasena. na hi tassa tādiso ānubhāvo atthīti. tasmāti yasmā
appanāppattassa abhiññāñāṇasseva vasena adhiṭṭhānaṁ tasmā.
ayamadhiṭṭhānakkamoti dassento bahukaṁ āvajjatītiādimāha. tattha
sanniṭṭhāpanavasenāti nipphādanavasena. kāyasakkhidassanatthanti na
kevalaṁ vacanamattameva athakho ayametassatthassa attano kāyena
sacchikatattā kāyasakkhīti sakkhidassanatthaṁ.
[200] kokanudanti padumavisesanaṁ yathā kokāsakanti. taṁ

page number: 277

kira bahupattaṁ vaṇṇasampannaṁ ativiya sugandhañca hoti. pātoti
pageva. ayañhettha attho yathā kokanudasaṅkhātaṁ padumaṁ pāto
suriyassuggamanavelāyaṁ phullaṁ vikasitaṁ avītagandhaṁ siyā virocamānaṁ
evaṁ sarīragandhena guṇagandhena ca sugandhaṁ saradakāle antalikkhe
ādiccamiva attano tejasā tapantaṁ aṅgehi niccharaṇakajutitāya
aṅgīrasaṁ sammāsambuddhaṁ passāti.
abhabboti paṭipattisāramidaṁ sāsanaṁ paṭipatti ca pariyattimūlikā
tvañca pariyattiṁ uggahetuṁ asamattho tasmā abhabboti adhippāyo.
abhabbo nāma na hoti vāsadhurasseva padhānabhāvato. bhikkhūti
pabbajitavohārena vuttaṁ. bhāvinaṁ vā bhikkhubhāvaṁ upādāya yathā
agamā rājagahaṁ buddhoti 1-. pilotikakhaṇḍanti suvisuddhaṁ coḷakhaṇḍaṁ.
rajo haratīti rajoharaṇaṁ. abhinimminitvā adāsi tattha pubbe
katādhikārattā. tathāhi yoniso ummajjanto attabhāvassa
panāyaṁ dosoti asubhasaññaṁ aniccasaññañca paṭilabhitvā nāmarūpapariggahādinā
pañcasu khandhesu ñāṇaṁ otāretvā kalāpasammasanādikkamena
vipassanaṁ vaḍḍhetvā udayabbayañāṇādipaṭipāṭiyā vipassanaṁ
anulomagotrabhusamīpaṁ pāpesi. obhāsavisajjanapubbikā bhāsitagāthā
obhāsagāthā.
[201] rāgo rajo ariyassa vinaye na capana reṇu vuccati
rajoti. kasmā. cittassa malīnabhāvakaraṇato. rāgassetaṁ adhivacanaṁ

footnote: 1. khu. sutata. 406.

page number: 278

rajoti. etaṁ rajanti etaṁ rāgasaṅkhātaṁ rajaṁ. vippajahitvāti
aggamaggena visesato pajahanahetu. paṇḍitā viharanti teti te
pajahanakā paṇḍitā hutvā viharanti vītarajassa sabbaso
pahīnarāgādirajassa buddhassa bhagavato sāsane. tathāhi vadanti
cittamhi saṅkiliṭṭhamhi saṅkilissanti māṇavā
citte suddhe visujjhanti iti vuttaṁ mahesināti.
chaḷabhiññāggahaṇena gahitāya chaḷabhiññāya vibhāvitepi ariyamagge
anuttarabhāvasāmaññena phalanibbānehi saddhiṁ saṅgaṇhanto āha nava
lokuttaradhammāti. pattassa pidahanākārena hatthaṁ ṭhapento hatthaṁ
pidahīti vutto. hatthanti vā karaṇatthe upayogavacanaṁ. hatthena
pidahīti. attho.
[202] sahassakkhattunti sahassadhā. sahassadhā hi attānaṁ
ekacitteneva nimminantopi sahassavāraṁ nimminanto viya hoti asatipi
kiriyābyāvuttiyaṁ tadatthasiddhitoti imamatthaṁ dassetuṁ sahassakkhattunti
vuttaṁ. ambavaneti ambavane katavihāre. rammeti ramaṇīye. yāva
kālappavedanaṁ tāva nisīdīti yojanā.
aniyametvāti vaṇṇāvayavasarīrāvayavaparikkhārakiriyāvisesādīhi niyamaṁ
akatvā. nānāvaṇṇeti nānākāre yathāvuttavaṇṇādivasena
nānāvidhe. missakakeseti palitehi missitakese. upaḍḍharattavaṇṇaṁ
upaḍḍhaṁ paṇḍuvaṇṇādīsu aññataravaṇṇanti evaṁ upaḍḍharattacīvare.

page number: 279

padavasena atthassa gamanavasena pāliyā bhaṇanaṁ padabhāṇaṁ.
parikathādivasena dhammassa kathanaṁ dhammakathā. sarena bhaññanaṁ suttādīnaṁ
uccāraṇaṁ sarabhaññaṁ. aparepīti vuttākārato aññepi dīgharassakisathūlādike
nānappakārake. icchiticchitappakārāyeva hontīti yathā
yathā icchitā taṁtaṁpakārāyeva honti. yattakā hi visesā
vaṇṇādivasena tesu icchitā tattakavisesavantova te honti.
te pana tathā bahudhā bhinnākārepi vaṇṇavasena ārammaṇaṁ katvā
ekameva adhiṭṭhānacittaṁ pavattati. ayañhissa ānubhāvo yathā
ekāva cetanā nānāvisesavantaṁ attabhāvaṁ nibbatteti tathā
bhavapaṭṭhanā kammassa visesapaccayo hoti. acinteyyo ca kammavipākoti
ce. idhāpi parikammacittaṁ visesapaccayo hoti acinteyyova
iddhivisayoti gahetabbaṁ. esa nayoti yvāyaṁ bahubhāvanimmāne
abhiññāpādakajjhānaṁ samāpajjitvātiādinā adhiṭṭhānanayo vutto
esa nayo itaresupi adhiṭṭhānesūti. avisesaṁ atidesena dassetvā
visesaṁ sarūpato dassetuṁ ayaṁ pana visesotiādinā vuttaṁ.
[203] tattha iminā bhikkhunā icchantenāti sambandho. maṁ
jānissantīti iddhimāti maṁ jānissanti. antarāvāti paricchinnakālassa
abbhantareeva. pādakajjhānantiādi parikammakaraṇākāradassanatthaṁ
vuttaṁ. itaraṁ pana atideseneva vibhāvitanti. evaṁ akarontoti
eko homīti antarā adhiṭṭhānaṁ akaronto.

page number: 280

yathāparicchinnakālavasenāti iminā sataṁ homītiādinā adhiṭṭhānaṁ karontena
kālaparicchedavaseneva kātabbanti dasseti. sayameva eko hoti
adhiṭṭhānassa paṭipassaddhattā. ettha ca parikammādhiṭṭhānacittānaṁ
iddhimā vaṇṇavasena sayameva ārammaṇaṁ hoti tesu parikammacittāni
santatipaccupapannārammaṇāni adhiṭṭhānacittaṁ sampati vattamānārammaṇaṁ
adhiṭṭhānassa ekacittakkhaṇikattāti vadanti.
āvibhāvanti padassa heṭṭhā vuttena hotisaddena sambandho
na yujjati upayogavasena vuttattā tathā vakkhamāneneva gacchatisaddena
attano paresañca āvibhāvassa icchitattā. nāmapadañca
kiriyāpadāpekkhanti kiriyāsāmaññabhāvinā karotisaddena yojetvā
āha āvibhāvaṁ karotīti. tirobhāvanti etthāpi eseva nayo.
yadi evaṁ kathaṁ paṭisambhidāyanti codanaṁ sandhāyāha idameva hītiādi.
kāmaṁ paṭisambhidāyaṁ āvibhāvanti kenaci anāvaṭaṁ hotītiādinā
āgataṁ tampi idameva āvibhāvakaraṇaṁ tirobhāvakaraṇañca sandhāya
vuttaṁ. sesapadānipi tesaṁyeva vevacanāni. andhakāranti rattandhakāraṁ
divāpi vā bilaguhādigataṁ andhakāraṁ. paṭicchannanti kuḍḍakavāṭādinā
paṭicchāditaṁ. anāpāthanti dūratāsukhumataratādinā na āpāthagataṁ.
ayanti iddhimā. paṭicchannopi dūre ṭhitopi attā vā paro vā
yathā dissatīti vibhattiṁ pariṇāmetvā yojetabbaṁ. ālokajātanti
ālokabhūtaṁ jātālokaṁ vā.

page number: 281

[204] etaṁ pāṭihāriyanti āvibhāvapāṭihāriyamāha. kena
katapubbanti tattha kāyasakkhiṁ pucchitvā satthā tāva kāyasakkhīti
dassentena bhagavatāti vatvā tamatthaṁ vibhāvetuṁ bhagavā hītiādi
vuttaṁ. sāvatthīvāsike passantīti ānetvā sambandho. tathā
yāva avīciṁ dassesīti. ākāsagatesu heṭṭhimaheṭṭhimavimānesu
uparimuparimānaṁ byavadhāyakesu byūhiyamānesu taggataṁ ākāsaṁ byūhaṁ
nāma hotīti vuttaṁ ākāsañca dvidhā viyūhitvāti. ayamatthoti
āvibhāvapāṭihāriyassa satthārā katabhāvo. purimabuddhānaṁ
paṭipattiāvajjanaṁ buddhappaveṇiyā anupālanatthaṁ ekena
pādenātiādivikkamadassanaṁ. nayaṁ deti yassa nayassa anusārena
vācanāmaggaṁ ṭhapesi. cūḷānāthapiṇḍiko nāma anāthapiṇḍikamahāseṭṭhissa
kaniṭṭhabhātā. sinerupabbataṁ vinibbijjhitvāti taṁ parisāya dissamānarūpaṁyeva
katvā vinibbijjhitvā. nanti sinerupabbataṁ. anekasatasahassasaṅkhyassa
okāsalokassa tannivāsisattalokassa ca vivaṭabhāvakaraṇapāṭihāriyaṁ
lokavivaraṇaṁ nāma. mahābrahmāti sahampatimahābrahmā.
[205] passatha tāva apaṇṇakapaṭipadāya phalanti nirayabhayena
tajjetvā satthu anupubbikathānayena saggasukhena palobhetvā na pana
saggasampattiyaṁ ninnabhāvāpādanena. yathā āvibhāvakaraṇe ālokakasiṇaṁ
samāpajjitabbaṁ ālokanimmānāya evaṁ tirobhāvakaraṇe
andhakāranimmānāya nīlakasiṇaṁ samāpajjitabbaṁ. kāmañcetaṁ pāliyaṁ

page number: 282

sarūpato nāgataṁ vivaṭaṁ āvaṭanti pana vacanato atthato āgatameva.
odātakasiṇantogadhaṁ vā ālokakasiṇanti vutto ayamattho.
andhakāranti andhakāravantaṁ.
[206] avasese iṭṭiyattherādike. pākaṭo iddhimā etassa
atthīti pākaṭaṁ pākaṭañca taṁ pāṭihāriyañcāti pākaṭapāṭihāriyaṁ.
na ettha iddhimā pākaṭoti apākaṭaṁ apākaṭañca taṁ pāṭihāriyañcāti
apākaṭapāṭihāriyaṁ. iddhimatoeva hi pākaṭāpākaṭabhāvenāyaṁ
bhedo na pāṭihāriyassa. na hi taṁ apākaṭaṁ atthi. uttarimanussadhammāti
manussadhammo vuccati dasakusalakammapathadhammā tato manussadhammato
uttari. iddhisaṅkhātaṁ pāṭihāriyaṁ iddhipāṭihāriyaṁ. āḷindeti
pamukhe. okāsehīti pakira. iddhābhisaṅkhāranti iddhippayogaṁ.
abhisaṅkhāresīti abhisaṅkhari akāsīti attho. tāḷacchiggalenāti
kuñcikacchiddena. aggaḷantarikāyāti piṭṭhisaṅghāṭānaṁ antarena.
antarahitoti antaradhāyitukāmo bako brahmā yathā antaradhāyituṁ
na sakkoti tathā katvā bhagavā sayaṁ tassa passantassa brahmagaṇassa
ca anāpāthabhāvagamanena antarahito hutvā. samaṇassa gotamassa
imasmiṁ ṭhāne atthibhāvo vā natthibhāvo vā na sakkā jānitunti evaṁ
brahmagaṇassa vacanokāso mā hotūti bhavevāhanti imaṁ gāthaṁ abhāsi.
[207] tattha bhavevāhaṁ bhayaṁ disvāti ahaṁ bhave saṁsāre
jātijarādibhedaṁ bhayaṁ disvāeva. bhavañca vibhavesinanti imañca

page number: 283

kāmabhavāditividhampi sattabhavaṁ vibhavesinaṁ vibhavaṁ gavesamānaṁ
pariyesamānampi punappunaṁ bhaveeva disvā. bhavaṁ nābhivadanti
taṇhādiṭṭhivasena kiñci bhavaṁ na abhivadiṁ na gahesiṁ. nandiñca na upādiyinti
bhavataṇhaṁ na upagañchiṁ na aggahesinti attho.
alaggamānoti vinivijjhitvā gamanena kuḍḍādīsu katthaci
na laggamāno. āvajjitvā kataparikammenāti yassa parato
gantukāmo taṁ āvajjitvā ākāso hotu ākāso hotūti
evaṁ kataparikammena iddhimatā. pākārapabbatāpekkhāya susiro
chiddoti ca puṁliṅgavasena vuttaṁ. ubbedhavasena pavattaṁ vivaraṁ susiraṁ.
tiriyaṁ pavattaṁ chiddaṁ. yatthakatthaci kasiṇe parikammaṁ katvāti
paṭhavīkasiṇādīsu yatthakatthaci kasiṇe jhānaṁ samāpajjitvā parikammaṁ
katvā ākāso hotūti adhiṭṭhātabbo. tattha kāraṇamāha
aṭṭhasamāpattivasībhāvoyeva pamāṇanti. tasmā yaṁyaṁ icchati taṁ tadeva
hoti. etena paṭhaviyā ummujjananimmujjane āpokasiṇasamāpajjanaṁ
udakādīsu paṭhavīnimmāne paṭhavīkasiṇasamāpajjanaṁ na ekantato
icchitabbanti vuttaṁ hoti. etanti etaṁ tirokuḍḍādigamanapāṭihāriyakaraṇe
ākāsakasiṇasamāpajjanaṁ avassaṁ vattabbaṁ anucchavikabhāvato.
evañca katvā ākāsakasiṇavasena paṭicchannānaṁ vivaṭakaraṇantiādivacanaṁ
viya paṭhavīkasiṇavasena ekopi hutvā bahudhā hotītiādibhāvo ākāse
vā udake vā paṭhaviṁ nimminitvā padasā gamanaṁ

page number: 284

ijjhatītiādinā yaṁ pakiṇṇakanaye vuttaṁ tampi samatthitaṁ hoti. doso
natthīti dvikkhattuṁ baddhasubaddhaṁ viya daḷhakaraṇaṁ nāma hotīti adhippāyena
vatvā tena payojanābhāvaṁ dassetuṁ puna samāpajjitvātiādi
vuttaṁ. adhiṭṭhitattā ākāso hotiyevāti sacepi kiñci antarā
uṭṭhitapabbatādi siyā tampi ākāso hotūti adhiṭṭhitattā ākāso
hotiyeva. idampi aṭṭhānaparikappanamattaṁ tādisassa uṭṭhānameva
natthīti dassetuṁ antarātiādi vuttaṁ.
[208] paricchinditvāti yathicchitaṭṭhānaṁ ñāṇena paricchinditvā. tatrāti
tasmiṁ paṭhaviyā udakabhāvādhiṭṭhāne. ayaṁ yathāvuttapaṭipattivibhāvinī
pāli. parato tatrāyaṁ pālīti āgataṭṭhānesupi iminā nayena
attho veditabbo. soti iddhimā. adhiṭṭhānakāle kālaparicchedaṁ
katvā adhiṭṭhātīti vuttaṁ paricchinnakālaṁ pana atikkamitvāti. pakatiyā udakaṁ
animmānaudakaṁ.
[209] viparītanti yaṁ udakaṁ akkamitvā akkamanto na
saṁsīdati taṁ panettha iddhiyā paṭhavīnimmānavasena veditabbaṁ.
paṭhavīkasiṇanti paṭhavīkasiṇajjhānaṁ.
[210] pallaṅkanti samantato ūrubaddhāsanaṁ. chinnapakkho
asañjātapakkho vā sakuṇo ḍetuṁ na sakkotīti pāliyaṁ pakkhī sakuṇoti
pakkhisaddena visesetvā sakuṇo vuttoti pakkhehi yuttasakuṇoti
āha. parikammaṁ katvāti paṭhavī hotūti parikammaṁ katvā. ākāse

page number: 285

antalikkheti antalikkhasaññite ākāse. yattha yattha hi āvaraṇaṁ
natthi taṁ taṁ ākāsanti vuccati. ayañca iddhimā na paṭhaviyā
āsanne ākāse gacchati. yattha pana pakkhīnaṁ agocaro tattha
gacchati. tādisañca loke antalikkhanti vuccati. tena vuttaṁ
antalikkhasaññite ākāseti. theroti pubbe vuttatipiṭakacūḷābhayathero.
samāpattisamāpajjananti puna samāpattisamāpajjanaṁ. nanu samāhitamevassa
cittanti iddhimato pāṭihāriyavasena pavattamānassa cittaṁ
accantaṁ samāhitameva hoti. na aññadā viya asamāhitanti
adhippāyo. taṁ pana therassa matimattaṁ. pubbe hi paṭhavīkasiṇaṁ
samāpajjitvā paṭhaviṁ adhiṭṭhāya gacchati. idāni pana ākāso
icchitabbo. tasmā ākāsakasiṇaṁ samāpajjitabbameva. tenāha
kiñcāpītiādi. tirokuḍḍapāṭihāriye vuttanayeneva paṭipajjitabbanti
yathā tattha kuḍḍādi ākāso hotūti adhiṭṭhānena ākāso hoti
evaṁ idhāpi pabbatarukkhādīnaṁ adhiṭṭhānena ākāsaṁ katvā gantabbanti
attho. athavā. tirokuḍḍapāṭihāriye vuttanayenevāti sace panassa
bhikkhuno adhiṭṭhahitvā gacchantassātiādinā tattha vuttanayena. etena
purimādhiṭṭhānavasenevāssa antarā pabbato vā rukkho vā utumayo
uṭṭhahissatīti adhiṭṭhānametanti 1- nāgādīhi kariyamāno vibaddho 2-
gamanantarāyaṁ na karotīti dasseti. okāseti janavivitte yuttaṭṭhāne.
pākaṭo hoti ākāsacārī ayaṁ samaṇoti.

footnote: 1. aṭṭhānametaṁ. 2. vibanudho.

page number: 286

[211] dvācattālīsayojanasahassaggahaṇaṁ paṭhamakappavasena kataṁ.
tato paraṁ pana anukkamena paṭhaviyā ussitabhāvena tato katipayayojanūnatā
siyā appakaṁ vā adhikaṁ vā ūnaṁ vā gaṇanupagaṁ na hotīti tathā vuttaṁ.
tīsu dīpesu ālokakaraṇenāti yadā yasmiṁ dīpe majjhe tiṭṭhanti
tadā tattha tato purimasmiṁ atthaṁ gacchantā pacchimeva uddentā
hutvā ālokakaraṇena. aññajotīnaṁ vā abhibhavanena duddasatāya
ca mahiddhike. sattānaṁ sītapariḷāhavūpasamanena osadhitiṇavanappatīnaṁ
paribrūhanena ca mahānubhāve. chupatīti phusati. parimajjatīti hatthaṁ
itocitoca sañcārento ghaṁseti. abhiññāpādakajjhānavasenevāti
yassakassaci abhiññāpādakajjhānassa vasena. evakārena
pādakajjhānavisesaṁ nivatteti na adhiṭṭhānaṁ. tenevāha natthettha
kasiṇasamāpattiniyamoti. tirokuḍḍapāṭihāriyādīsu viya imasmiṁ
nāma kasiṇe jhānaṁ samāpajjitvā adhiṭṭhātabbanti na ettha koci
niyamo atthīti attho. tathāhi pāliyaṁ kiñci samāpattiṁ aparāmasitvā
idha so iddhimātiādi vuttaṁ. hatthapāse hoti candimasuriyeti
evaṁ vuttaṁ candimasuriyamaṇḍalaṁ. rūpagataṁ hatthapāseti hatthapāse
ṭhitaṁ rūpagataṁ hatthapāse vā rūpagataṁ. hatthaṁ vā vaḍḍhetvā
parāmasatīti yojanā. upādinnakaṁ nissāya anupādinnakassa vaḍḍhanaṁ
vuttaṁ. yuttiyā panettha upādinnakassāpi vaḍḍhanacchāyā dissati.
attano anumahantabhāvāpādane upādinnakassa hāpanaṁ viya vaḍḍhanampi

page number: 287

labbhateva yathā āyasmato mahāmoggallānassa nandopanandadamaneti.
evaṁ pavattaṁ saha vatthunā theravādaṁ āharitvā tamatthaṁ
dassetuṁ tipiṭakacūḷanāgatthero āhātiādi āraddhaṁ. kiṁ pana na
hoti hotiyevāti adhippāyo. dve hi paṭisedhā pakatiṁ gamentīti.
tadā mahantaṁ hoti mahāmoggallānattherassa viyāti idaṁ
yathādhikatatthadassanavasena vuttaṁ. khuddakabhāvāpādanaṁ cettha labbhateva.
[212] olokesi buddhāciṇṇavasena. atthi nukho assa
upanissayoti lokiyaṁ ratanattaye pasādalakkhaṇaṁ sāsanavatāraṁ 1- sandhāyāha.
appasannoti micchādiṭṭhito vivecetvā pasādetabboti adhippāyo.
tenāha ko nukho .pe. viveceyyāti.
[213] taṁdivasanti yadā bhagavā bhikkhusaṅghaparivuto tāvatiṁsabhavanābhimukho
gacchati taṁdivasabhāgaṁ. āpānabhūmiṁ sajjayiṁsūti yattha so nisinno bhojanakiccaṁ
karoti taṁ parivesanaṭṭhānaṁ sītasamaṭṭhaṁ bhojanupakaraṇupanayanādinā sajjayiṁsu
paṭiyādesuṁ. tividhanāṭakehīti vadhūkumārīkaññāvatthāhi tividhāhi
nāṭakitthīhi. olokayamānoti pekkhanto vicārento vā.
uparūparīti matthakamatthake. bhavanenāti bhavanappadesena.
bhogehīti sarīrabhogehi. avakujjenāti nikujjitena. gahetvāti
yathā tāvatiṁsabhavanassa padesopi nāvasissati evaṁ pariyādāya.
sineruparibhaṇḍanti sinerumekhalaṁ. sinerussa kira samantato

footnote: 1. sāsanāvatāraṁ.

page number: 288

bahalato puthulato ca pañcayojanasahassaparimāṇāni cattāri paribhaṇḍāni
tāvatiṁsabhavanassa ārakkhāya nāgehi garuḷehi kumbhaṇḍehi yakkhehi
ca adhiṭṭhitāni tāni paribhaṇḍabhāvasāmaññena ekajjhaṁ katvā
paribhaṇḍanti vuttaṁ. tehi kira sinerussa upaḍḍhaṁ pariyādinnaṁ.
[214] attabhāvaṁ vijahitvāti manussarūpaṁ antaradhāpetvā. bādhatīti
khedamattaṁ uppādeti. attabhāvaṁ vijahitvāti sukhumattabhāvanimmānena
nāgarūpaṁ vijahitvā. mukhaṁ vivari mukhagataṁ samaṇaṁ saṅkhādissāmīti.
pācīnena ca pacchimena cāti nāgassa tathā nippannattā vuttaṁ.
suṭṭhu satiyā paccupaṭṭhāpanatthamāha manasikarohīti.
[215] ādito paṭṭhāya sabbapāṭihāriyānīti tathā therena
katapāṭihāriyāni sandhāya vuttaṁ. imaṁ pana ṭhānanti imaṁ
nāsavātavisajjanakāraṇaṁ. anubandhīti na sakkā evaṁ mahiddhikassa
imassa samaṇassa paṭippharitunti bhayena palāyantaṁ anubandhi.
[216] ekapaṭipāṭiyāti ekāya paṭipāṭiyā nirantaranti
attho. ayamevāti yā upādinnakaṁ nissāya anupādinnakassa
vaḍḍhi ayameva. ettha edise hatthavaḍḍhanādipāṭihāriye yutti
yuttarūpā cittato ututo vā upādinnarūpānamanuppajjanato.
athavā. upādinnanti sakalameva indriyabaddhaṁ adhippetaṁ. evampi
tassa tathā vaḍḍhi na yujjatevāti vuttanayeneva vaḍḍhi veditabbā.
ekasantāne upādinnaṁ anupādinnañca sambhinnaṁ viya pavattamānampi

page number: 289

atthato asambhinnameva. tattha yathā āḷhakamatte khīre anekāḷhake
udake āsitte yadipi khīraṁ sabbena sambhinnaṁ sabbatthakameva labbhamānaṁ
hutvā tiṭṭhati tathāpi na tattha khīraṁ vaḍḍhati udakameva pana vaḍḍhati
evamevaṁ yadipi upādinnaṁ anupādinnañca sambhinnaṁ viya pavattati tathāpi
uppādinnaṁ na vaḍḍhati iddhānubhāvena cittajaṁ tadanusārena utujañca
vaḍḍhetīti daṭṭhabbaṁ.
soti so iddhimā. evaṁ katvāti vuttākārena hatthaṁ vā
vaḍḍhetvā te vā āgantvā hatthapāse ṭhite katvā.
pādaṭṭhapanādipi vuttanayeneva veditabbaṁ. aparopi iddhimā. tathevāti
pāṭihāriyakaraṇato pubbe viya. tathūpamametanti yathā udakapuṇṇāsu
nānāpāṭīsu bahūhi nānācandamaṇḍalesu dissamānesu na tena
candamaṇḍalassa gamanādiuparodho bahūnañca paccekadassanaṁ ijjhati tathūpamametaṁ
pāṭihāriyaṁ candimasuriyānaṁ gamanādiuparodhābhāvato bahūnañca iddhimantānaṁ
tattha iddhippayogassa yathicchitaṁ samijjhanatoti adhippāyo.
[217] paricchedaṁ katvāti abhividhivasena paricchedaṁ katvā na
mariyādavasena. tathāhesa brahmaloke attano kāyena vasaṁ vatteti.
pālīti paṭisambhidāmaggapāli. yāva brahmalokāpi kāyena vasaṁ
vattetīti ettha. yasmā na brahmalokasseva gamanaṁ adhippetaṁ nāpi
brahmalokassa gamanameva athakho aññathā aññampi yāva
brahmalokāti pana durāvadhinidassanametaṁ tasmā sace brahmalokaṁ

page number: 290

gantukāmo hotīti vatvāpi itarampi dassetuṁ dūrepi santike
adhiṭṭhātītiādi vuttaṁ. tattha pisaddo samuccayaṭṭho. tena
vuttāvasesassa adhiṭṭhāniddhiyā nipphādetabbassa sabbassāpi saṅgaho
na vuttassevāti daṭṭhabbaṁ.
[218] yamakapāṭihāriyāvasānetiādinā tidivikkamassa
adhiṭṭhāniddhinipphannatā vuttā aññattha pana lakkhaṇānisaṁsatā tadubhayaṁ
yathā aññamaññaṁ na virujjhati tathā vicāretvā gahetabbaṁ.
nīlamātikanti nīlavaṇṇodakaṁ mātikaṁ. mahābodhinti aparājitapallaṅkaṁ
mahābodhiṁ. citte uppanne akāsīti tathā cittuppattisamanantarameva
paṭhaviṁ samuddañca saṅkhipitvā mahābodhisantike akāsi.
[219] nakkhattadivaseti mahadivase. candapūveti candasadise
candamaṇḍalākāre pūve. ekapattapūramattaṁ akāsīti yathā te
pamāṇato sarūpeneva antopattapariyāpannā honti tathā akāsi.
kākavaḷiyavatthusmiñca bhagavā thokaṁ bahuṁ akāsīti ānetvā sambandhitabbaṁ.
taṁ pana vatthuṁ saṅkhepatova dassetuṁ mahākassapatthero
kirātiādi vuttaṁ. samāpattiyāti nirodhasamāpattiyā. gaṅgātīreti
tāmbapaṇṇidīpe gaṅgānadiyā tīre. saññaṁ adāsīti yathā te
yathādhiṭṭhitaṁ sappiṁ passanti tathā saññaṁ adāsi.
[220] tassāti yassa brahmuno rūpaṁ daṭṭhukāmo tassa
brahmuno rūpaṁ passati. saddaṁ suṇātīti dibbāya sotadhātuyā

page number: 291

brahmuno saddaṁ suṇāti. cittaṁ pajānātīti cetopariyañāṇena
brahmuno cittaṁ pajānāti.
karajakāyassāti cātummahābhūtikassa rūpakāyassa vasena. cittaṁ
pariṇāmetīti ettha. kiṁ taṁ cittaṁ kathaṁ vā pariṇāmananti
āha pādakajjhānacittaṁ gahetvā kāye āropetīti. kathaṁ
pana kāye āropetīti āha kāyānugatikaṁ karotīti. evampi
saddadandharovāyanti 1- vacanapathaṁ pacchindanto āha dandhagamananti.
karotīti sambandho. kāyagamanaṁ hi dandhaṁ dandhamahābhūtapaccayattāti
adhippāyo. ayaṁ hettha attho dissamānena kāyena gantukāmatāya
vasena cittaṁ pariṇāmento yogī pādakajjhānaṁ samāpajjitvā vuṭṭhāya
idaṁ cittaṁ kāyo viya dandhagamanaṁ hotūti parikammaṁ karoti. tathā
parikammakaraṇaṁ hi sandhāya pādakajjhānacittaṁ gahetvā vuttaṁ.
parikammaṁ pana katvā puna samāpajjitvā ñāṇena adhiṭṭhahanto taṁ
cittaṁ kāye āropeti kāyānugatikaṁ dandhagamanaṁ karoti. sukhasaññanti
sukhasahagataṁ saññaṁ. saññāsīsena niddeso. lahubhāvena saññātanti
lahusaññaṁ. kathaṁ pana iddhicittena saha sukhasaññāya sambhavoti
āha sukhasaññā nāma upekkhāsampayuttā saññāti. sukhanti
saññātanti vā sukhasaññaṁ. tenevāha upekkhā hi santaṁ sukhanti
vuttāti. ekantagarukehi nīvaraṇehi oḷārikehi anupasantasabhāvehi

footnote: 1. ba. sadde gandhe theravāyanti.

page number: 292

ca vitakkādīhi vippayogo cittacetasikānaṁ lahubhāvassa kāraṇanti
dassento āha sāyeva .pe. veditabbāti. taṁ okkamantassāti
taṁ sukhalahusaññaṁ anuppattassa. assāti yogino. gantukāmatāva
ettha pamāṇanti ettha etasmiṁ dissamānena kāyena gamane yaṁ ṭhānaṁ
gantukāmo taṁ uddissa gantukāmatāvasena pavattaparikammādhiṭṭhānānieva
pamāṇaṁ. tāva gamanaṁ icchati tasmā magganimmānavāyuadhiṭṭhānehi vināpi
icchitadesappatti hotīti. idāni tamevatthaṁ pākaṭataraṁ kātuṁ sati hītiādi
vuttaṁ.
kāyaṁ gahetvāti karajakāyaṁ ārammaṇakaraṇavasena parikammacittena
gahetvā. citte āropetīti ayaṁ kāyo idañcittaṁ viya
hotūti pādakajjhānacitte āropeti taggatikaṁ karoti. tenāha
cittānugatikaṁ karoti sīghagamananti. cittagamananti cittappavattimāha.
idaṁ pana cittavasena kāyapariṇāmanapāṭihāriyaṁ. cittagamanamevāti
cittena samānagamanameva. kathaṁ pana kāyo dandhappavattiko
lahuparivattinā cittena samānagatiko hotīti. na sabbathā samānagatiko
yatheva hi kāyavasena cittapariṇāmane cittaṁ sabbathā kāyena samānagatikaṁ
na hoti na hi tadā cittaṁ sabhāvasiddhena attano khaṇena avattitvā
garuvuttikassa rūpadhammassa khaṇena vattati idaṁ cittaṁ ayaṁ kāyo
viya hotūti pana adhiṭṭhānena dandhagatikassa kāyassa anuvattanato
yāva icchitaṭṭhānappavatti tāva kāyagatianulomeneva hutvā

page number: 293

santānavasena vattamānaṁ cittaṁ kāyagatiyā pariṇāmitaṁ nāma hoti evaṁ
ayaṁ kāyo idaṁ cittaṁ viya hotūti adhiṭṭhānena pageva sukhalahusaññāya
sampāditattā abhāvitiddhipādānaṁ viya dandhaṁ avattitvā yathā
lahukatipayacittavāreheva icchitaṭṭhānappavatti hoti evaṁ pavattamāno
kāyo cittagatiyā pariṇāmito nāma hoti na ekacittakkhaṇeneva
icchitaṭṭhānappavattiyā. evañca katvā seyyathāpi nāma
balavā puriso sammiñjitaṁ vā bāhaṁ pasāreyya pasāritaṁ vā bāhaṁ
sammiñjeyyāti 1- idampi upamāvacanaṁ nippariyāyeneva samatthitaṁ hoti.
avassañcetaṁ evaṁ sampaṭicchitabbaṁ aññathā suttābhidhammapāṭhehi
vinayaṭṭhakathāya ca virodho siyā dhammatā ca vilomitā. nāhaṁ
bhikkhave aññaṁ ekadhammampīti 2- hi ettha aññaggahaṇena rūpadhammā
gahitā alahuparivattitāya. abhidhamme ca purejātapaccayo rūpameva
vutto pacchājātapaccayo ca tasseva. yattha yattha ca dhammā
uppajjanti tattha tattheva bhijjanti natthi desantarasaṅkamanaṁ
na ca sabhāvato aññathā hotīti na hi iddhibalena dhammānaṁ
kenaci lakkhaṇaṁ aññathattaṁ kātuṁ sakkā bhāvaññathattameva pana
kātuṁ sakkā. tīsupi khaṇesūti idampi gamanārambhaṁ sandhāya vuttaṁ
na gamananiṭṭhānanti vadanti. theroti aṭṭhakathācariyānaṁ antare
eko thero. idhāti imaṁ vikubbanapāṭihāriyaṁ vibhajitvā

footnote: 1. saṁ. sagātha. 34. 2. aṁ. eka. 2.

page number: 294

vuttapāṭhe. sayaṁ gamanameva āgataṁ brahmalokaṁ gacchatīti vuttattā.
cakkhusotādīnanti cakkhusotādīnaṁ aṅgānaṁ. tathāhi vuttaṁ
sabbaṅgapaccaṅganti. sabbaṅgapaccaṅgavantanti attho. pasādo nāma
natthīti iminā ca bhāvajīvitindriyānampi abhāvo vuttoti daṭṭhabbaṁ.
rucivasenāti icchāvasena. aññampīti bhagavatā kariyamānato aññampi
kiriyaṁ karoti. ayaṁ cettha buddhānubhāvo. yadi sāvakanimmitesu
nānāpakāratā natthi sace pana nānāvaṇṇe kātukāmo hotītiādi
yaṁ heṭṭhā vuttaṁ taṁ kathanti. taṁ tathā tathā parikammaṁ katvā
adhiṭṭhahantassa te te vaṇṇavayādivisesā parikammānurūpaṁ ijjhantīti
katvā vuttaṁ. idha pana yathādhiṭṭhite nimmitarūpe sace sāvako
ime visesā hontūti icchati na ijjhati buddhānaṁ pana ijjhatīti
ayamattho dassitoti na koci virodho.
[221] idāni yāni tāni yāva brahmalokāpi kāyena
vasaṁ vattetīti 1- pāliyā atthadassanavasena vibhattāni dūrepi santike
adhiṭṭhātītiādīni cuddasa pāṭihāriyāni tattha sikhāppattaṁ kāyena
vasavattanapāṭihāriyaṁ dassetuṁ ettha cātiādi āraddhaṁ. tattha
yanti kiriyāparāmasanaṁ. tena rūpaṁ passatīti ettha yadetaṁ
rūpadassanaṁ saddaṁ suṇātīti ettha yadetaṁ saddasavanaṁ cittaṁ jānātīti
ettha yadetaṁ cittajānananti evaṁ dibbacakkhusotacetopariyañāṇakattukā

footnote: 1. aṁ. chakka. 2.

page number: 295

dassanasavanajānanakiriyaṁ parāmasatīti daṭṭhabbaṁ. ito paresu
santiṭṭhatītiādīsupi eseva nayo. yampissāti yampi assa yogino.
adhiṭṭhānanti sambandho. yañca khoti ettha khosaddo avadhāraṇaṭṭho
visesanaṭṭho vā. tena ayamevettha kāyena vasavattanapāṭihāriyesu
ukkaṭṭhataranti dīpeti. kasmā. ayaṁ nukho iddhimā ayaṁ nukho
nimmitoti ekaccassa brahmuno āsaṅkuppādanato. yadaggena cetaṁ
adhiṭṭhitaṁ visesato manomayanti vuccati tadaggena ukkaṭṭhataranti
veditabbaṁ. tenāha ettāvatā kāyena vasaṁ vatteti nāmāti. yadi
evaṁ kasmā idha sesāni gahitānīti āha sesaṁ .pe. vuttanti.
[222] idaṁ nānākaraṇanti kāmamimāpi dve iddhiyo adhiṭṭhānavaseneva
ijjhanti tathāpi idaṁ idāni vuccamānānaṁ imāsaṁ nānākaraṇaṁ
viseso. pakativaṇṇaṁ vijahitvāti attano pakatirūpaṁ vijahitvā
apanetvā paresaṁ adassetvāti attho. kumārakavaṇṇanti
kumārakasaṇṭhānaṁ. dassetīti tathā vikubbanto attani dasseti. nāgavaṇṇaṁ
vātiādīsupi eseva nayo. hatthimpi dassetīti attānampi hatthiṁ
katvā dasseti bahiddhāpi hatthiṁ dasseti. etadatthameva hi idha
hatthivaṇṇaṁ vā dassetīti avatvā hatthimpi dassetīti vuttaṁ.
yaṁ pana keci bahiddhā hatthiādidassanavacanaṁ pakativaṇṇaṁ vijahitvāti
vacanena vikubbaniddhibhāvena virujjhatīti vadanti tadayuttaṁ. kasmā.
pakativaṇṇavijahanaṁ nāma attano pakatirūpassa aññesaṁ adassanaṁ

page number: 296

na sabbena sabbantassa nirodhanaṁ. evaṁ sati attānaṁ dassetvā
bahiddhā hatthiṁ dassento pakativaṇṇaṁ vijahitvā hatthiṁ dassetīti
vuccamāne ko ettha virodho. attanā pana hatthivaṇṇo hutvā
bahiddhāpi hatthiṁ dassente vattabbameva natthi. tenevāha bahiddhāpi
hatthiādidassanavasena vuttanti. evañca katvā vikubbaniddhibhāvena ca
na koci virodho. pāliyañca kumārakavaṇṇaṁ vātiādīsu aniyamaṭṭho
vāsaddo vutto tesu ekekasseva karaṇadassanatthaṁ. hatthimpītiādīsu
pana hatthiādīnaṁ bahunnaṁ ekajjhaṁ kātabbabhāvadassanatthaṁ samuccayaṭṭho
pisaddo vutto. tena hatthimpi dassetītiādīsu dutiye
vuttanayeneva attho gahetabbo. iddhimato attano
kumārakākārena paresaṁ dassanaṁ kumārakavaṇṇanimmānaṁ na ettha kiñci
apubbaṁ paṭhavīādivatthu nipphādiyatīti kasiṇaniyamena payojanābhāvato
paṭhavīkasiṇādīsu aññatarārammaṇatoti vuttaṁ satipi vā
vatthunipphādane yathārahaṁ taṁ paṭhavīkasiṇādivaseneva ijjhatīti evampettha
kasiṇaniyamena payojanaṁ nattheva. kumārakavaṇṇaṁ hi dassentena
nīlavaṇṇaṁ vā dassetabbaṁ siyā pītādīsu aññataravaṇṇaṁ vā.
tathā sati nīlādikasiṇāni samāpajjitabbānīti āpannova kasiṇaniyamo.
esa nayo sesesupi. evamavaṭṭhite yadeke paṭhavīkasiṇavasena
ekopi hutvā bahudhā 1- hotītiādibhāvoti evaṁ

footnote: 1. ma. u. 90.

page number: 297

pavattanakasiṇaniddesena vikubbaniddhiniddese paṭhavīkasiṇādīsu
aññatarārammaṇatotiādivacanassa virodhaṁ āsaṅkanti so anokāsovāti
daṭṭhabbaṁ. nimminitabbabhāvena attanā icchitoti attano kumārakavaṇṇo na
pana attano daharakāle kumārakavaṇṇoti. nāgādivaṇṇesupi
ayaṁ nayo byāpīevāti yadeke nāgādinimmānena yujjati viyāti
vadanti tadapohataṁ daṭṭhabbaṁ. bahiddhāpīti pisaddena ajjhattaṁ
sampiṇḍeti. ayañhettha attho hatthimpi dassetītiādi
ajjhattaṁ bahiddhāpi hatthiādidassanavasena vuttaṁ na kumārakavaṇṇaṁ
vātiādi viya ajjhattameva kumārakavaṇṇādīnaṁ dassanavasenāti.
yadettha vattabbaṁ adhiṭṭhānavidhānaṁ taṁ heṭṭhā vuttameva.
[223] kāyanti attano karajakāyaṁ. vuttanayenevāti ayaṁ
kāyo susiro hotūti parikammaṁ katvā puna pādakajjhānaṁ samāpajjitvā
vuṭṭhāyāti imaṁ heṭṭhā vuttanayānusāramāha. aññaṁ kāyanti
yaṁ manomayaṁ kāyaṁ nimminitukāmo taṁ. muñjamhāti muñjatiṇato.
Ōsikanti tassa kaṇḍaṁ. kosiyāti asikosato. karaṇḍāyāti
peḷāya. nimmokatoti ca vadanti. abbhāhatīti uddharati. pavāheyyāti
ākaḍḍheyya.
dvādasamaparicchedavaṇṇanā niṭṭhitā.
---------------

page number: 298

abhiññāniddesavaṇṇanā
tatthāti dibbasotadhātuniddese. abhiññāpāliyā hi
niddesamukhena abhiññānaṁ nibbattanavidhi vidhiyati. abhiññāsīsenettha
abhiññāpāli vuttā. tenāha tato parāsu ca tīsu abhiññāsūti.
tato parāsūti ca satthuno desanākkamaṁ attano ca uddesakkamaṁ
sandhāya vuttaṁ na paṭipattikkamaṁ. na hi paṭipajjantā imināva
kamena paṭipajjanti. sabbatthāti dibbasotadhātupāliyaṁ
sesābhiññāpāliyañcāti sabbattha. tatrāti vākyopaññāpane
nipātamattaṁ tatra vā yathāvuttapāṭhe. dibbasadisattāti divibhavāti dibbā
devānaṁ sotadhātu tāya dibbāya sadisattā. idāni taṁ
dibbasadisattaṁ vibhāvetuṁ devānañhītiādi vuttaṁ. tattha
sucaritakammanibbattāti saddhābahulatāvisuddhadiṭṭhitānisaṁsadassāvitādisampattiyā
suṭṭhu caritattā sucaritena devupapattijanakena puññakammena nibbattā.
pittasemharuhirādīhīti ādisaddena vātarogādīnaṁ saṅgaho.
apalibuddhāti anupaddūtā. pittādīhi anupaddūtattā kammassa ca
uḷāratāya upakkilesavimutti veditabbā. upakkilesadosarahitañhi
kammaṁ tiṇādidosarahitaṁ viya sassaṁ uḷāraphalaṁ anupakkiliṭṭhaṁ hoti.
kāraṇupacārena cassa phalaṁ tathā vohariyati yathā sukkaṁ sukkavipākanti.
dūrepīti pisaddena sukhumassāpi ārammaṇassa

page number: 299

sampaṭicchanasamatthataṁ saṅgaṇhāti. pasādasotadhātūti cātummahābhūtānaṁ
pasādalakkhaṇā sotadhātu.
[224] viriyārambhavaseneva ijjhanato sabbāpi kusalabhāvanā
viriyabhāvanā. padhānasaṅkhārasamannāgamato hi iddhipādabhāvanā visesato
viriyabhāvanā. tassā ānubhāvena nibbattā viriyabhāvanābalanibbattā
ñāṇamayā sotadhātu. tādisāyevāti upakkilesavimuttatāya dūrepi
sukhumassāpi ārammaṇassa sampaṭicchanasamatthatāya ca taṁsadisāeva.
dibbavihāravasena paṭiladdhattāti dibbavihārasaṅkhātānaṁ catunnaṁ bhūmīnaṁ
vasena paṭiladdhattā. iminā kāraṇavasenassā dibbabhāvamāha.
yañcettha vattabbaṁ taṁ heṭṭhā vuttanayameva. dibbavihārasannissitattāti
aṭṭhaṅgasamannāgamena ukkaṁsagataṁ pādakajjhānasaṅkhātaṁ dibbavihāraṁ
sannissāya pavattattā dibbavihārapariyāpannaṁ vā attanā
sampayuttaṁ rūpāvacaracatutthajjhānaṁ nissayapaccayabhūtaṁ sannissitattāti
evampettha attho daṭṭhabbo. savanaṭṭhenāti saddaggahaṇaṭṭhena.
yāthāvato hi saddupaladdhisaddassa sabhāvāvabodho savanaṁ. santesupi
aññesu sabhāvadhāraṇādīsu dhātuatthesu attasuññatāsandassanatthā
satthu dhātudesanāti āha nijjīvaṭṭhena cāti. sotadhātukiccaṁ
saddasampaṭicchanaṁ saddasanniṭṭhānapaccayatā ca ñāṇassa pārisuddhi
upakkilesavigamenevāti āha nirupakkilesāyāti. mānusikā
manussasantakā maṁsasotadhātu dibbavidūrādivisayaggahaṇasaṅkhātena attano

page number: 300

kiccavisesena atikkantaṁ mānusikaṁ etāyāti atikkantamānusikā.
tenāha manussupacāraṁ atikkamitvā saddasavanenāti. tattha
manussupacāranti manussehi upacaritabbaṭṭhānaṁ. pakatiyā sotadvārena
gahetabbaṁ visayanti adhippāyo. tenāha saddasavanenāti. dibbeti
devalokapariyāpanne. te pana visesato devānaṁ kathāsaddā hontīti
āha devānaṁ saddeti. manussānaṁ eteti mānusā te mānuse.
evaṁ devamanussasaddānaṁyeva gahitattā vuttaṁ padesapariyādānanti.
ekadesaggahaṇanti attho. sadehasannissitā attano sarīrasannissitā.
nippadesapariyādānaṁ ṭhānabhedaggahaṇamukhena saviññāṇakādibhedabhinnassa
saddassa anavasesena saṅgaṇhanato.
ayaṁ dibbasotadhātu. parikammasamādhicittenāti parikammabhūtāveṇikasamādhicittena
dibbasotañāṇassa parikammavasena pavattakkhaṇikasamādhinā samāhitacittenāti
attho. parikammasamādhi nāma dibbasotadhātuyā upacārāvatthātipi vadanti.
sā pana nānāvajjanavasena vuttāti daṭṭhabbā. sabboḷārikasaddadassanatthaṁ
sīhādīnaṁ saddo paṭhamaṁ gahito. tiyojanamatthakepi kira kesarasīhanādasaddo
suyyati. ādisaddena meghasaddabyagghasaddādīnaṁ saṅgaho daṭṭhabbo.
ettha ca yathā oḷārikasaddāvajjanaṁ yāvadeva sukhumasaddāvajjanupāyadassanatthaṁ
tathāsaddaggahaṇabhāvanābalena sukhumatarasaddaggahaṇasaṁsiddhito
evaṁ āsannasaddaggahaṇānusārena dūradūratarasaddaggahaṇampi samijjhatīti

page number: 301

dassetuṁ puratthimāya disāyātiādinā disāsambandhavasena saddānaṁ
manasikāravidhi āraddho. tattha saddanimittanti ñāṇuppattihetubhāvato
saddoeva saddanimittaṁ yo vā yathāvutto upādāyupādāya
labbhamāno saddānaṁ oḷārikasukhumākāro taṁ saddanimittaṁ. tenevāha
saddānaṁ saddanimittanti. yaṁ pana vuttaṁ oḷārikānampi sukhumānampi
saddānaṁ saddanimittaṁ manasikātabbanti taṁ oḷārikasukhumasammatesupi
oḷārikasukhumasabbhāvadassanatthaṁ tañca sabbaṁ sukhumañāṇaparicayadassanatthaṁ
daṭṭhabbaṁ. saddanimittassa apaccuppannasabhāvattā saddova
saddanimittanti ayameva pakkho ñāyāgatoti keci. taṁ na oḷārikasukhumānaṁ
saddānaṁ vaṇṇārammaṇena ñāṇena nīlapītādivaṇṇānaṁ viya tatheva
gahetabbato. oḷārikasukhumabhāvo cettha saddanimittanti adhippetoti.
[225] tassāti yathāvuttena vidhinā paṭipajjantassa yogino.
te saddāti ye sabboḷārikato pabhūti āvajjantassa anukkamena
sukhumasukhumā saddā āvajjitā te. pākatikacittassāpīti
pādakajjhānasamāpajjanato pubbe pavattacittassāpi. parikammasamādhicittassāti
dibbasotadhātuyā uppādanatthaṁ pādakajjhānaṁ samāpajjitvā vuṭṭhitassa
saddaṁ ārabbha parikammakaraṇavasena pavattakkhaṇikasamādhicittassa.
pubbepi ñāṇena parimadditattā ativiya pākaṭā hontīti sambandho.
tesu saddesūti ye parikammassa visayadassanatthaṁ bahū saddā vuttā

page number: 302

tesu saddesu. aññataranti yatthassa parikammakaraṇavasena abhiṇhaṁ
manasikāro pavatto taṁ ekasaddaṁ. tato paranti tato appanuppattito
paraṁ. tasmiṁ soteti tasmiṁ ñāṇasote. patitā hotīti
dibbasotadhātu antogadhā hoti. appanācittassa uppattito pabhūti
dibbasotañāṇalābhī nāma hoti nadānissa tadatthaṁ bhāvanābhiyogo
icchitabboti attho. tanti dibbasotadhātuṁ. thāmajātanti
jātathāmaṁ daḷhabhāvappattaṁ. vaḍḍhetabbaṁ pādakajjhānārammaṇaṁ. kinti
kittakanti āha etthantare saddaṁ suṇāmīti ekaṅguladvaṅgulamattaṁ
paricchinditvāti. pādakajjhānassa hi ārammaṇabhūtaṁ kasiṇanimittaṁ
ettakaṁ ṭhānaṁ pharatūti manasikaritvā pādakajjhānaṁ samāpajjantassa
kasiṇanimittaṁ tattakaṁ ṭhānaṁ pharitvā tiṭṭhati. so samāpattito vuṭṭhāya
tattha gate sadde āvajjeti subhāvitabhāvanattā. tattha aññataraṁ
saddaṁ ārabbha uppannāvajjanānantaraṁ cattāri pañca vā javanāni
uppajjanti. tesu pacchimaṁ iddhicittaṁ. itarassa punapi pādakajjhānaṁ
samāpajjitabbameva. tatoeva hi pādakajjhānārammaṇena
phuṭṭhokāsabbhantaragatepi sadde suṇātiyevāti sāsaṅkaṁ vadati.
ekaṅguladvaṅgulādiggahaṇaṁ cettha sukhumasaddāpekkhāya kataṁ. evaṁ
suṇantovāti evaṁ paricchinditvā paricchinditvā savanena vasikatābhiñño
hutvā yathāvajjite sadde suṇantoeva. pāṭiyekkanti ekajjhaṁ
pavattamānepi te sadde paccekaṁ vatthubhedena vavaṭṭhapetukāmatāya sati.

page number: 303

[226] pariyātīti sarāgādivibhāgena parijchijja jānāti. tenāha
paricchindatīti atthoti. yesaṁ hi dhātūnaṁ gati attho vuḍḍhipi 1-
tesaṁ attho. parasattānanti ettha parasaddo aññaṭṭhoti āha
attānaṁ ṭhapetvā sesasattānanti. yathā hi yo paro na hoti so
attā yo attā na hoti so paroti. sattānanti cettha
rūpādīsu sattāti sattā. tassā pana paññattiyā saviññāṇakasantāne
niruḷhattā nicchandarāgāpi sattātveva vuccanti bhūtapubbagatiyā
vā. punti narakaṁ tattha galanti patantīti puggalā pāpakārino.
itarepi saṁsāre saṁsārino taṁsabhāvānativattanato puggalātveva
vuccanti taṁtaṁsattanikāyassa vā tattha tattha upapattiyā
pūraṇato aniccatāvasena galanato ca puggalāti neruttā.
etañhīti ettha hisaddo hetuaṭṭho. yasmā etaṁ
cetopariyañāṇaṁ dibbacakkhuñāṇavasena ijjhatīti taṁ dibbacakkhuñāṇaṁ
etassa cetopariyañāṇassa uppādane parikammaṁ tasmā
tena cetopariyamāṇaṁ uppādetukāmena adhigatadibbacakkhuñāṇena
bhikkhunāti evaṁ yojanā kātabbā. hadayarūpanti na hadayavatthu athakho
hadayamaṁsapesi. yaṁ bahi kamalamakulasaṇṭhānaṁ anto kosātakīphalasadisanti
vuccati taṁ hi nissāya idāni vuccamānaṁ lohitaṁ tiṭṭhati. hadayavatthu
pana imaṁ lohitaṁ nissāya pavattati. kathaṁ pana dibbacakkhunā lohitassa
vaṇṇadassanena arūpaṁ cittaṁ pariyesatīti

footnote: 1. buddhipīti bhaveyya.

page number: 304

āha yadā hītiādi. kathaṁ pana somanassasahagatādicittavuttiyā
kammajassa lohitassa vividhavaṇṇabhāvāpattīti. ko evamāha
kammajameva taṁ lohitanti catusantatirūpassāpi tattha labbhamānattā.
tenevāha idaṁ rūpaṁ somanassindriyasamuṭṭhānantiādi. evampi yaṁ
tattha acittajaṁ tassa yathāvuttavaṇṇabhedena na bhavitabbanti.
bhavitabbaṁ sesatisantatirūpānaṁ tadanuvattanato. yathā hi gamanādīsu
cittajarūpāni utukammāhārasamuṭṭhānarūpehi anuvattiyanti aññathā
kāyassa desantaruppattiyeva na siyā evamidhāpi cittajarūpaṁ
sesatisantatirūpāni anuvattamānāni pavattanti pasādakodhavelāsu cakkhussa
vaṇṇabhedāpattiyeva ca tadatthassa nidassanaṁ daṭṭhabbaṁ.
pariyesantenāti paṭhamaṁ tāva anumānato ñāṇaṁ pesetvā gavesantena.
cetopariyañāṇaṁ hi uppādetukāmena yoginā heṭṭhā vuttanayena
rūpāvacaracatutthajjhānaṁ aṭṭhaṅgasamannāgataṁ abhinīhārakkhamaṁ katvā
dibbacakkhuñāṇalābhī samāno ālokaṁ vaḍḍhetvā dibbena cakkhunā
parassa hadayamaṁsapesiṁ nissāya pavattamānassa lohitassa vaṇṇadassanena
idāni imassa cittaṁ somanassasahagatanti vā domanassasahagatanti
vā upekkhāsahagatanti vā nayaggāhavasenapi vavaṭṭhapetvā
pādakajjhānaṁ samāpajjitvā vuṭṭhāya imassa cittaṁ jānāmīti parikammaṁ
kātabbaṁ kālasatampi kālasahassampi punappunaṁ pādakajjhānaṁ samāpajjitvā
vuṭṭhāya tatheva paṭipajjitabbaṁ. tassevaṁ dibbacakkhunā

page number: 305

hadayalohitavaṇṇadassanādividhinā paṭipajjantassa idāni cetopariyañāṇaṁ
uppajjissatīti yaṁ tadā pavattatīti vavaṭṭhāpitaṁ cittaṁ taṁ ārammaṇaṁ
katvā manodvārāvajjanaṁ uppajjati tasmiṁ niruddhe cattāri
pañca vā javanāni javanti tesu purimāti tīṇi cattāri vā
parikammādisamaññāni kāmāvacarāni catutthaṁ pañcamaṁ vā appanācittaṁ
rūpāvacaracatutthajjhānikaṁ tattha yantena appanācittena saddhiṁ uppannaṁ
ñāṇaṁ idaṁ cetopariyañāṇaṁ. taṁ hi yatthanena parikammaṁ kataṁ
taṁ parassa cittaṁ paccakkhato paṭivijjhantaṁ vibhāventameva hutvā
pavattaṁ rūpaṁ viya ca dibbacakkhuñāṇaṁ saddaṁ viya ca dibbasotañāṇaṁ
tato paraṁ pana kāmāvacaracittehi sarāgādivavaṭṭhāpanaṁ hoti
nīlādivavaṭṭhāpanaṁ viya. evamadhigatassa pana cetopariyañāṇassa
āgamanavidhānampi adhigamanavidhānasadisamevāti taṁ dassetuṁ tasmā
tena .pe. thāmagataṁ kātabbanti vuttaṁ.
[227] evaṁ thāmagatehītiādi thāmagatānisaṁsadassanaṁ. sabbampi
kāmāvacaracittanti catupaññāsavidhampi kāmāvacaracittaṁ. sabbampīti
padaṁ rūpāvacarārūpāvacaracittanti etthāpi ānetvā sambandhitabbaṁ.
tena pañcadasavidhampi rūpāvacaracittaṁ dvādasavidhampi arūpāvacaracittanti
vuttaṁ hoti. pajānātīti sarāgādippakārehi jānāti. paccakkhato
paṭivijjhatīti adhippāyo. puthujjanavasenāyaṁ abhiññākathāti lokuttaracittaṁ
idha anuddhaṭaṁ. tampi hi uparimo sadiso vā ariyo

page number: 306

heṭṭhimassa sadisassa ca cittaṁ pajānātieva. tenāha anuttaraṁ
vā cittantiādi. saṅkamantoti ñāṇena upasaṅkamanto. ekaccaṁ
hi cittaṁ ñatvā parikammena vinā tadaññaṁ cittaṁ jānanto cittā
cittaṁ saṅkamantoti vutto. tenāha vināpi hadayarūpadassanenāti.
dahayarūpadassanādividhānaṁ hi ādikammikavasena vuttaṁ. tenāha vuttampi
cetantiādi. yatthakatthacīti pañcavokārabhave catuvokārabhavepi
vā. na kato abhiññānuyogasaṅkhāto abhiniveso etenāti
akatābhiniveso tassa ādikammikassāti attho. ayaṁ kathāti
ālokaṁ vaḍḍhetvātiādinā vuttaparikammakathā.
avasesanti vuttāvasesaṁ. evaṁ avibhāgena vuttaṁ vibhāgato
dassetuṁ catubhūmikaṁ kusalābyākataṁ cittaṁ vītarāganti āha. taṁ
hi yonisomanasikārapaccayataṁhetukatāhi rāgena sampayogāsaṅkābhāvato
vītarāganti vattabbataṁ labhati. sesākusalacittānaṁ rāgena
sampayogābhāvato nattheva sarāgatā taṁnimittakatāya pana siyā
taṁsahitatālesoti nattheva vītarāgatāpīti dukavinimuttatāya ca yuttāti
vuttaṁ imasmiṁ duke saṅgahaṁ na gacchantīti. yadi evaṁ padesikaṁ
cetopariyañāṇaṁ āpajjatīti. nāpajjati dukantarapariyāpannattā
tesaṁ. ye pana paṭipakkhabhāve asati sampayogābhāvoevettha pamāṇaṁ
ekaccābyākatānaṁ viyāti sesākusalacittānampi vītarāgataṁ paṭijānanti
te sandhāyāha keci pana therā tānipi saṅgaṇhantīti. sadosadukepi

page number: 307

imināva nayena attho veditabbo.
pāṭipuggalikanayenāti āveṇikanayena tadaññākusalacittesu viya
lobhadosehi amissitassa mohasseva sabbhāvatoti attho.
akusalamūlasaṅkhātesu saha mohenevāti samohaṁ paṭhamanaye dutiyanaye pana
saheva mohenāti samohanti evaṁ uttarapurimapadāvadhāraṇato dvīsu
nayesu bhedo veditabbo. attanā sampayuttaṁ thīnamiddhaṁ anuvattanavasena
gataṁ pavattaṁ thīnamiddhānugataṁ. pañcavidhaṁ sasaṅkhārikākusalacittaṁ
saṅkhittaṁ ārammaṇe saṅkocanavasena pavattanato. vuttanayena
uddhaccānugataṁ veditabbaṁ. taṁ pana uddhaccasahagatacittaṁ yattha
vā uddhaccaṁ paccayavisesena thāmajātaṁ hutvā pavattati.
kilesavikkhambhanasamatthatāya vipulaphalatāya dīghasantānatāya ca mahantabhāvaṁ
gataṁ mahantehi vā uḷāracchandaviriyacittapaññehi gataṁ paṭipannanti
mahaggataṁ. avasesanti parittappamāṇaṁ. attānaṁ uddharituṁ samatthehi
saha uttarehīti sauttaraṁ. utiṇṇanti uttaraṁ. loke
apariyāpannabhāvena lokato uttaranti lokuttaraṁ. tatoeva natthi
etassa uttaranti anuttaraṁ. upanijjhānalakkhaṇaṭṭhena samādhinā
sammadeva āhitanti samāhitaṁ. tadaṅgavimuttippattaṁ kāmāvacarakusalacittaṁ.
vikkhambhanavimuttippattaṁ mahaggatacittaṁ. samucchedavimuttippattaṁ
maggacittaṁ. paṭipassaddhivimuttippattaṁ phalacittaṁ. nissaraṇavimuttippattampi
tadubhayameva. kāmaṁ kānici paccavekkhaṇacittādīni

page number: 308

nibbānārammaṇāni honti nissaraṇavimuttippattāni pana na honti
tādisakiccāyogato.
[228] pāliyaṁ āgatasarāgādibhedavasena ceva tesaṁ antarabhedavasena
ca sabbappakārampi pubbenivāsaṁ anussati tassa vā anussaraṇaṁ
pubbenivāsānussati taṁ nissayādipaccayabhūtaṁ paṭicca uppajjanato.
pubbenivāsānussatimhi yaṁ ñāṇaṁ tadatthāyāti saṅkhepena vuttamatthaṁ
vivaranto pubbenivāsantāva dassetvā tattha satiñāṇāni dassetuṁ
pubbenivāsātiādimāha. tattha pubbeti idaṁ padaṁ ekampi
jātintiādivacanato 1- atītabhavavisayaṁ idhāpi adhippetanti āha
atītajātīsūti. nivāsasaddo kammasādhano. khandhavinimutto ca nivasitadhammo
natthīti āha nivuṭaṭhakkhandhāti. nivuṭṭhatā cettha sasantāne
pavattatā. tathābhūtā ca te anubhūtā jātā pavattā tattha uppajjitvā
vigatāva hontīti āha nivuṭṭhāti ajjhāvuṭṭhā anubhūtā attano
santāne uppajjitvā niruddhāti. evaṁ sasantatipariyāpannadhammavasena
nivāsasaddassa atthaṁ vatvā idāni avisesena vatthuṁ nivuṭṭhadhammā
vā nivuṭṭhāti vatvā taṁ vivarituṁ gocaranivāsenātiādi vuttaṁ.
gocarabhūtāpi hi gocarāsevanāya āsevitā ārammaṇakaraṇavasena anubhūtā
nivuṭṭhā nāma hontīti. te pana duvidhā saparaviññāṇagocaratāyāti
ubhayepi te dassetuṁ attanotiādi vuttaṁ. tattha

footnote: 1. saṁ. nidāna. 116.

page number: 309

attano viññāṇena viññātāti vatvā paricchinnāti vacanaṁ ye te
gocaranivāsena nivuṭṭhadhammā te na kevalaṁ viññāṇena viññātamattā
athakho yathā pubbe jātināmagottavaṇṇaliṅgāhārādivisesehi
paricchedakārikāya paññāya paricchijja gahitā tatheva taṁ ñāṇaṁ
paricchijja gaṇhatīti imassa atthassa dīpanatthaṁ vuttaṁ.
paraviññāṇena viññātāpi vā nivuṭṭhāti sambandho. na kevalaṁ
attanova viññāṇena athakho paresaṁ viññāṇena viññātāpi vāti
attho. idhāpi paricchinnāti padaṁ ānetvā sambandhitabbaṁ paresampi
vā viññāṇena viññātā paricchinnāti. tassa ca gahaṇe
payojanaṁ vuttanayeneva vattabbaṁ. te ca kho yasmā atītāsueva
jātīsu aññehi viññātā paricchinnā te ca parinibbutāpi
honti yehi te viññātā tesaṁ tadā pavattamānasantānānusārena
tesampi atīte pavatti ñāyatīti sikhāppattapubbenivāsānussatiñāṇassa
visayabhūtaṁ pubbenivāsaṁ dassetuṁ chinnavaṭṭumakānussaraṇādīsūti vuttaṁ.
chinnavaṭṭumakā sammāsambuddhā tesaṁ anussaraṇaṁ chinnavaṭṭumakānussaraṇaṁ.
ādisaddena paccekasambuddhabuddhasāvakānussaraṇāni gayhantīti
vadanti. chinnavaṭṭumakā pana sabbeva anupādisesāya nibbānadhātuyā
parinibbutā. tesaṁ anussaraṇaṁ nāma tesaṁ paṭipattiyā anussaraṇaṁ.
sā pana paṭipatti saṅkhepato chaḷārammaṇaggahaṇalakkhaṇāti. tāni idha
pana paraviññāṇaviññātaggahaṇena gahitāni.

page number: 310

te panete sammāsambuddhānaṁyeva visayo na aññesanti āha
te buddhānaṁyeva labbhantīti. na hi atīte buddhā bhagavanto evaṁ
vipassiṁsu evaṁ maggaṁ bhāvesuṁ evaṁ phalanibbānāni sacchākaṁsu evaṁ
veneyyaṁ vinesunti ettha sabbadā aññesaṁ ñāṇassa gati atthīti.
yāya satiyā pubbenivāsaṁ anussarati sā pubbenivāsānussatīti
ānetvā sambandhitabbaṁ.
anekavidhanti nānābhavayotigativiññāṇaṭṭhitisattāvāsādivasena
bahuvidhaṁ. pakārehīti nāmagottādiākārehi saddhiṁ. sahayoge cetaṁ
karaṇavacanaṁ. pavattitaṁ desanāvasena. tenāha saṁvaṇṇitanti.
vitthāritanti attho. nivāsanti antogadhabhedasāmaññavacanametanti
te bhede byāpanicchāvasena saṅgahetvā dassento tattha tattha
nivuṭṭhasantānanti āha. sāvakassetaṁ anussaraṇaṁ na satthunoti
vuttaṁ khandhapaṭipāṭivasena cutipaṭisandhivasena vāti. khandhapaṭipāṭi
khandhānaṁ anukkamo. sā ca kho cutito paṭṭhāya uppaṭipāṭivasena.
keci panettha iriyāpathapaṭipāṭi khandhapaṭipāṭīti vadanti. anugantvā
anugantvāti ñāṇagatiyā anugantvā anugantvā.
[229] titthiyāti aññatitthiyā. te pana kammavādino
kiriyavādino tāpasādayo. ßēhapetvā aggasāvakamahāsāvake itare
satthusāvakā pakatisāvakā. yasmā titthiyānaṁ brahmajālādīsu
cattālīsāyaeva saṁvaṭṭavivaṭṭānaṁ anussaraṇaṁ āgataṁ tasmā na

page number: 311

tato paranti vatvā taṁ kāraṇaṁ vadanto dubbalapaññattātiādimāha.
tena vipassanābhiyogo pubbenivāsānussatiñāṇassa visesakāraṇanti
dasseti. balavapaññattāti ettha nāmarūpaparicchedādiyeva
paññāya balavakāraṇaṁ daṭṭhabbaṁ. taṁ hettha nesaṁ sādhāraṇakāraṇaṁ.
ettakoti kappānaṁ lakkhaṁ tadādhikaṁ ekaṁ dve ca asaṅkheyyānīti
kālavasena evaṁparimāṇo yathākkamaṁ tesaṁ mahāsāvakaggasāvakapaccekabuddhānaṁ
puññañāṇābhinīhāro. sāvakapaccekabodhipāramitā samitā 1-. yadi
bodhisambhārasambharaṇakālaparicchinno tesaṁ tesaṁ ariyānaṁ abhiññāñāṇavibhāgo
evaṁ sante buddhānampi visayaparicchedatā āpannāti āha buddhānaṁ
pana paricchedo nāma natthīti. yāvattakaṁ ñeyyaṁ tāvattakaṁ ñāṇanti 2-
vacanato sabbaññutañāṇassa viya buddhānaṁ abhiññāñāṇānampi visaye
paricchedo nāma natthi. tattha yaṁ yaṁ ñātuṁ icchanti taṁ taṁ jānantieva
. athavā. satipi kālaparicchede karaṇupāyakosallapariggahādinā
sātisayattā mahābodhisambhārānaṁ paññāpāramitāya pavattiānubhāvassa
paricchedo nāma natthi kuto taṁnibbattānaṁ abhiññāñāṇānanti āha buddhānaṁ
pana paricchedo nāna natthīti. atīte ettakāni kappānaṁ asaṅkheyyānīti
evaṁ kālaparicchedo natthi anāgate anāgataṁsañāṇassa viya.
evaṁ channaṁ janānaṁ pubbenivāsānussaraṇaṁ kālavibhāgato dassetvā

footnote: 1. siddhātipi dissati. 2. khu. pa. 453.

page number: 312

idāni ārammaṇaggahaṇato ānubhāvavisesato pavattiākārato ca
dassetuṁ titthiyā cātiādi vuttaṁ. cutipaṭisandhivasenāti attano
parassa vā tasmiṁ tasmiṁ attabhāve cutiṁ disvā antarā kiñci
anāmasitvā paṭisandhiyāeva gahaṇavasena. vuttamevatthaṁ byatirekato
anvayato ca vibhāvetuṁ tesañhītiādi vuttaṁ. pakatisāvakā
cutipaṭisandhivasenapi saṅkamantīti ayamattho heṭṭhā vuttanayena
balavapaññattāti hetunā vibhāvetabbo. cutipaṭisandhivasena saṅkamanaṁ
vemajjhadassane payojanābhāvato ñāṇabaladassanatthaṁ panettha vuttaṁ.
taṁ taṁ pākaṭamevāti yathā nāma saradasamaye ṭhitamajjhantikavelāya
caturatanike gehe cakkhumato purisassa rūpagataṁ supākaṭameva hotīti
lokasiddhametaṁ siyā pana tassa sukhumataratirohitādibhedassa rūpagatassa
agocaratā nattheva buddhānaṁ ñātuṁ icchitassa ñeyyassa agocaratā
athakho taṁ ñāṇālokena obhāsitaṁ hatthatale āmalakaṁ viya supākaṭaṁ
suvibhūtameva hoti tathā ñeyyāvaraṇassa suppahīnattā. peyyālapāliṁ
viya saṅkhipitvāti yathā peyyālapāliṁ paṭhantā paṭhamaṁ jhānaṁ .pe.
pañcamaṁ jhānantiādipariyosānameva gaṇhantā saṅkhipitvā sajjhāyanti
na anupadaṁ evaṁ anekāpi kappakoṭiyo saṅkhipitvā. yaṁ yaṁ icchantīti
yasmiṁ kappe yasmiṁ bhave yaṁ yaṁ jānituṁ icchanti tattha tattheva ñātuṁ
icchiteeva ñāñena okkamantā sīhokkantavasena sīhātipatanavasena
ñāṇagatiyā gacchanti. satadhā bhinnassa vālassa koṭiyā

page number: 313

koṭipaṭipādanavasena katavālavedhaparicayassa. sarabhaṅgasadisassāti
sarabhaṅgabodhisattasadisassa. lakkhaṭṭhānassa appattavasena na sajjati.
atikkamanapassagamanavasena na virajjhati.
[230] khajjupanakappabhāsadisaṁ hutvā upaṭṭhātīti ñāṇassa ativiya
appānubhāvatāya khajjotobhāsasamaṁ hutvā pubbenivāsānussatiñāṇaṁ
upaṭṭhāti. esa nayo sesesupi. dīpappabhāsadisanti
pākatikadīpālokasadisaṁ. ukkappabhā mahāummukkāloko.
osadhītārakappabhāti ussannapabhā etāya dhiyatīti osadhī osadhīnaṁ vā
anubalappadāyikattā osadhīti evaṁ laddhanāmāya tārakāya pabhā.
saradasahassasuriyamaṇḍalasadisaṁ savisaye sabbaso andhakāravidhamanato.
yaṭṭhikoṭigamanaṁ viya khandhapaṭipāṭiyā amuñcanato. kunnadīnaṁ
atikkamanāya ekeneva rukkhadaṇḍena katasaṅkamo daṇḍakasetu.
catūhi pañcahi vā janehi gantuṁ sakkuṇeyyo phalake attharitvā
āṇiyo koṭṭetvā katasaṅkamo jaṅghasetu. jaṅghasatthassa gamanayoggo
saṅkamo jaṅghasetu jaṅghamaggo viya. sakaṭassa gamanayoggo saṅkamo
sakaṭasetu sakaṭamaggo viya. mahatā jaṅghasatthena gantabbamaggo
mahājaṅghamaggo. bahūhi vīsāya vā tiṁsāya vā sakaṭehi ekajjhaṁ
gantabbamaggo mahāsakaṭamaggo.
imasmiṁ pana adhikāreti cittaṁ paññañca bhāvayanti cittasīsena
sāvakassa niddiṭṭhasamādhibhāvanādhikāre. tasmāti yasmā sāvakānaṁ

page number: 314

pubbenivāsānussaraṇaṁ idha adhippetaṁ tasmā. evanti yathā
te anussaranti evaṁ anussaritukāmena. heṭṭhā tīsu jhānesu
yathārahaṁ pītisukhehi kāyacittānaṁ sappīnanāya cattāri jhānāni
samāpajjitvā vuttaṁ. aññathā pādakajjhānameva samāpajjitabbaṁ
siyā. yāya nisajjāya nisinnassa anussaraṇārambho sā idha
sabbapacchimā nisajjā. tato āsanapaññāpananti tato nisajjāya
purimakaṁ āsanapaññāpanaṁ. āvajjitabbanti sambandho. esa nayo
sesesupi. bhojanakālotiādīsu kālasīsena tasmiṁ tasmiṁ kāle katakiccamāha.
cetiyaṅgaṇa bodhiyaṅgaṇavandanakāloti cetiyaṅgaṇabodhiyaṅgaṇesu
cetiyabodhīnaṁ vandanakālo. sakalaṁ rattindivanti accantasaṁyoge
upayogavacanaṁ. kiñci kiccaṁ. ettakenāti pādakajjhānasamāpajjanena.
pādakajjhānañhi satthakassa viya nisānasilā satipaññānampi
nisitabhāvāvahaṁ. yathā tassa tāsaṁ samāpajjanena paramanepakkappattā
honti tenāha dīpe jalite viya pākaṭaṁ hotīti. andhakāraṭṭhāneti
adhippāyo. purimabhaveti imassa bhavassa anantare purimasmiṁ
bhave. pavattitanāmarūpanti attano paccayehi pavattitanāmarūpaṁ.
tañca kho paṭhamaṁ rūpaṁ āvajjitvā nāmaṁ āvajjitabbaṁ. paṭhamaṁ
nāmaṁ āvajjitvā pacchā rūpanti apare. pahotīti sakkoti.
paṇḍito nāma imissā abhiññābhāvanāya katādhikāro. aññaṁ
uppannanti idaṁ aññasmā kammabhavā añño upapattibhavo uppannoti

page number: 315

katvā vuttaṁ addhāpaccuppannantarabhāvato. aññathā ekabhavepi
aññamaññameva nāmarūpaṁ uppajjati niruddhañca appaṭisandhikaṁ.
tenevāha
ye niruddhā marantassa tiṭṭhamānassa vā idha
sabbepi sadisā khandhā gatā appaṭisandhikāti 1-.
taṁ ṭhānanti taṁ nikkhepaṭṭhānaṁ. āhundharikanti 2- samantato
uparimaghanasañchannaṁ sambādhaṭṭhānaṁ. andhatamamivāti andhakāratimisā viya.
kūṭāgārakaṇṇikatthāyāti kūṭāgārassa kūṭatthāya. kūṭāgārakaṇṇikā
viya pubbenivāsānussatiñāṇaṁ mahārukkho viya purimabhave cutikkhaṇe
pavattanāmarūpaṁ sākhāpalāsā viya tena sambandhaṁ imasmiṁ bhave
paṭisandhicittaṁ pharasudhārā viya parikammabhāvanā kammārasālā viya
pādakajñānanti evaṁ upamāsaṁsandanaṁ veditabbaṁ. kaṭṭhaphālakopamāpi
yathā nāma balavā puriso odanapacanādiatthaṁ mahantaṁ dāruṁ phālento
tassa tacapheggumattaphālane pharasudhārāya vipannāya mahantaṁ dāruṁ
phāletuṁ asakkonto dhuranikkhepaṁ akatvātiādinā vuttanayānusārena
veditabbā yathā kesohārakupamā.
[231] pubbenivāsañāṇaṁ nāma na hoti atītāsu jātīsu
nivuṭṭhadhammārammaṇattā. pubbenivāsānussatiñāṇassa parikammabhāvena
pavattasamādhinā sampayuttañāṇaṁ parikammasamādhiñāṇaṁ. tanti

footnote: 1. khu. pa. 39. 2. āhundarikantipi dissati.

page number: 316

pacchimanisajjato pabhūti yāva paṭisandhippavattaṁ ñāṇaṁ taṁ rūpāvacaraṁ
sandhāya na yujjati taṁ tesaṁ vacanaṁ atītaṁsañāṇaṁ ce rūpāvacaraṁ adhippetaṁ
na yujjati parikammasamādhiñāṇassa kāmāvacarabhāvato na hi anantarassa
cuticittassa orato pavattakkhandhe ārabbha rūpāvacaraṁ cittaṁ
uppajjatīti pāliyaṁ aṭṭhakathāyaṁ vā āgataṁ atthi. yesaṁ javanānaṁ
purimānīti yojanā. yadā pana appanācittaṁ hoti tadāssāti
sambandho. idaṁ pubbenivāsānussatiñāṇaṁ nāsāti kāmaṁ anantarassa
bhavassa cutikkhaṇe pavattitanāmarūpaṁ ārammaṇaṁ katvā pavattañāṇaṁ
dassitaṁ taṁ pana nidassanamattaṁ daṭṭhabbaṁ ñāṇasāmaññassa
jotitabhāvato. yatheva hi tato nāmarūpato pabhūti sabbe atītā khandhā
khandhapaṭibaddhaṁ ca sabbaṁ pubbenivāso evaṁ tassa paṭivijjhanavasena
pavattañāṇaṁ pubbenivāsānussatiñāṇaṁ. tenāha tena ñāṇena
sampayuttāya satiyā anekavihitaṁ pubbenivāsaṁ anussaratīti.
ekampi jātinti ekampi bhavaṁ. so hi ekakammanibbatto
ādānanikkhepaparicchinno antogadhadhammappabhedo khandhappabandho idha
jātīti adhippeto. tenāha ekampi .pe. khandhasantānanti.
[232] parihāyamānoti khīyamāno vinassamāno. kappoti asaṅkheyyakappo.
so pana atthato kālo. tadā pavattamānasaṅkhāravasenassa parihāni
veditabbā. vaḍḍhamāno vivaṭṭakappoti etthāpi eseva nayo. yo
pana kālaṁ khepetīti kālo ghasati

page number: 317

bhūtāni sabbāneva sahattanāti ca ādīsu kālassāpi khayo vuccati
so idha nādhippeto aniṭṭhappasaṅgato. saṁvaṭṭanaṁ vinassanaṁ saṁvaṭṭo.
saṁvaṭṭato uddhaṁ tathā ṭhāyī saṁvaṭṭaṭṭhāyī. taṁ mūlakattāti taṁpubbakattā.
vivaṭṭanaṁ nibbattanaṁ vaṭṭanaṁ 1- vā vivaṭṭo. tejosaṁvaṭṭo
āposaṁvaṭṭo vāyosaṁvaṭṭoti evaṁ saṁvaṭṭasīmānukkamena saṁvaṭṭesu
vattabbesu tathā avatvā āposaṁvaṭṭo tejosaṁvaṭṭo vāyosaṁvaṭṭoti
vacanaṁ. saṁvaṭṭakamahābhūtadesanānupubbiyāti keci. saṁvaṭṭānupubbiyāti
apare. āpena saṁvaṭṭo āposaṁvaṭṭo. saṁvaṭṭasīmāti
saṁvaṭṭamariyādā. saṁvaṭṭatīti vinassati. sadāpīti sabbaṁ kālaṁ tīsupi
saṁvaṭṭakālesūti attho. ekaṁ buddhakkhettanti idha yaṁ sandhāya
vuttaṁ taṁ niyametvā dassetuṁ buddhakkhettaṁ nāma tividhantiādi
vuttaṁ.
[233] yattake ṭhāne tathāgatassa paṭisandhiñāṇādiñāṇānubhāvo
puññaphalasamuttejito saraseneva paṭivijambhati taṁ sabbampi
buddhaṅkurassa nibbattanakkhettaṁ nāmāti āha jātikkhettaṁ
dasasahassacakkavāḷapariyantanti. ānubhāvo vattatīti idha iddhimā
cetovasippatto āṇākkhettapariyāpanne yatthakatthaci cakkavāḷe
ṭhatvā attano atthāya parittaṁ katvā tattheva 2- aññaṁ cakkavāḷaṁ
gatopi kataparittoeva hoti. athavā. tattha ekacakkavāḷe
ṭhatvā sabbasattānaṁ atthāya paritte kate āṇākkhette

footnote: 1. vaḍḍhanantipi dissati. 2. tatheva.

page number: 318

sabbasattānaṁ abhisambhuṇātveva parittānubhāvo tattha devatāhi
parittāṇāya sampaṭicchitabbato yaṁ visayakkhettaṁ sandhāya
ekasmiṁyeva khaṇe sarena abhiviññāpanaṁ attano rūpadassanañca
paṭijānantena bhagavatā yāvatā vā pana ākaṅkheyyāti vuttaṁ.
yatthāti yasmiṁ anantaparimāṇe visayakkhette. yaṁ yaṁ tathāgato
ākaṅkhati taṁ taṁ jānāti ākaṅkhāmattapaṭibaddhavuttitāya buddhañāṇassa.
saṇṭhahantanti vivaṭṭamānaṁ jāyamānaṁ.
gokhāyitakamattesūti gohi khāditabbappamāṇesu. yanti yasmiṁ
samaye. pupphaphalupajīviniyo ca devatā brahmaloke nibbattantīti
sambandho.
[234] etesanti vassupajīvinotiādinā vuttasattānaṁ. tatthāti
brahmaloke. so ca kho parittābhādibrahmaloko veditabbo.
paṭiladdhajjhānavasenāti vatvā jhānapaṭilābhassa sambhavaṁ dassetuṁ
tadā hītiādi vuttaṁ. lokaṁ byūhenti sampiṇḍentīti lokabyūhā.
te kira disvā manussā tattha tattha ṭhitāpi nisinnāpi saṁvegajātā
sambhamappattā ca hutvā tesaṁ āsanne ṭhāne sannipatanti.
sikhābandhassa muttatāya muttasirā. itocitoca vidhūyamānakesatāya
vikkiṇṇakesā. lokavināsabhayena sokavantacittatāya ativiya
virūpavesadhārino. mārisāti devānaṁ piyasamudācāro. kathampanete
kappavuṭṭhānaṁ jānantīti. dhammatāya sañcoditāti ācariyā.

page number: 319

tādisanimittadassanenāti eke. brahmadevatāhi uyyojitāti apare.
mettādīnīti mettāmanasikārādīni kāmāvacarapuññāni. devaloketi
kāmadevaloke. devānaṁ kira sukhasamphassavātaggahaṇaparicayena
vāyokasiṇajjhānāni sukheneva ijjhanti. tena vuttaṁ vāyokasiṇaparikammaṁ
katvā jhānaṁ paṭilabhantīti. tadaññe panāti āpāyike sandhāyāha.
tatthāti devaloke.
[235] dutiyo suriyoti dutiyaṁ suriyamaṇḍalaṁ. sattasūriyanti
sattasuriyapātubhāvasuttaṁ. pakatisuriyeti kappavuṭṭhānakālato pubbe
uppanne suriyavimāne. kappavuṭṭhānakāle pana yathā aññe
kāmāvacaradevā evaṁ suriyadevaputtopi jhānaṁ nibbattetvā brahmalokaṁ
upapajjati. suriyamaṇḍalampana pabhassaratarañceva tejavantatarañca
hutvā pavattati. taṁ antaradhāyitvā aññameva uppajjatīti apare.
gaṅgā yamunā sarabhū aciravatī mahīti imā pañca mahānadiyo. pabhavāti
uppattiṭṭhānabhūtā. haṁsapātanoti mandākinimāha. na saṇṭhātīti na
tiṭṭhati. pariyādinnasinehanti parikkhīṇasinehaṁ. yāya āpodhātuyā
tattha tattha paṭhavīdhātu ābandhattā sampiṇḍitā hutvā tiṭṭhati sā
chasuriyapātubhāvena parikkhayaṁ gacchati. yathā cidanti yathā ca idaṁ
cakkavāḷaṁ. evaṁ koṭisatasahassacakkavāḷānipīti vipattimahāmeghuppattito
paṭṭhāya idha vuttaṁ sabbaṁ kappavuṭṭhānaṁ taṁ tattha atidisati.
palujjitvāti chijjitvā. saṅkhāragatanti bhūtupādāyappabhedaṁ

page number: 320

saṅkhārajātaṁ. sabbasaṅkhāraparikkhayāti jhāpetabbasabbasaṅkhāraparikkhayā.
ayampi saṅkhāragataṁ samānaṁ indhanābhāvato chārikampi asesetvā
nidahitvā vūpasamatīti āha sappi .pe. nibbāyatīti.
[236] dīghassa addhunoti saṁvaṭṭaṭṭhāyiasaṅkheyyakappasaṅkhātassa
dīghassa kālassa accayena. tālakkhandhādītiādisaddena
sākasālādirukkhe saṅgaṇhāti. ghanaṁ karotīti visarituṁ adatvā piṇḍitaṁ
karoti. tenāha parivaṭumanti. vaṭṭabhāvena paricchinnaṁ. tanti
udakaṁ. assāti vātassa. vivaraṁ detīti yathā ghanaṁ karoti
sampiṇḍeti evaṁ tattha antaraṁ deti. parikkhayamānanti pubbe
yāva brahmalokā ekoghabhūtena vātena parisosiyamānatāya parikkhayaṁ
gacchantaṁ. brahmaloko pātubhavatīti yojanā. brahmalokoti ca
paṭhamajjhānabhūmimāha. uparicatukāmāvacaradevalokaṭṭhāneti yāmadevalokādīnaṁ
catunnaṁ patiṭṭhahanaṭṭhāne. cātummahārājikatāvatiṁsabhavanānaṁ
pana patiṭṭhānaṭṭhānāni paṭhavīsambandhatāya na tāva pātubhavanti.
rumbhantīti yathā heṭṭhā na bhavissati evaṁ nirodhenti.
[237] paṭhamatarābhinibbattāti idaṁ āyukkhayassa sambhavadassanaṁ.
tena dvinnaṁ catunnaṁ vā kappānaṁ ādimhi nibbattāti dasseti.
tatoti ābhassarabrahmalokato. parittābhāappamāṇābhāpi hi
ābhassaraggahaṇeneva saṅgahaṁ gacchanti. te honti sayampabhā
antalikkhacarāti idaṁ upacārajjhānapuññassa mahānubhāvatāya vuttaṁ.

page number: 321

āluppakārakanti ālopaṁ katvāti attho. haṭṭhatuṭṭhāti ativiya
haṭṭhā ubbilāvitappattā. nāmaṁ karontīti tathā voharanti.
sinerucakkavāḷahimavantapabbatāti ettha dīpasamuddāpīti vattabbaṁ.
tathāhi vakkhati ninnaninnaṭṭhāne samuddā samasamaṭṭhāne dīpāti.
thūpathūpāti unnatunnatā.
[238] atimaññantīti atikkamitvā maññanti hīḷentīti
attho. teneva nayenāti ekacce vaṇṇavanto hontītiādinā
vuttanayena. padālatāti evaṁnāmikā latājāti. tassā kira
pārāsavajāti galocīti vadanti. akaṭṭheeva bhūmippadese pacanato
akaṭṭhapāko. akaṇoti kuṇḍakarahito sumanasaṅkhātajātipupphasadiso.
yo yo raso etassāti yaṁyaṁraso odano taṁ yaṁyaṁrasaṁ yādisaṁ
rasavantanti attho. rasapaṭhavī bhūmippappaṭako padālatā ca paribhuttā
sudhāhāro viya khuddaṁ vinodetvā rasaharaṇīhi rasameva paribrūhentā
tiṭṭhanti. vatthuno sukhumabhāveneva nissandā sukhumā nissandasukhumabhāveneva
gahaṇindhanameva ca honti. odano pana paribhutto rasaṁ
vaḍḍhentopi vatthuno oḷārikabhāvena nissandaṁ vissajjento passāvaṁ
kasaṭañca uppādetīti āha tato pabhūti muttakarīsaṁ sañjāyatīti.
purimattabhāvesu pavattaupacārajjhānānubhāvena yāva sattasantāne
kāmarāgavikkhambhanavegena samitāni na tāva bahalakāmarāgupanissayāni
itthīpurisindriyāni pāturahesuṁ. yadā panassa vicchinnatāya

page number: 322

bahalakāmarāgo laddhāvasaro ahosi tadā tadupanissayāni tāni sattānaṁ
attabhāvesu sañjāyiṁsu. tena vuttaṁ purisassa .pe. pātubhavatīti.
tenevāha tatra sudantiādi.
[239] alasajātikassāti sajjukameva taṇḍulaṁ aggahetvā
paradivasassatthāya gahaṇena alasapakatikassa. anutthunantīti anusocanti.
sammanneyyāmāti samanujāneyyāma. noti amhesu. sammāti
sammadeva. yathārahaṁ khīyitabbanti khīyanārahaṁ nindanīyaṁ. garahitabbanti
hīḷetabbaṁ. ayameva bhagavā paṭibalo niggahapaggahaṁ kātunti yojanā.
saṁrañjetīti saṅgahavatthūhi sammadeva rameti pīneti. vivaṭṭaṭṭhāyiasaṅkheyyaṁ
catusaṭṭhīantarakappasaṅgahaṁ. vīsatiantarakappasaṅgahanti keci.
sesāsaṅkheyyāni kālato tena samappamāṇāneva.
[240] mahādhārāhīti tālasālakkhandhappamāṇāhi mahatīhi
khārudakadhārāhi. samantatoti sabbaso. paṭhavitoti paṭhaviyā heṭṭhimantato
pabhūti. tena hi khārudakena phuṭṭhaphuṭṭhā paṭhavīpabbatādayo udake
pakkhittaloṇasakkharā viya vilīyanteva. tasmā paṭhavīsandhārudakena
saddhiṁ ekudakameva taṁ hotīti keci. apare paṭhavīsandhārakaṁ
udakakkhandhañca udakasandhārakaṁ vāyukkhandhañca anavasesato vināsetvā
sabbattha sayameva ekoghabhūtaṁ tiṭṭhatīti vadanti. taṁ yuttaṁ. tayopi
brahmaloketi parittābhāppamāṇābhāabhassarabrahmaloke. tadidaṁ
ayampana visesoti āraddhattā vuttaṁ. aññathā chapi brahmaloketi

page number: 323

vattabbaṁ siyā. subhakiṇheti ukkaṭṭhaniddesena tatiyajjhānabhūmiyā
upalakkhaṇaṁ. parittasubhāppamāṇasubhepi hi āhacca udakaṁ tiṭṭhati.
heṭṭhā ābhassare āhacca tiṭṭhatīti etthāpi eseva nayo. tanti
taṁ kappavināsakaudakaṁ. udakānugatanti udakena anugataṁ phuṭṭhaṁ.
abhibhavitvāti vilīyāpetvā. idamekamasaṅkheyyanti idaṁ
saṁvaṭṭasaṅkhātakappassa ekaṁ asaṅkheyyaṁ.
[241] thūlaraje apagateyeva paṭhavīnissitaṁ saṇharajaṁ apagacchatīti
vuttaṁ tato saṇharajanti. samuṭṭhāpetīti sambandho. visamaṭṭhāne
ṭhitamahārukkheti idaṁ paṭhamaṁ samuṭṭhāpetabbataṁ sandhāya vuttaṁ.
cakkavāḷapabbatampi sinerupabbatampīti mahāpaṭhaviyā viparivattaneneva
viparivattitaṁ cakkavāḷapabbatampi sinerupabbatampi vāto ukkhipitvā
ākāse khipati. te cakkavāḷapabbatādayo. abhihantvāti
ghaṭṭetvā. aññamaññanti ekissā lokadhātuyā cakkavāḷahimavantasineruṁ
aññissā lokadhātuyā cakkavāḷādīhīti evaṁ aññamaññaṁ
samāgamavasena ghaṭṭetvā. sabbasaṅkhāragatanti paṭhavīsandhārakaudakaṁ
taṁsandhārakavātanti sabbaṁ saṅkhāragataṁ vināsetvā sayampi vinassati
vavaṭṭhānassa kāraṇābhāvato.
[242] yadipi saṅkhārānaṁ ahetuko sarasanirodho vināsakābhāvato
santānanirodho pana hetuvirahito natthi yathātaṁ sattakāyesūti
bhājanalokassāpi sahetukena vināsena bhavitabbanti hetuṁ pucchati

page number: 324

kiṁkāraṇā evaṁ loko vinassatīti. itaro yathā tattha nibbattanakasattānaṁ
puññabalena paṭhamaṁ loko vivaṭṭati evaṁ tesampi pāpabalena
saṁvaṭṭatīti dassento akusalamūlakāraṇāti āha. yathā hi
rāgadosamohānaṁ adhikabhāvena yathākkamaṁ rogantarakappo satthantarakappo
dubbhikkhantarakappoti ime tividhā antarakappā vivaṭṭaṭṭhāyimhi
asaṅkheyyakappe jāyanti evamete yathāvuttā tayo saṁvaṭṭā
rāgādīnaṁ adhikabhāveneva hontīti dassento akusalamūlesu
hītiādimāha. ussannatareti ativiya ussanne. dose ussantare
adhikataradosena viya tikkhatarena khārudakena vināso yuttoti vuttaṁ
dose ussannatare udakena vinassatīti. pākaṭasattusadisassa dosassa
aggisadisatā apākaṭasattusadisassa rāgassa khārudakasadisatā ca
yuttāti adhippāyena dose ussannatare agginā rāge udakenāti
kecivādassa adhippāyo veditabbo. rāgo sattānaṁ bahulaṁ pavattatīti
rāgavasena bahuso lokavināso.
evaṁ pasaṅgena saṁvaṭṭādike pakāsetvā idāni yathādhigataṁ
nesaṁ anussaraṇākāraṁ dassetuṁ pubbenivāsaṁ anussarantopītiādi
āraddhaṁ. amumhi saṁvaṭṭakappeti idaṁ saṁvaṭṭakappassa ādito
pāliyaṁ gahitattā vuttaṁ. tatthāpi hi imassa katipayaṁ kālaṁ
bhavādīsu saṁsaraṇaṁ upalabbhatīti. saṁvaṭṭakappe vā vattamānesu
bhavādīsu imassa upapatti ahosi. taṁ dassanametaṁ daṭṭhabbaṁ.

page number: 325

athavā. amumhi saṁvaṭṭakappeti ettha vāsaddo luttaniddiṭṭho
daṭṭhabbo. tena ca aniyamatthena itarāsaṅkheyyānampi saṅgaho
siddho hoti. bhave vātiādīsu kāmādibhave vā aṇḍajādiyoniyā
vā devādigatiyā vā nānattakāyanānattasaññīādiviññāṇaṭṭhitiyā
vā sattāvāse vā khattiyādisattanikāye vā. āsinti
ahosiṁ. vaṇṇasampattiṁ vāti vāsaddena vaṇṇavipattiṁ vāti
dasseti. sālimaṁsodanāhāro vā gihikāle pavattaphalabhojano
vā tāpasādikāle. sāmisā gehasitā somanassādayo. nirāmisā
nekkhammasitā. ādisaddena vivekajasamādhijasukhādīnaṁ saṅgaho.
[243] amuttarāsintiādinā sabbaṁ yāvadicchakaṁ anussaraṇaṁ
dassetvā idāni aññathā atthaṁ dassetuṁ apicātiādi vuttaṁ.
tattha amutrāsinti sāmaññaniddesoyaṁ byāpanicchālopo vā.
amutra amutra āsinti vuttaṁ hoti. anupubbena ārohantassa
yāvadicchakaṁ anussaraṇanti ettha. ārohantassāti paṭilomato ñāṇena
pubbenivāsaṁ ārohantassa. paccavekkhaṇanti anussaritānussaritassa
paccavekkhaṇaṁ na anussaraṇaṁ. itīti vuttatthanidassanaṁ. tañca kho yathārahato
na yathānupubbatoti dassento nāmagottavasenātiādimāha.
vaṇṇādīhīti vaṇṇāhāravedayitāyuparicchedehi. odātotīti ettha
itisaddo ādiaṭṭho pakāraṭṭho vā. tena evamādi evaṁpakārā
nānattatoti dassitaṁ hoti.

page number: 326

[244] cutiyāti cavane. upapāteti upapajjane. samīpatthe
cetaṁ bhummavacanaṁ. cutikkhaṇasāmantā upapattikkhaṇasāmantā cāti
vuttaṁ hoti. tathāhi vakkhati ye pana āsannacutikātiādi.
dibbacakkhuñāṇeneva sattānaṁ cuti ca upapatti ca paññāyatīti āha
dibbacakkhuñāṇatthanti vuttaṁ hotīti. dibbasadisattātiādīsu yaṁ
vattabbaṁ taṁ heṭṭhā vuttameva. ayampana viseso tattha
sotadhātūti padaṁ apekkhitvā itthīliṅgavasena vuttaṁ. idha
napuṁsakaliṅgavasena vattabbaṁ. tattha ca ālokapariggahena payojanaṁ natthi
idha atthīti vuttaṁ ālokapariggahena mahājutikattāpi dibbanti.
kasiṇālokānuggahena pattabbattā sayaṁ ñāṇālokapharaṇabhāvena ca
mahājutikabhāvatoti attho. mahājutikampi hi dibbanti vuccati
dibbamidaṁ byamhantiādīsu. mahāgatikattāti mahanīyagamanattā
vimhayanīyappavattitattāti attho. vimhayanīyā hissa pavatti
tirokuḍḍādigatarūpadassanato. dibbasadisattāti ca hīnupamādassanaṁ devatānaṁ
dibbacakkhutopi imassa mahānubhāvattā. tena dibbacakkhulābhāya yogino
parikammakaraṇaṁ tappaṭipakkhābhibhavassa atthato tassa vijayicchā nāma hoti.
dibbacakkhulābhī ca iddhimā devatānaṁ vacanaggahaṇakkhamanadhammadānavasena
mahāmoggallānattherādayo viya dānaggahaṇalakkhaṇe vohāre
ca pavatteyyāti evaṁ vihāravijayicchāvohārajutigatisaṅkhātānaṁ atthānaṁ
vasena imassa abhiññāñāṇassa dibbacakkhubhāvasiddhito saddavidū ca

page number: 327

tesueva atthesu divusaddaṁ icchantīti vuttaṁ taṁ sabbaṁ saddasatthānusāreneva
veditabbanti.
[245] dassanaṭṭhenāti rūpadassanabhāvena. cakkhunā hi sattā
rūpaṁ passanti. yathā maṁsacakkhu viññāṇādhiṭṭhitaṁ samavisamaṁ ācikkhantaṁ
viya pavattati na tathā idaṁ. idampana sayameva tato sātisayaṁ
cakkhukiccakārīti āha cakkhukiccakaraṇena ca cakkhumivāti cakkhūti.
diṭṭhivisuddhihetuttāti saṅkhepato vuttamatthaṁ vivarituṁ yo hītiādi
vuttaṁ. ucchedadiṭṭhiṁ gaṇhati parato uppattiyā adassanato. etthevāyaṁ
satto ucchinno evamitarepīti. navasattapātubhāvasassatadiṭṭhiṁ
gaṇhati 1- lābhī adhicca samuppattiko 1- viya. buddhaputtā
passantiyevāti uttarapadāvadhāraṇaṁ na purimapadāvadhāraṇaṁ. evañhi
vayaddisadārakādīhi avirodho siddho hoti. manussānaṁ idanti
mānusakaṁ. manussānaṁ gocarabhūtaṁ rūpārammaṇaṁ. tadaññassa
pana dibbatirohitāhi sukhumādibhedassa 2- ca rūpassa dassanato
atikkantamānusakaṁ. evaṁ manussupacāraṁ atikkantaṁ nāma hotīti āha
manussupacāraṁ atikkamitvā rūpadassanenāti. evaṁ visayamukhena
dassetvā idāni visayimukhena dassetuṁ mānusakaṁ vātiādi vuttaṁ.
tatthāpi maṁsacakkhātikkamo tassa kiccātikkameneva daṭṭhabbo.
dibbacakkhunāti dibbacakkhuñāṇenapi daṭṭhuṁ na sakkā khaṇassa
atiittaratāya atisukhumatāya kesañci rūpassa. apica dibbacakkhussa

footnote: 1-1. jhānalābhī adhiccasamuppattiko viya. 2. dibbatirohitātisukhumā....

page number: 328

paccuppannaṁ rūpārammaṇaṁ. tañca purejātapaccayabhūtaṁ na ca
āvajjanaparikammehi vinā mahaggatassa pavatti atthi nāpi
uppajjamānameva rūpaṁ ārammaṇapaccayo bhavituṁ sakkoti bhijjamānaṁ vā.
tasmā cutūpapātakkhaṇe rūpaṁ dibbacakkhunā daṭṭhuṁ na sakkāti
suvuttametaṁ. yadi dibbacakkhuñāṇaṁ rūpārammaṇameva atha kasmā
satte passatīti vuttanti. yebhuyyena sattasantānagatarūpadassanato evaṁ
vuttaṁ. sattaggahaṇassa vā kāraṇabhāvato vohāravasena vuttantipi
keci. te cavamānāti adhippetāti sambandho. evarūpeti na
cutūpapātakkhaṇasamaṅginoti adhippāyo. mohupanissayaṁ nāma kammaṁ
nihīnaṁ nihīnaphalaṁ hotīti āha mohanissandayuttattāti. tabbiparīteti
tassa hīḷitādibhāvassa viparīte ahīḷite anohīḷite anuññāte
anavaññāte cittīkateti attho. suvaṇṇeti sundaravaṇṇe.
dubbaṇṇeti asundaravaṇṇe. sā panāyaṁ suvaṇṇadubbaṇṇatā
yathākkamaṁ kammassa adosadosupanissayatāya hotīti āha
adosanissandayuttattātiādiṁ. sundaraṁ gatiṁ gatā sugatāti āha
sugatigateti. sugatiṁ upapanneti attho. alobhajjhāsayā sattā
vadaññū vigatamaccharā alobhupanissayena kammunā subhagā 1- samiddhā
hontīti āha alobhanissandayuttattā vā aḍḍhe mahaddhaneti.
dukkhaṁ gatiṁ gatā duggatāti āha duggatigateti. lobhajjhāsayā
sattā laddhā maccharino lobhupanissayena kammunā duggatā petā

footnote: 1. sugatāti bhaveyya.

page number: 329

hontīti āha lokanissandayuttattā vā dalidde appannapāneti.
upacitanti phalāvahabhāvena kataṁ. yathā katañhi kammaṁ phaladānasamatthaṁ
hoti tathā kataṁ upacitaṁ.
[246] cavamānetiādīhi dibbacakkhukiccaṁ vuttanti visayamukhena
visayibyāpāramāha. purimehīti vā dibbena cakkhunātiādīni padāni
sandhāya vuttaṁ. ādīhīti ettha casaddo luttaniddiṭṭho. tasmā
dibbena .pe. passatīti imehi cavamānetiādīhi ca dibbacakkhukiccaṁ
vuttanti attho. iminā pana padenāti yathākammupage satte
pajānātīti iminā vākyena. idha bhikkhūti imasmiṁ sāsane bhikkhu.
dibbacakkhuñāṇalābhīti adhippāyo. so ca dibbacakkhuñāṇalābhī
nerayike ca satte paccakkhato disvā ṭhito. evaṁ manasikarotīti
tesaṁ nerayikānaṁ nirayasaṁvattaniyassa kammassa ñātukāmatāvasena
pādakajjhānaṁ samāpajjitvā vuṭṭhāya parikammavasena manasikaroti.
kinnukhotiādi manasikāravidhidassanaṁ. evampana parikammaṁ katvā
pādakajjhānaṁ samāpajjitvā vuṭṭhitassa taṁ kammaṁ ārammaṇaṁ katvā
āvajjanaṁ uppajjati tasmiṁ niruddhe cattāri pañca vā javanāni
javantītiādi sabbaṁ vuttanayameva. visuṁ parikammaṁ nāma natthīti
idampana dibbacakkhuñāṇena vinā yathākammupagañāṇassa visuṁ parikammaṁ
natthīti adhippāyena vuttaṁ. evañcetaṁ icchitabbaṁ aññathā
yathākammupagañāṇassa mahaggatabhāvoeva na siyā. devānaṁ

page number: 330

dassanepi eseva nayo. nerayikadevaggahaṇañcettha nidassanamattaṁ
daṭṭhabbaṁ. ākaṅkhamāno hi dibbacakkhulābhī aññagatikesupi evaṁ
paṭipajjatiyeva. tathāhi vakkhati apāyaggahaṇena tiracchānayoniṁ
dīpetītiādi sugatiggahaṇena manussagatipi saṅgayhatīti ca. taṁ
nirayasaṁvattaniyaṁ kammaṁ ārammaṇaṁ etassāti taṁkammārammaṇaṁ.
pārusakavanādīsūti ādisaddena cittalatāvanādīnaṁ saṅgaho. yathā
cimassāti yathā ca imassa. yathākammupagañāṇassa visuṁ parikammaṁ
natthi. evaṁ anāgataṁsañāṇassāpīti visuṁ parikammābhāvaṁ nidasseti.
tattha kāraṇamāha dibbacakkhupādakāneva hi imināti. tatrāyamadhippāyo
yathā dibbacakkhulābhī nirayādiabhimukhaṁ ālokaṁ vaḍḍhetvā
nerayikādike satte disvā tehi pubbe āyūhitaṁ nirayasaṁvattaniyādikaṁ
kammaṁ tādisena samādānena tajjena ca manasikārena parikkhate
citte yāthāvato jānāti evaṁ yassa yassa sattassa samanantarā
anāgataṁ attabhāvaṁ ñātukāmo taṁ taṁ uddissa ālokaṁ vaḍḍhetvā
tena tena atīte etarahi vā āyūhitaṁ tassa nibbattakaṁ kammaṁ
yathākammupagañāṇena disvā tena nibbattetabbaṁ anāgataṁ attabhāvaṁ
ñātukāmo tādisena samādānena tajjena ca manasikārena parikkhate
citte yāthāvato jānāti. eseva nayo tato paresupi
attabhāvesu. etaṁ anāgataṁsañāṇaṁ nāma. yasmā etaṁ dvayaṁ
dibbacakkhuñāṇena saheva sijjhati nāsati tena vuttaṁ iminā

page number: 331

dibbacakkhunā saheva ijjhantīti.
kāyena duṭṭhu caritaṁ kāyato vā uppannaṁ kilesapūtikattā
duṭṭhaṁ caritaṁ kāyaduccaritanti evaṁ yojetabbo. kāyoti cettha
copanakāyo adhippeto. kāyaviññattivasena pavattaṁ akusalaṁ
kāyakammaṁ kāyaduccaritanti. itaresūti vacīmanoduccaritesu. yasmiṁ
santāne kammaṁ katupacitaṁ asatissa āhārupacchede vipākārahabhāvassa
avigacchanato so tena sahitoti vattabboti āha samannāgatāti samaṅgībhūtāti.
[247] anatthakāmā hutvāti etena mātāpitaro viya puttānaṁ
ācariyupajjhāyā viya ca nissitakānaṁ atthakāmā hutvā garahakā
upavādakā na hontīti dasseti. guṇapariddhaṁsanenāti vijjamānānaṁ
guṇānaṁ viddhaṁsanenāti attho. nanu ca antimavatthunāpi upavādo
guṇapariddhaṁsanamevāti. saccametaṁ. guṇāti panettha jhānādivisesā
uttarimanussadhammā adhippetāti sīlapariddhaṁsanaṁ visuṁ gahitaṁ. tenāha
natthi imesaṁ samaṇadhammotiādi. samaṇadhammoti ca sīlasaṁyamaṁ
sandhāya vadati. jānaṁ vāti yaṁ upavadati tassa ariyabhāvaṁ jānanto
vā. ajānaṁ vāti ajānanto vā. jānanaṁ ajānanañcettha
appamāṇaṁ ariyabhāvoeva pamāṇaṁ. tenāha ubhayathāpi
ariyupavādova hotīti. ariyoti pana ajānato aduṭṭhacittasseva
ariyaguṇābhāvaṁ pavedentassa guṇapariddhaṁsanaṁ na hotīti tassa ariyupavādo

page number: 332

natthīti vadanti. satekicchampana hoti khamāpanena na anantariyaṁ
viya atekicchaṁ. rujjatīti tudati dukkhavedanaṁ uppādetīti attho.
tanti taṁ theraṁ taṁ vā kiriyaṁ. jānantoeva thero atthi te
āvuso patiṭṭhāti pucchi. itaropi saccābhisamayo sāsane
patiṭṭhāti āha sotāpanno ahanti. thero taṁ karuṇāyamāno
khīṇāsavo tayā upavaditoti attānaṁ āvikāsi. sace navakatarā
honti tasmiṁ vihāre bhikkhū. sammukhā akhamāpentepīti purato
khamāpane asambhavantepi. akhamanteti vā pāṭho. taṁ sotāpannassa
vasena veditabbaṁ. parinibbutamañcaṭṭhānanti pūjākaraṇaṭṭhānaṁ sandhāyāha.
[248] samādātabbaṭṭhena samādānāni. kammāni samādānāni
yesaṁ te kammasamādānā. micchādiṭṭhivasena kammasamādānā.
hetuatthaṁ vā antogadhaṁ katvā micchādiṭṭhivasena pare kammesu
samādapakā micchādiṭṭhikammasamādānā. tayimamatthaṁ dassento
micchādiṭṭhivasenātiādimāha. sīlasampannotiādi paripakkindriyassa
maggasamaṅgino vasena vuttaṁ. aggamaggaṭṭhe pana vattabbameva natthi.
aññanti arahattaṁ. evaṁ sampadanti yathātaṁ avassambhāvī
evamidampīti attho. taṁ vācaṁ appahāyātiādīsu ariyupavādaṁ
sandhāya puna evarūpiṁ vācaṁ na vakkhāmīti vadanto vācaṁ pajahati
nāma. puna evarūpaṁ cittaṁ na uppādessāmīti cintento cittaṁ

page number: 333

pajahati nāma. puna evarūpiṁ diṭṭhiṁ na gaṇhissāmīti pajahanto
diṭṭhiṁ pajahati nāma. tathā akaronto neva pajahati na
paṭinissajjati. yathābhataṁ nikkhitto evaṁ nirayeti yathā nirayapālehi
āharitvā niraye ṭhapito evaṁ ṭhapitoyevāti attho.
micchādiṭṭhivasena akattabbaṁ nāma pāpaṁ natthi yato saṁsārakhāṇukabhāvopi
nāma hotīti āha micchādiṭṭhiparamāni bhikkhave vajjānīti.
ucchinnabhavanettiko bhikkhave tathāgatassa kāyo tiṭṭhati ayañceva
kāyo bahiddhā ca nāmarūpantievamādīsu 1- viya idha kāyasaddo
khandhapañcakavisayoti āha kāyassa bhedāti upādinnakkhandhapariccāgāti.
avītarāgassa maraṇato paraṁ nāma bhavantarupādānamevāti āha
parammaraṇāti tadanantaraṁ abhinibbattakkhandhaggahaṇeti. yena tiṭṭhati
tassa upacchedeneva kāyo bhijjatīti āha kāyassa bhedāti
jīvitindriyassupacchedāti. eti imasmā sukhanti āyo puññanti
āha puññasammatā āyāti. āyanti etasmā sukhānīti āyo
puññakammādisukhasādhanaṁ. tenāha sukhānaṁ vā āyassa abhāvāti.
iyati assādiyatīti āyo assādoti āha assādasaññito
āyoti. nāgarājādīnanati ādisaddena supaṇṇādīnaṁ saṅgaho.
asurasadisanti petāsurasadisaṁ. soti asurakāyo. sabbasamussayehīti
sabbehi sampattisamussayehi. vuttavipariyāyenāti suṭṭhu caritaṁ

footnote: 1. dī. sī. 57.

page number: 334

sobhaṇaṁ vā caritaṁ anavajjattātiādinā kāyaduccaritenātiādīnaṁ
padānaṁ vuttassa atthassa vipariyāyena.
[249] nigamavacanaṁ vuttassevatthassa puna vacananti katvā.
ayamettha saṅkhepatthoti dibbena cakkhunā .pe. passatīti ettha
ayaṁ yathāvutto saṅkhepattho.
kasiṇārammaṇanti aṭṭhannampi kasiṇānaṁ vasena kasiṇārammaṇaṁ.
sabbākārenāti cuddasavidhena cittaparidamanena aṭṭhaṅgasamannāgatena
bhūmipādapadamūlasampādanenāti iminā sabbappakārena abhinīhārakkhamaṁ
dibbacakkhuñāṇābhimukhaṁ pesanārahaṁ pesanayoggaṁ katvā.
āsannaṁ kātabbanti dibbacakkhuñāṇuppattiyā samīpabhūtaṁ kātabbaṁ.
tattha upacārajjhānaṁ paguṇataraṁ katvā ārammaṇañca vaḍḍhetabbaṁ.
tenāha upacārajjhānaṁ gocaraṁ katvā vaḍḍhetvā ṭhapetabbanti.
tatthāti tasmiṁ vaḍḍhite kasiṇārammaṇe. appanāti jhānavasena
appanā. na hi akataparikammassa abhiññāvasena appanā ijjhati.
tenāha pādakajjhānanissayaṁ hotīti. pādakajjhānārammaṇaṁ hotīti
attho. na parikammanissayanti parikammassa taṁ kasiṇārammaṇaṁ
apassayo na hoti. tathā sati rūpadassanaṁ na siyā. imesūti
yathāvuttesu tejokasiṇādīsu tīsu kasiṇesu. uppādetvāti
upacārajjhānuppādanena uppādetvā. upacārajjhānappavattiyā hi saddhiṁ
paṭibhāganimittuppatti. tatthāti kasiṇaniddese. antoyeva rūpagataṁ

page number: 335

passitabbaṁ na bahiddhā vikkhepāpattihetubhāvato. parikammassa
vāro atikkamatīti idha parikammaṁ nāma yathāvuttakasiṇārammaṇupacārajjhānaṁ
taṁ rūpagataṁ passato nappavattati kasiṇālokavasena ca
rūpagatadassanaṁ kasiṇāloko ca parikammavasenāti tadubhayampi parikammassa
appavattiyā na hoti. tenāha tato āloko antaradhāyati
tasmiṁ antarahite rūpagatampi na dissatīti. rūpagataṁ passato
parikammassa vāro atikkamati parikammamatikkantassa kasiṇārammaṇaṁ
ñāṇaṁ na hotīti rūpagataṁ na dissati. kathampana paṭipajjitabbanti
āha athānenātiādiṁ. evaṁ anukkamenāti punappunaṁ pādakajjhānaṁ
samāpajjitvā tato tato vuṭṭhāya abhiṇhaṁ ālokassa
pharaṇavasena āloko thāmagato hoti ciraṭṭhāyī. tathā ca sati
tattha sucirampi rūpagataṁ passateva. tena vuttaṁ ettha
āloko .pe. hotīti. svāyamattho tiṇukkupamāya vibhāvetabboti
dassento āha rattiṁ tiṇukkāyātiādiṁ.
[250] tattha punappunaṁ pavesananti punappunaṁ pādakajjhānasamāpajjanaṁ.
thāmagatālokassa yathāparicchedena ṭhānanti yattakaṁ ṭhānaṁ
paricchinditvā kasiṇaṁ vaḍḍhitaṁ thāmagatassa ālokassa tattakaṁ
pharitvā avaṭṭhānaṁ. anāpāthagatanti apāthagamanayoggassa vasena
vuttaṁ. antokucchigatādi pana tadabhāvato tena visesitabbameva.
tadevāti dibbacakkhumeva. etthāti etesu rūpamārabbha pavattesu

page number: 336

cittesu. rūpadassanasamatthanti rūpaṁ sabhāvato vibhāvanasamatthaṁ
cakkhuviññāṇaṁ viya. pubbabhāgacittānīti āvajjanaparikammasaṅkhātāni
pubbabhāgacittāni. tāni hi ārammaṇaṁ karontānipi na yāthāvato
taṁ vibhāvetvā pavattanti āvajjanasampaṭicchanacittāni viya. taṁ
panetaṁ dibbacakkhu. paripanthoti antarāyiko. jhānavibbhantakoti
jhānummattako jhānabhāvanāmukhena ummādappatto. appamattena
bhavitabbanti dibbacakkhuṁ mayā adhigatanti santosaṁ anāpajjitvā
vipassanānuyogavasena vā saccābhisamayavasena vā appamattena bhavitabbaṁ.
evaṁ passitukāmenātiādinā dibbacakkhussa nānāvajjanaparikammañceva
dibbacakkhuñāṇañca dassitaṁ na tassa uppattikkamoti taṁ dassetuṁ
tatrāyantiādi vuttaṁ. taṁ heṭṭhā vuttanayattā suviññeyyameva.
[251] itīti evaṁ vuttappakārenāti attho. tena so evaṁ
samāhite cittetiādinā yathādassitaṁ pāligatiṁ tassā atthavivaraṇanayañca
paccāmasati. saccesu viya ariyasaccāni khandhesu upādānakkhandhā
antogadhā tadubhaye ca sabhāvato samudayato atthaṅgamato assādato
ādīnavato nissaraṇato ca yathābhūtaṁ sayambhuñāṇena avedi aññāsi
paṭivijjhi pavedesi vāti sātisayena pañcakkhandhāvabodhena
bhagavāva thometabboti āha pañcakkhandhavidūti. Ñatvā viññeyyāti
sambandho. tāsūti pañcasu abhiññāsu.

page number: 337

taggahaṇeneva ca paribhaṇḍañāṇānaṁ gahitattā pañcāti vuttaṁ. tenāha
etāsu hītiādi.
tattha paribhaṇḍañāṇānīti parivārañāṇāni. yathā hi sinerussa
parivāraṭṭhānāni yāni taṁsiddhiyā siddhāni mekhalaṭṭhānāni paribhaṇḍānīti
vuccanti evaṁ imānipi dibbacakkhusiddhiyā siddhāni tassa paribhaṇḍānīti
vuttāni. idhāgatānīti ettha idhāti yathādassitāni suttapadāni
sandhāya vuttaṁ. tato aññesu pana sāmaññaphalādīsu
manomayañāṇampi visuṁ abhiññāñāṇabhāvena āgataṁ. tesūti idaṁ
paccāmasanaṁ. kiṁ tikānaṁ udāhu ārammaṇānanti. kiñcettha
yadi tikānaṁ tadayuttaṁ na hi tikesu abhiññāñāṇāni pavattanti
atha ārammaṇānaṁ tampi ayuttaṁ na hi aññaṁ uddisitvā
aññassa paccāmasanaṁ yuttanti. yathā icchati tathā bhavatu tāva
tikānaṁ nanu vuttaṁ na hi tikesu abhiññāñāṇāni pavattantīti.
nāyaṁ virodho tikavohārena ārammaṇānaṁyeva gayhamānattā.
athavā pana hotu ārammaṇānaṁ. nanu vuttaṁ aññaṁ uddisitvā aññassa
paccāmasanaṁ yuttanti. ayampi na doso yathāvuttakāraṇenevāti.
asatipi vatthubhede bhūmikālasantānabhedavasena bhinnesu sattasu
ārammaṇesu tikavasena hesa bhedo gahito. iddhividhañāṇassa
maggārammaṇatāya abhāvato idha maggārammaṇattiko na labbhati.

page number: 338

tanti iddhividhañāṇaṁ. kāyaṁ cittasannissitaṁ katvātiādīsu
yaṁ vattabbaṁ taṁ heṭṭhā vuttameva. upayogaladdhanti laddhupayogavacanaṁ.
dutiyāvibhattiyā vasena vuttaṁ kāyaṁ pariṇāmetīti. tenāha
rūpakāyārammaṇatoti. rūpakāyassa vaṇṇārammaṇatoti attho.
tadeva cittanti yadeva kāyavasena cittapariṇāmane vuttaṁ
pādakajjhānacittaṁ tadeva.
[252] rāmagāme cetiyaṁ ṭhapetvā sesesu sattasu cetiyesu
dhātuyo iddhiyā āharitvā rājagahe bhūmigharamaṇḍape kataṁ
mahādhātunidhānaṁ. ime gandhātiādinā paccuppanne gandhādike
gahetvāpi asussanādivisesayuttaṁ anāgatameva nesaṁ rūpaṁ
adhiṭṭhānacittassa ārammaṇaṁ hoti anāgatādhiṭṭhānattā. vattaniyasenāsanaṁ
nāma vijjhāṭaviyaṁ vihāro. dadhirasanti dadhimaṇḍo. taṁ adhiṭṭhahantassa
anāgataṁ dadhivaṇṇaṁ ārammaṇaṁ hoti. paccuppannārammaṇaṁ hoti
paccuppannassa rūpakāyassa ārammaṇakaraṇato. sakāyacittānanti
attano kāyassa cittassa ca.
[253] saddo ca paritto sabbassa rūpassa kāmāvacarabhāvato.
vijjamānaṁyevāti vattamānaṁyeva. sotāpannassa cittanti sotāpannassa
āveṇikaṁ cittaṁ. sakadāgāmissātiādīsupi eseva nayo. yāva arahato
netabbanti sakadāgāmi anāgāmino cittaṁ na jānāti anāgāmi
arahatoti evaṁ netabbaṁ. sabbesanti sabbesaṁ ariyānaṁ cittaṁ jānāti.

page number: 339

ko pana vādo anariyānaṁ. aññopi uparimo anāgāmiādi
heṭṭhimassa sakadāgāmiādikassa cittaṁ jānātīti sambandho. atītassa
anāgatassa ca parassa cittassa jānanaṁ sambhavati paccuppannassa
pana na sambhavatīti adhippāyena pucchati kathaṁ paccuppannārammaṇaṁ
hotīti. itaropi yattha sambhavati taṁ dassanatthaṁ paccuppannaṁ tāva
vibhajitvā dassento paccuppannaṁ nāma tividhantiādimāha. tattha
uppādaṭhitibhaṅgappattanti uppādaṁ ṭhitiṁ bhaṅgañca pattaṁ.
khaṇattayapariyāpannanti attho.
[254] etthantare ekaṁ dve santativārā veditabbāti
etthantare pavattā rūpasantativārā ekaṁdvesantativārā nāmāti
veditabbāti attho. ālokaṭṭhānato ovarakaṁ paviṭṭhassa pageva
tattha nisinnassa viya yāva rūpagataṁ pākaṭaṁ hoti tattha upaḍḍhavelā
avibhūtavārā upaḍḍhavelā vibhūtavārā tadubhayaṁ gahetvā dve santativārāti
vuttaṁ. tayidaṁ na sabbasādhāraṇaṁ ekaccassa sīghampi pākaṭaṁ hotīti
ekaṁdvesantativārāti ekaggahaṇampi kataṁ. atiparittasabhāvautuādisamuṭṭhānā
vā ekaṁdvesantativārā veditabbā. tīre akkantudakalekhā nāma kāḷusiyaṁ
gatā tīrasamīpe udakarājī. yāva na vippasīdatīti kāḷusiyavigamena yāva
vippasannā na hoti. keci pana atinte tīre allapādena akkante
yāva pāde udakalekhā na vippasīdati na saṁsīdati na vūpasamatīti evamettha
atthaṁ vadanti.

page number: 340

te panete kiriyābhedena vuttā kālavisesā na aññamaññaṁ samasamā
ūnādhikabhāgavanto daṭṭhabbā. dve tayo javanavārā kāmāvacarajavanavaseneva
veditabbā na itarajavanavasena. na hi te parimitakālā anantarā
pavattabhavaṅgādayopi tadantogadhāva daṭṭhabbā. tadubhayanti rūpārūpasantatidvayaṁ.
ekabhavaparicchinnanti paṭisandhicutiparicchinnaṁ. ekabhavapariyāpannaṁ
dhammajātaṁ etarahīti vattabbaṁ addhāpaccuppannaṁ nāma. manoti
sasampayuttaṁ viññāṇamāha. dhammāti ārammaṇadhammā. manoti
vā manāyatanaṁ. dhammāti vedanādayo arūpakkhandhā. ubhayametaṁ
paccuppannanti addhāpaccuppannaṁ hontaṁ etaṁ ubhayaṁ hotīti attho.
viññāṇanti nikantiviññāṇaṁ. tañhi tasmiṁ paccuppanne chandarāgavasena
paṭibaddhaṁ hoti. abhinandatīti taṇhādiṭṭhābhinandanāhi abhinandati.
tathābhūto ca vatthupariññāya abhāvato tesu paccuppannesu dhammesu
saṁhirati taṇhādiṭṭhīhi ākaḍḍhiyati. ettha ca dvādasāyatanāni
ekaṁ paccuppannanti āgatāni. tattha pavatto chandarāgo
addhāpaccuppannārammaṇo na khaṇapaccuppannārammaṇoti viññāyatīti
dassento yaṁ sandhāya bhaddekarattasutte .pe. saṁhiratīti
vuttanti āha. paccuppannañca yo dhammaṁ tattha tattha vipassatīti
etthāpi vipassanācittaṁ khaṇapaccuppannaṁ vipassitabbadhammā
addhāpaccuppannāti gahetabbaṁ. aññathāpi vipassanāva na sambhaveyya.

page number: 341

khaṇapaccuppannaṁ pāliyaṁ āgatanti na vuttaṁ tassa vasena ārammaṇakaraṇassa
aṭṭhakathāya anāgatattā.
kecīti abhayagirivāsino. ekakkhaṇe cittaṁ uppajjatīti
iddhicittassa uppattisamakālameva paracittassāpi uppattisambhavatoti
yuttidassanaṁ. yathā ākāsetiādi sadisudāharaṇaṁ. tampana tesaṁ
vacanaṁ ayuttaṁ. kasmā. maggaphalavīthito aññathā aniṭṭhe ṭhāne
āvajjanajavanānaṁ nānārammaṇabhāvappattidosatoti yuttivacanaṁ. yadi
evaṁ kathaṁ cetopariyañāṇaṁ paccuppannārammaṇaṁ hotīti āha
santatipaccuppannaṁ panātiādiṁ. addhāpaccuppannaṁ javanavārena
dīpetabbaṁ na sakalena paccuppannaddhunāti adhippāyo.
[255] tatrāyaṁ dīpanātiādi javanavārassa addhāpaccuppannabhāvadīpanamukhena
iddhicittassa pavattiākāradīpanaṁ. itarānīti āvajjanaparikammacittāni.
ettha ca kecīti yadipi abhayagirivāsino adhippetā te pana cittassa ṭhitikkhaṇaṁ
na icchantīti ṭhitikkhaṇe vā paṭivijjhatīti na vattabbaṁ siyā tathā ye iddhimassa
ca parassa ca ekakkhaṇe cittaṁ uppajjatīti vadanti tesaṁ ṭhitikkhaṇe vā
bhaṅgakkhaṇe vā paṭivijjhatīti vacanaṁ na sameti. na hi tasmiṁ khaṇadvaye uppajjamānaṁ
paracittena saha ekakkhaṇe uppajjati nāmāti. ßēhitibhaṅgakkhaṇesu ca
uppajjamānaṁ ekadesaṁ paccuppannārammaṇaṁ ekadesaṁ atītārammaṇaṁ
āpajjati. yañca vuttaṁ parassa cittaṁ jānissāmīti rāsivasena

page number: 342

mahājanassa citte āvajjiteti ettha ca mahājano atthato pare
aneke puggalāti paresaṁ cittaṁ jānissāmīti āvajjanappavatti vattabbā
siyā tathāpi parassāti mahājanassāti attho sambhaveyya. tathāpi
tassa ekapuggalasseva vā cittarāsiṁ āvajjitvā ekassa paṭivijjhanaṁ
ayuttaṁ. na hi rāsiāvajjanaṁ ekadesāvajjanaṁ hoti tasmā tehi
mahājanassa citte āvajjitetiādi na vattabbaṁ. yampana te vadanti
yasmā iddhimassa ca parassa ca ekakkhaṇe cittaṁ uppajjatīti tatthāyaṁ
adhippāyo yutto siyā cetopariyañāṇalābhī parassa cittaṁ
ñātukāmo pādakajjhānaṁ samāpajjitvā vuṭṭhāya atītādivibhāgaṁ akatvā
cittasāmaññena imassa cittaṁ jānāmi imassa cittaṁ jānāmīti parikammaṁ
katvā puna pādakajjhānaṁ samāpajjitvā vuṭṭhāya sāmaññeneva cittaṁ
āvajjitvā tiṇṇaṁ catunnaṁ vā parikammānaṁ anantarā cetopariyañāṇena
paracittaṁ paṭivijjhati vibhāveti rūpaṁ viya dibbacakkhunā. tato parampana
kāmāvacaracittehi sarāgādivavaṭṭhānaṁ hoti nīlādivavaṭṭhānaṁ viya. tattha
dibbacakkhunā diṭṭhahadayavatthurūpassa sattassa abhimukhībhūtassa cittasāmaññena
cittaṁ āvajjamānaṁ āvajjanaṁ abhimukhībhūtaṁ vijjamānaṁ cittaṁ ārammaṇaṁ katvā
cittaṁ āvajjati parikammāni ca taṁtaṁ vijjamānaṁ cittaṁ cittasāmaññeneva
ārammaṇaṁ katvā cittajānanaparikammāni hutvā pavattanti. cetopariyañāṇampana
vijjamānaṁ cittaṁ paṭivijjhantaṁ vibhāventaṁ tena saha ekakkhaṇeeva uppajjati.

page number: 343

tattha yasmā santānassa santānaggahaṇato ekattavasena āvajjanādīni
cittantveva pavattāni tañca cittameva yaṁ cetopariyañāṇena vibhāvitaṁ
tasmā samānākārappavattito na aniṭṭhe maggaphalavīthito aññasmiṁ
ṭhāne nānārammaṇatā āvajjanajavanānaṁ hoti. paccuppannārammaṇañca
parikammaṁ paccuppannārammaṇassa cetopariyañāṇassa āsevanapaccayena
paccayoti siddhaṁ hoti. atītattiko ca evaṁ upapanno hoti.
aññathā santatipaccuppanne addhāpaccuppanne ca paccuppannanti
idha vuccamāne atītānāgatānañca paccuppannatā āpajjeyya
tathā ca sati paccuppanno dhammo paccuppannassa dhammassa
anantarapaccayena paccayoti vattabbaṁ siyā na ca taṁ vuttaṁ.
purimā purimā atītā atītā khandhā pacchimānaṁ pacchimānaṁ
paccuppannānaṁ khandhānaṁ anantara .pe. anulomaṁ gotrabhussāti
ādivacanato pana addhāsantatipaccuppannesveva ca anantarātītā
cattāro khandhā atītāti viññāyanti na ca abhidhammamātikāya
āgatassa paccuppannapadassa addhāsantatipaccuppannapadatthatā katthaci
pāliyaṁ vuttā. tasmā tehi iddhimassa ca parassa ca ekakkhaṇe
cittappavattiyā cetopariyañāṇassa paccuppannārammaṇatā vuttā.
yadā pana yaṁ imassa cittaṁ pavattaṁ taṁ jānāmi yaṁ bhavissati taṁ
jānāmīti vā ābhogaṁ katvā pādakajjhānasamāpajjanādīni karoti
tadā āvajjanaparikammāni cetopariyañāṇañca atītānāgatārammaṇāneva

page number: 344

honti āvajjaneneva vibhāgassa katattā. ye pana iddhimā
parassa cittaṁ jānitukāmo āvajjati āvajjanaṁ khaṇapaccuppannaṁ
ārammaṇaṁ katvā teneva saha nirujjhati tato cattāri pañca
vā javanāni yesaṁ pacchimaṁ iddhicittaṁ sesāni kāmāvacarāni tesaṁ
sabbesampi tadeva niruddhaṁ cittaṁ ārammaṇaṁ hoti na ca tāni
nānārammaṇāni honti addhāvasena paccuppannārammaṇattāti idaṁ
vacanaṁ nissāya āvajjanajavanānaṁ paccuppannātītārammaṇabhāvepi
nānārammaṇatābhāvo viya ekadviticatupañcacittakkhaṇānāgatesupi
cittesu āvajjitesu āvajjanajavanānaṁ yathāsambhavaṁ
anāgatapaccuppannātītārammaṇabhāvepi nānārammaṇatā na siyā tena
catupañcacittakkhaṇānāgate āvajjite anāgatārammaṇaparikammānantaraṁ
khaṇapaccuppannārammaṇaṁ cetopariyañāṇaṁ siddhanti vadanti tesaṁ vādo
anāgatārammaṇo dhammo paccuppannārammaṇassa dhammassa āsevanapaccayena
paccayo paccuppannārammaṇo dhammo atītārammaṇassa dhammassa
āsevanapaccayena paccayoti imesaṁ pañhānaṁ anuddhaṭattā gaṇanāya
ca āsevane tīṇīti vuttattā na sijjhati. na hi kusalakiriyāmahagagataṁ
anāsevanaṁ atthīti. etassa ca vādassa nissayabhāvo āvajjanajavanānaṁ
khaṇapaccuppannaniruddhārammaṇatāvacanassa na sijjhati yaṁ pavattaṁ
pavattissati cāti visesaṁ akatvā gahaṇe āvajjanassa anāgataggahaṇābhāvaṁ
tadabhāvājavanānampi pavattamānaggahaṇābhāvañca

page number: 345

sandhāyeva tassa vuttattā. tadā hi bhavaṅgacalanānantaraṁ abhimukhībhūtameva
cittaṁ ārabbha anāvajjanā pavattatīti. jānanacittassāpi
vattamānārammaṇabhāve āvajjanajānanacittānaṁ sahaṭṭhānadosāpattiyā
rāsiekadesāvajjanapaṭivedhe sampattasampattāvajjanajānane ca adiṭṭhe
ṭhāne āvajjanajavanānaṁ nānārammaṇabhāvadosāpattiyā ca yaṁ vuttaṁ
khaṇapaccuppannaṁ cittaṁ cetopariyañāṇassa ārammaṇaṁ hotīti taṁ
ayuttanti paṭikkhipitvā yathāvuttadosāpattiṁ kālavasena ca
addhāsantatipaccuppannārammaṇattā nānārammaṇatābhāvaṁ disvā
āvajjanajavanānaṁ pavattamānataṁ niruddhārammaṇabhāvo vuttoti tampi vacanaṁ
purimavādino nānujāneyyuṁ tasmiñhi sati āvajjanā kusalānantiādīsu
viya aññapadasaṅgahitassa anantarapaccayavidhānato paccuppannārammaṇā
āvajjanā atītārammaṇānaṁ khandhānaṁ anantarapaccayena paccayoti
ca vattabbaṁ siyā na ca vuttanti. kasmā panevaṁ cetopariyañāṇassa
paccuppannārammaṇatā vicāritā nanu atīto dhammo paccuppannassa
dhammassa anāgato dhammo paccuppannassa dhammassa ārammaṇapaccayena
paccayoti etesaṁ vibhaṅgesu atītā khandhā iddhividhañāṇassa
cetopariyañāṇassa pubbenivāsānussatiñāṇassa yathākammupagañāṇassa
āvajjanāya ārammaṇapaccayena paccayo anāgatā khandhā iddhividhañāṇassa
cetopariyañāṇassa anāgataṁsañāṇassa āvajjanāya ārammaṇapaccayena paccayoti

page number: 346

uppannattike ca anuppannā khandhā uppādino khandhā iddhividhañāṇassa
cetopariyañāṇassa anāgataṁsañāṇassa āvajjanāya ārammaṇapaccayena
paccayoti cetopariyañāṇaggahaṇaṁ katvā paccuppanno dhammo
paccuppannassa dhammassāti etassa vibhaṅge paccuppannā khandhā
iddhividhañāṇassa āvajjanāya ārammaṇapaccayena paccayoti
uppannattike ca uppannā khandhā iddhividhañāṇassa āvajjanāya
ārammaṇapaccayena paccayoti ettakasseva vuttattā paccuppanne
citte cetopariyañānaṁ na pavattatīti viññāyati yadi hi pavatteyya
purimesu viya itaresu ca cetopariyañāṇaggahaṇaṁ kattabbaṁ siyāti.
saccaṁ kattabbaṁ. nayadassanavasena pana taṁ saṅkhittanti aññāya
pāliyā viññāyati. atītārammaṇo dhammo paccuppannārammaṇassa
dhammassa ārammaṇapaccayena paccayo anāgatārammaṇo dhammo
paccuppannārammaṇassa paccuppannārammaṇo paccuppannārammaṇassāti
etesañhi vibhaṅgesu cetopariyañāṇena atītārammaṇapaccuppannacittasamaṅgissa
cittaṁ jānāti atītārammaṇā paccuppannā khandhā cetopariyañāṇassa
āvajjanāya ārammaṇapaccayena paccayo cetopariyañāṇena
anāgatārammaṇapaccuppannacittasamaṅgissa cittaṁ jānāti anāgatārammaṇā
paccuppannā khandhā cetopariyañāṇassa āvajjanāya ārammaṇapaccayena paccayo
cetopariyañāṇena paccuppannārammaṇapaccuppannacittasamaṅgissa cittaṁ jānāti

page number: 347

paccuppannārammaṇā paccuppannā khandhā cetopariyañāṇassa āvajjanāya
ārammaṇapaccayena paccayoti cetopariyañāṇassa paccuppannārammaṇe
pavatti vuttāti. tenevāyaṁ vicāraṇā katāti veditabbā.
[256] tesanti tesu dvīsu ñāṇesūti niddhāraṇe sāmivacanaṁ.
cittameva ārammaṇaṁ cetopariyañāṇattāti adhippāyo. tenāha
aññaṁ khandhaṁ vā khandhapaṭibaddhaṁ vā na jānātīti. tattha khandhapaṭibaddhaṁ
nāma nāmagottādi. yadi evaṁ kathaṁ maggārammaṇanti āha
maggasampayuttacittārammaṇattā pana pariyāyato maggārammaṇanti vuttanti.
cetanāmattameva ārammaṇaṁ tathāhi taṁ yathākammupagañāṇanti vuccatīti
adhippāyo. khandhapaṭibaddhesūti ettha nibbānampi khandhapaṭibaddhameva
khandhehi visayikatattāti vadanti. tathāhi vuttaṁ aṭṭhasāliniyaṁ atīte
buddhā maggaṁ bhāvayiṁsu phalaṁ sacchākaṁsu anupādisesāya nibbānadhātuyā
parinibbāyiṁsūti. chinnavaṭumakānussaraṇavasena maggaphalanibbānapaccavekkhaṇatopi
appamāṇārammaṇanti. tattha maggaphalapaccavekkhaṇāni tāva
pubbenivāsānussatiñāṇena maggaphalesu ñātesu pavattanti
nibbānapaccavekkhaṇañca nibbānārammaṇesu appamāṇadhammesu ñātesūti
maggādipaccavekkhaṇāni pubbenivāsānussatiñāṇassa appamāṇārammaṇataṁ
sādhentīti veditabbāni. appamāṇā khandhā pubbenivāsānussatiñāṇassa
ārammaṇapaccayena paccayo icceva hi vuttaṁ na vuttaṁ nibbānanti.
tasmā pubbenivāsañāṇenaeva

page number: 348

maggaphalapaccavekkhaṇakicce vuccamānepi nibbānapaccavekkhaṇatā na sakkā
vattuṁ. aṭṭhakathāyampana nibbānārammaṇatā nidassitā.
[257] kusalā khandhāti iddhividhapubbenivāsānāgataṁsañāṇāpekkho
bahuvacananiddeso na cetopariyañāṇayathākammupagañāṇāpekkhoti
tesaṁ catukkhandhārammaṇabhāvassa asādhakoti ce. na aññattha
avitakkavicāramattā khandhā ca vicāro ca cetopariyañāṇassa
pubbenivāsānussatiñāṇassa anāgataṁsañāṇassa ārammaṇapaccayena
paccayoti savitakkasavicārā khandhā ca vitakko ca cetopariyañāṇassa
pubbenivāsānussatiñāṇassa anāgataṁsañāṇassa ārammaṇapaccayena
paccayoti ca vuttattā cetopariyañāṇāpekkhopi bahuvacananiddesoti
imassatthassa siddhito. evampi yathākammupagañāṇassa avitakkavicāramattā
khandhā ca vicāro cātiādīsu avuttattā catukkhandhārammaṇatā na sijjhatīti.
na tattha avacanassa aññakāraṇattā. yathākammupagañāṇena hi kammasaṁsaṭṭhā
cattāro khandhā kammamukhena gayhanti. tañhi yathā cetopariyañāṇaṁ
purimaparikammavasena avitakkādivibhāgaṁ sarāgādivibhāgañca cittaṁ vibhāveti
na evaṁ savibhāgaṁ vibhāveti. kammavaseneva pana kammasamudāyaṁ vibhāveti.
tasmā avitakkavicāramattā khandhā ca vicāro cātiādikena
vibhāgakaraṇena taṁ na vuttaṁ na catukkhandhā nānārammaṇatoti. idampanassa
akāraṇanti keci. tatthāpi

page number: 349

pubbenivāsānussatiñāṇassa yathākammupagañāṇassa anāgataṁsañāṇassāti paṭhantieva.
na hi taṁ kusalākusalavibhāgaṁ viya savitakkādivibhāgaṁ kammaṁ vibhāvetuṁ asamatthaṁ.
duccaritasucaritavibhāvanampi hi lobhādialobhādisampayogavibhāgavisesavibhāvanaṁ
hotīti. pubbenivāsānussatiñāṇaṁ nāmagottānussaraṇakālena vattabbārammaṇanti
ettakameva aṭṭhakathāyaṁ vuttaṁ. nāmagottampana khandhapaṭibaddho sammatisiddho
byañjanattho na byañjananti. ayamettha amhākaṁ khantīti ācariyassāyaṁ
attano mati. yampana vuttaṁ na byañjananti tassa samatthanaṁ byañjanañhītiādi.
[258] kāmāvacare nibbattissatīti nibbattikkhandhajānanamāha.
etthāti etasmiṁ ajjhattārammaṇattikavasena abhiññāñāṇānaṁ
ārammaṇavicāre.
[259] ajjhattārammaṇañceva bahiddhārammaṇañcāti ekajjhaṁ
gahetvāti yaṁ vuttaṁ porāṇaṭṭhakathāyaṁ taṁ kālena .pe. hotiyevāti
iminā adhippāyena vuttanti attho. na hi ajjhattabahiddhā
nāma visuṁ ekaṁ atthi nāpi taṁ ekajjhaṁ ārammaṇaṁ kariyatīti.
yadi evaṁ tikoeva na pūrati padadvayāsaṅgahitassa tatiyassa
atthantarassa abhāvato na pakārabhedavisayattā tikaniddesassa.
tathāhi aṭṭhakathāyaṁ teeva tippakārepi dhammeti vuttaṁ. teeva
ajjhattādivasena tividhepi dhammeti attho. ettha hi teeva
dhammeti avatvā tippakāreti vacanaṁ pakārabhedanibandhanā nāma ayaṁ

page number: 350

tikadesanāti dassanatthaṁ. yathā hi kusalattikādīnaṁ desanā yathārahaṁ dhammānaṁ
jātisampayogappahānasikkhābhūmiārammaṇappabhedaniyamakālādibhedanibandhanā
na evamayaṁ jātiādibhedanibandhanā nāpi sanidassanattikahetudukādidesanā
viya sabhāvādibhedanibandhanā athakho pakārabhedanibandhanā. pañceva hi
khandhā sasantatipariyāpannataṁ upādāya ajjhattāti vuttā parasantatipariyāpannataṁ
upādāya bahiddhāti tadubhayaṁ upādāya ajjhattabahiddhāti. tenāha
anindriyabaddharūpañca nibbānañca ṭhapetvā sabbe dhammā siyā ajjhattā
siyā bahiddhā siyā ajjhattabahiddhāti. nanu cettha atthantarābhāvato
pakārantarassa ca anāmaṭṭhattā tatiyo rāsi natthīti. nayidamevaṁ. yadipi hi
paṭhamapadena asaṅgahitasaṅgaṇhanassa vasena dutiyassa padassa pavattattā
sabbepi sabhāvadhammā padadvayeneva pariggahitā tehi pana visuṁ visuṁ
gahitadhamme ekajjhaṁ gahaṇavasena tatiyapadaṁ vuttanti attheva tatiyo
rāsi na hi samudāyo avayavo hoti. bhinnavatthuke pana dhamme
adhiṭṭhānabhedaṁ amuñcitvā ekajjhaṁ gahaṇaṁ na sambhavatīti kālena
ajjhattaṁ kālena bahiddhā jānanakāleti vuttanti daṭṭhabbaṁ.
terasamaparicchedavaṇṇanā niṭṭhitā.


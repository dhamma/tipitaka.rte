
page number: 001

mahānipātavaṇṇanā
-------------
bhūridattajātakaṁ
yaṁkiñci ratanamatthīti idaṁ satthā sāvatthiyaṁ upanissāya jetavane
viharanto uposathike upāsake ārabbha kathesi.
te kira uposathadivase pātova uposathaṁ adhiṭṭhāya dānaṁ datvā
pacchābhattaṁ gandhamālādihatthā jetavanaṁ gantvā dhammassavanavelāya
ekamantaṁ nisīdiṁsu. tadā pana satthā dhammasabhaṁ āgantvā
alaṅkatabuddhāsane nisīditvā bhikkhusaṁghaṁ oloketvā bhikkhuādīsu pana ye
ārabbha dhammakathā samuṭṭhāti tehi saddhiṁ tathāgatā sallapanti tasmā
ajja upāsake ārabbha pubbacariyapaṭisaṁyuttā dhammakathā samuṭṭhahissatīti
ñatvā upāsakehi saddhiṁ sallapanto uposathikattha upāsakāti
pucchitvā āma bhanteti vutte sādhu upāsakā kalyāṇaṁ vo kataṁ
anacchariyaṁ kho panetaṁ yaṁ tumhe mādisaṁ buddhaṁ ovādadāyakaṁ labhantā
uposathaṁ kareyyātha porāṇakapaṇḍitā anācariyakāpī mahantaṁ yasaṁ
pahāya uposathaṁ kariṁsuyevāti vatvā tuṇhī ahosi tehi yācito
atītaṁ āhari
atīte bhikkhave bārāṇasiyaṁ brahmadatto nāma rājā rajjaṁ
kārento puttassa uparajjaṁ datvā tassa mahantaṁ yasaṁ disvā rajjampi
me gaṇheyyāti uppannāsaṅko taṁ pakkosāpetvā na sakkā

page number: 002

tāta idha vasituṁ tavaṁ ito nikkhamitvā yattha te ruccati tattha
vasitvā mamaccayena kulasantakaṁ rajjaṁ gaṇhāhīti āha. so sādhūti
sampaṭicchitvā pitaraṁ vanditvā nagarā nikkhamitvā anupubbenayeva
yamunaṁ gantvā yamunāya ca samuddassa ca pabbatassa ca antare
paṇṇasālaṁ māpetvā vanamūlaphalāhāro tattha paṭivasati. tadā
samuddaṭṭhikā nāgabhavane ekā matapatikā nāgamāṇavikā aññāsaṁ
sapatikānaṁ yasaṁ oloketvā kilesaṁ nissāya ukkaṇṭhitā nāgabhavanā
nikkhamitvā samuddatīre vicarantī rājaputtassa padavalañjaṁ disvā
padānusārena gantvā taṁ paṇṇasālaṁ addasa. tadā rājaputto phalatthāya
araññaṁ gato hoti. sā paṇṇasālaṁ pavisitvā kaṭṭhattharakañca
sesaparikhāre ca disvā cintesi idaṁ ekassa pabbajitassa vasanaṭṭhānaṁ
bhavissati vīmaṁsissāmi naṁ saddhāpabbajito nu kho no vā sace hi
saddhāpabbajito bhavissati nekkhammādhamutto na me alaṅkatasayanaṁ
sādiyissati sace kāmābhirato bhavissati na saddhāpabbajito mama
sajjitasayanasmiyeva nipajjissati atha naṁ gahetvā attano sāmikaṁ katvā
idheva vasissāmīti. sā nāgabhavanaṁ gantvā dibbapubphāni ceva
dibbagandhe ca āharitvā pupphasayanaṁ sajjetvā paṇṇasālāyaṁ
pupphupahāraṁ katvā gandhacuṇṇāni vikīritvā paṇṇasālaṁ alaṅkaritvā
nāgabhavanameva gatā. rājaputto sāyaṇhasamayaṁ āgantvā
paṇṇasālaṁ paviṭṭho taṁ pavuttiṁ disvā kena nukho imaṁ sayanaṁ sajjitanti
phalāphalaṁ paribhuñjitvā aho sugandhāni pupphāni aho sugandhāni

page number: 003

pupphāni manāpaṁ vata me katvā sayanaṁ paññattanti na saddhāpabbajitabhāvena
somanassajāto pupphasayane parivatetvā nipanno niddaṁ
okamitvā puna divase suriyuggamane uṭṭhāya paṇṇasālaṁ asammajjitvā
vanamūlaphalāphalatthāya agamāsi. tasmiṁ khaṇe nāgamāṇavikā āgantvā
milātāni pupphāni disvā kāmādhimutto esa na saddhāya pabbajito
sakkā naṁ gaṇhitunti ñatvā porāṇapupphāni nīharitvā aññāni
pupphāni āharitvā tatheva pupphasayanaṁ sajjetvā paṇṇasālaṁ alaṅkaritvā
caṅkame ca pupphāni vikīritvā nāgabhavanameva gatā. so taṁ
divasampi pupphasayane sayitvā puna divase cintesi ko nukho imaṁ
paṇṇasālaṁ alaṅkarotīti. so phalāphalatthāya agantvā paṇṇasālāto
avidūre paṭicchanne ṭhāne aṭṭhāsi. itarāpi bahū gandhe ceva
pupphāni ca ādāya assamapadaṁ āgacchati. rājaputto uttamarūpadharaṁ
nāgamāṇavikaṁ disvāva paṭibaddhacitto attānaṁ adassetvā tassā
paṇṇasālaṁ pavisitvā pupphasayanaṁ sajjanakāle pavisitvā kāsi tavanti
pucchi. sā nāgamāṇavikā nāma sāmīti. sassāmikā
assāmikāsīti pucchi. sāmi ahaṁ pubbe sassāmikā idāni assāmikā
vidhavā jātā tavampana kattha vāsikosīti. ahaṁ bārāṇasirañño
putto brahmadattakumāro nāma tavampana nāgabhavanaṁ pahāya kasmā idha
vicarasīti. sāmi ahaṁ tattha sassāmikānaṁ nāgamānavikānaṁ yasaṁ
oloketvā kilesaṁ nissāya ukkaṇṭhitā tato nikkhamitvā sāmikaṁ
pariyesantī vicarāmīti. tena hi bhadde ahampi na saddhāpabbajito

page number: 004

pitarā nīharitattā idhāgantvā viharāmi tavaṁ mā cintayi ahante
sāmiko bhavissāmi ubhopi idha samaggasaṁvāsaṁ vasissāmāti. sā
sādhūti sampaṭicchi. tato paṭṭhāya te ubhopi tattheva samaggasaṁvāsaṁ
vasiṁsu. sā attano ānubhāvena mahārahaṁ gehaṁ māpetvā mahārahaṁ
pallaṅkaṁ āharitvā sayanaṁ paññāpesi. so tato paṭṭhāya
mūlaphalāphalaṁ akhāditvā dibbannapānameva bhuñjitvā jīvitaṁ kappesi.
aparabhāge nāgamāṇavikā gabbhaṁ paṭilabhitvā puttaṁ vijāyi. tassa
sāgaratīre jātattā sāgarabrahmadattoti nāmaṁ kariṁsu. tassa padasā
gamanakāle nāgamāṇavikā dhītaraṁ vijāyi. tassā samuddatīre jātattā
samuddajāti nāmaṁ kariṁsu. gate ca pana kālantare atheko
bārāṇasivāsī vanacarako taṁ ṭhānaṁ patto katapaṭisanthāro rājaputtaṁ
sañjānitvā katipāhaṁ tattha vasitvā deva ahaṁ tumhākaṁ idha vasanabhāvaṁ
rājakulassa ārocessāmīti vatvā taṁ vanditvā tato nikkhamitavā
nagaraṁ agamāsi. tadā rājā kālamakāsi. amaccā tassa
sarīrakiccaṁ katvā sattame divase sannipatitvā arājikaṁ rajjaṁ nāma na
saṇṭhāti rājaputtassa vasanaṭṭhānaṁ vā atthibhāvaṁ vā natthibhāvaṁ vā
na jānāma phussarathaṁ visajjetvā rājānaṁ gahissāmāti mantayiṁsu.
tasmiṁ khaṇe vanacarako nagaraṁ pavisitvā tesaṁ taṁ kathaṁ sutvā amaccānaṁ
santikaṁ gantvā ahaṁ rāputtassa santike tayo cattāro divase
vasitvā āgatomhīti taṁ pavuttiṁ ācikkhi. atha taṁ sutvā amaccā
tassa sakkāraṁ katvā tena magganāyakena tattha gantvā

page number: 005

katapaṭisanthārā rañño kālakatabhāvaṁ ārocetvā deva rajjaṁ paṭipajjāhīti
āhaṁsu. so nāgamāṇavikāya cittaṁ jānissāmīti taṁ upasaṅkamitvā
bhadde pitā me kālakato amaccā mayhaṁ chattaṁ ussāpetuṁ idha
āgatā gacchāma bhadde ubhopi dvādasayojanikāya bārāṇasiyaṁ rajjaṁ
kāressāma tvaṁ soḷasannaṁ itthīsahassānaṁ jeṭṭhakā bhavissasīti āha.
sāmi na sakkā mayā tayā saddhiṁ gantunti. kiṁ kāraṇāti.
mayaṁ ghoravisā khippakodhā appamattakenapi kujjhāma sapativāso ca
nāma bhāriyo sacāhaṁ kiñci disvā vā sutvā vā kuddhā kiñci
olokessāmi bhasmamuṭṭhi viya vippakīrissati iminā kāraṇena na
sakkā mayā tayā saddhiṁ gantunti. rājaputto puna divasepi taṁ
yācateva. atha naṁ sā evamāha ahaṁ tāva kenaci pariyāyena
na gamissāmi ime pana me puttā nāgakumārā tava sambhavena
jātattā manussajātikā sace te mayi sineho atthi imesu
appamatto bhava ime kho pana udakavījakā sukhumālā maggaṁ gacchantā
vātātapena kilamitvā mareyyuṁ ekannāvaṁ khanāpetvā udakassa
pūretvā tāya te udakakīḷaṁ kīḷāpetvā netvā nagarepi tesaṁ anto
vatthusamiṁyeva pokkharaṇiṁ kāreyyāsi evaṁ te na kilamissantīti.
sā evañca pana vatvā rājaputtaṁ vanditvā padakkhiṇaṁ katvā putte
āliṅgitvā thanantare nipajjāpetvā sīse cumbitvā rājaputtassa niyyā
detvā roditvā kanditvā tattheva antarahitā nāgabhavanameva agamāsi.
rājaputtopi domanassappatto assupuṇṇehi nettehi nivesanā

page number: 006

nikkhamitvā akkhīni puñchitvā amacce upasaṅkami. te taṁ tattheva
abhisiñcitvā deva ammahākaṁ nagaraṁ gacchāmāti vadiṁsu. tena hi
sīghaṁ nāvaṁ khanitvā sakaṭaṁ āropetvā udakassa pūretvā udakapiṭṭhe
vaṇṇagandhasampannāni nānāpupphāni vikīratha mama puttā udakavījakā
te tattha kīḷantā sukhaṁ gamissantīti. amaccā tathā kariṁsu.
rājā bārāṇasiṁ patvā alaṅkatanagaraṁ pavisitvā soḷasasahassāhi
nāṭkitthīhi amaccādīhi ca parivuto mahātale nisīditvā sattāhaṁ
mahāpānaṁ pivitvā puttānaṁ atthāya pokkharaṇiṁ kāresi. te tattha
nivaddhaṁ kīḷiṁsu. athekadivasaṁ pokkharaṇiyaṁ udake pavesiyamāne
ekokacchapo pavisitvā nikkhamanaṭṭhānaṁ apassanto pokkharaṇītale
nimujjitvā dārakānaṁ kīḷanakāle udakato uṭṭhāya sīsaṁ nīharitvā te
oloketvā puna udake nimujji. te taṁ disvā bhītatasitā
pitu santikaṁ gantvā tāta pokkharaṇiyaṁ eko yakkho amhe
tāsetīti vadiṁsu. rājā gacchatha naṁ gaṇhathāti rājapurise āṇāpesi.
te jālaṁ khipitvā kacchapaṁ ādāya rañño dassesuṁ. kumārā taṁ
disvā esa tāta pisāco esa tāta pisācoti viraviṁsu. rājā
puttasinehena kacchapassa kujjhitvā gacchathassa kammakaraṇaṁ karothāti
āṇāpesi. tattheko ayaṁ rājaveriko etaṁ udukkhale pakkhitvā
musalehi koṭṭetvā cuṇṇaṁ kātuṁ vaṭṭatīti āha. ekacce
aggimhi tīhi pākehi pacitvā khādituṁ vaṭṭatīti āhaṁsu. ekacce
aṅgāresu uttānaṁ katvā tāpetuṁ vaṭaṭatīti āhaṁsu. ekacce

page number: 007

antokaṭāheyeva naṁ pacituṁ vaṭṭatīti āhaṁsu. eko pana udakabhīruko
amacco imaṁ kacchapaṁ yamunāya āvaṭṭe pakkhituṁ vaṭṭati tattha
mahāvināsaṁ pāpuṇissati evarūpā hissa kammakaraṇā natthīti āha.
kacchapo tassa kathaṁ sutvā sīsaṁ nīharitvā evamāha ambho kinte
mayā aparādho kato yo maṁ evarūpaṁ kammakaraṇaṁ vicāresi mayā hi
sakkā itare kammakaraṇe sahituṁ ayampana atikakkhalo mā evarūpaṁ
avacāti. taṁ sutvā rājā imaṁ dukkhaṁ etadeva kāretuṁ vaṭṭatīti
yamunāya āvaṭṭe khipāpesi. so ekaṁ nāgabhavanagāmiṁ udakavāhaṁ patvā
nāgabhavanaṁ agamāsi. atha naṁ tasmiṁ udakavāhe kīḷantā dhataraṭṭhassa
nāgarañño puttā nāgamāṇavakā disvā gaṇhatha naṁ dāsanti āhaṁsu.
so cintesi ahaṁ bārāṇasīrañño hatthā muñcitvā idāni
evarūpānaṁ pharusānaṁ nāgānaṁ hatthaṁ patto kena nukho upāyena
muñceyyanti. so attheko upāyo ahaṁ musāvādaṁ katvā
muñceyyanti cintetvā tumhe dhataraṭṭhassa nāgarañño santikā hutvā
kasmā maṁ evaṁ vadetha ahaṁ cittacūḷo nāma kacchapo bārāṇasirañño
dūto dhataraṭṭhassa santikaṁ āgato amhākaṁ rājā dhataraṭṭhassa dhītaraṁ
dātukāmo maṁ pahiṇi tassa maṁ dassethāti āha. te saddahitvā
somanassajātā taṁ ādāya rañño santikaṁ gantvā tamatthaṁ
ārocesuṁ. rājā ānetha nanti taṁ pakkosāpetvā taṁ disvāva
anattamano hutvā evarūpo lāmakasarīro dūtakammaṁ kātuṁ na sakkotīti āha
. taṁ sutvā kacchapo kimpana mahārāja dūtehi nāma

page number: 008

tālappamāṇehi bhavitabbaṁ sarīraṁ hi khuddakaṁ vā mahantaṁ vā appamāṇaṁ
gatagataṭṭhāne kammanipphādanameva pamāṇaṁ iti mahārāja amhākaṁ rañño
bahū dūtā thale kammaṁ manussā karonti ākāse pakkhino karonti
udake ahaṁ cittacūḷo nāma ṭhānantarappatto rājavallabho
gāmaparibhogo mā maṁ paribhavathāti attano guṇaṁ vaṇṇesi. atha naṁ
dhataraṭṭho pucchi kena panatthena raññā pesitosīti. mahārāja
amhākaṁ rājā maṁ evamāha mayā sakalajambūdīpehi rājūhi saddhiṁ
mittadhammo kato idāni dhataraṭṭhena nāgarājena saddhiṁ mittadhammaṁ
kātuṁ vaṭṭatīti mama dhītaraṁ samuddajaṁ dhataraṭṭhassa dammīti vatvā maṁ
pahiṇi tumhe papañcaṁ akatvā mayā saddhiṁyeva purise pesetvā
divasaṁ vavaṭṭhapetvā dārikaṁ gaṇhathāti. so tusitvā tassa sakkāraṁ
kāretvā tena saddhiṁ cattāro nāgamāṇavake pesesi gacchatha tumhe
rañño vacanaṁ sutvā divasaṁ vavaṭṭhapetvā ethāti. te sādhūti
vatvā kacchapaṁ gahetvā nāgabhavanā nikkhamiṁsu. kacchapo yamunāya
ca bārāṇasiyā ca antare ekampadumasaraṁ disvā ekenupāyena
palāyitukāmo evamāha bho nāgamāṇavakā amhākaṁ rājā ca
puttadārā cassa maṁ udake carantaṁ rājanivesanaṁ gataṁ disvā padumāni
no dehi bhiṁsamūlāni dehīti yācanti ahaṁ tesaṁ atthāya tāni
gaṇhissāmi tumhe ettha maṁ visajjetvā maṁ apassantāpi puretaraṁ
rañño santikaṁ gacchatha ahaṁ vo tattheva passissāmīti. te tassa
kathaṁ saddahitvā taṁ visajjesuṁ. so tattha ekamante niliyi.

page number: 009

itarepi naṁ adisvā rañño santikaṁ gato bhavissatīti saññāya
māṇavakavaṇṇena rājānaṁ upasaṅkamiṁsu.
. kacchapakaṇḍaṁ.
rājā paṭisanthāraṁ katvā kuto āgatatthāti pucchi.
dhataraṭṭhassa santikā mahārājāti. kiṁ kāraṇā idhāgatāti. mahārāja
mayaṁ tassa dūtā dhataraṭṭho vo ārogayaṁ pucchati yañca icchatha
taṁ vo deti tumhākaṁ kira dhītaraṁ samuddajaṁ amhākaṁ rañño
pādaparicārikaṁ katvā dethāti imamatthaṁ pakāsentā paṭhamaṁ gāthamāhaṁsu
yaṁ kiñci ratanamatthi dhataraṭṭhanivesane
sabbāni te upayantu dhītaraṁ dehi rājinoti.
tattha sabbāni te upayantūti tassa nivesane sabbāni ratanāni
tava nivesanaṁ upayantu upagacchantūti attho.
taṁ sutvā rājā dutiyaṁ gāthamāha
na no vivāho nāgehi katapubbo kudācanaṁ
taṁ vivāhaṁ asaṁyuttaṁ kathaṁ amhe karomaseti
tattha asaṁyuttanati ayuttaṁ tiracchānehi saddhiṁ (saṁsaggaṁ)
ananucchavikaṁ. amheti amhe manussajātikā samānā kathaṁ tiracchānehi
sambandhaṁ karoma.
taṁ sutvā nāgamāṇavakā sace te dhataraṭṭhena saddhiṁ sambandho
ananucchaviko atha kasmā attano upaṭṭhākaṁ cittacūḷaṁ nāma kacchapaṁ
samuddajaṁ nāma te dhītaraṁ dammīti amhākaṁ rañño dūtaṁ pesesi

page number: 010

evaṁ sāsanaṁ pesetvā idāni te amhākaṁ rājānaṁ paribhavaṁ karontassa
kattabbayuttakaṁ mayaṁ jānissāma mayaṁ hi nāgamāṇavakāti vatvā
rājānaṁ tajjentā dve gāthā abhāsiṁsu
jīvitaṁ nūna te cattaṁ raṭṭhaṁ vā manujādipa
na hi nāgehi kuppitā ciraṁ jīvanti tādisā
yo tvaṁ deva manussosi iddhimantaṁ aniddhimā
varuṇassa niyaṁ puttaṁ yāmunaṁ atimaññasīti.
tattha raṭṭhaṁ vāti ekaṁsena tayā jīvitaṁ vā raṭṭhaṁ vā cattaṁ.
tādisāti tumhādisā rājāno evaṁ mahānubhāvehi nāgehi kuppitā
ciraṁ jīvituṁ na sakkonti antarāva antaradhāyanti. yo tvaṁ devāti deva
yo tvaṁ manusso samānopi. varuṇassāti varuṇanāgarājassa. niyaṁ
puttanti ajjhattikaṁ puttaṁ. yāmunanti yamunāya nadiyā heṭṭhā jātaṁ.
tato rājā dve gāthā abhāsi
nātimaññāmi rājānaṁ dhataraṭṭhaṁ yasassinaṁ
dhataraṭṭho hi nāgānaṁ bahūnamapi issaro
ahi mahānubhāvopi na me dhītaramāraho
khattiyo ca videhānaṁ abhijātā samuddajāti.
tattha bahūnamapīti pañcayojanasatikassa nāgabhavanassa issarabhāvaṁ
sandhāyevāha. na me dhītaramārahoti evaṁ mahānubhāvopi samāno
paneso ahijātikattā mama dhītaraṁ araho na hoti. khattiyo ca
videhānanti idaṁ mātupakkhañātakaṁ dassento āha. samuddajāti

page number: 011

so khattiyo ca videharājaputto mama dhītā ca samuddajā te ubhopi
abhijātā aññamaññaṁ saṁvāsaṁ arahanti na hesā maṇḍūkabhakkhassa
sappassa anucchavikāti āha.
taṁ sutvā nāgamāṇavakā taṁ tattheva nāsavātena māretukāmā
hutvāpi amhākaṁpi divasaṁ vavaṭṭhāpanatthāya raññā pesitānaṁ imaṁ
māretvā gantuṁ na yuttaṁ gantvā rañño ācikkhitvā jānissāmāti
te tato uṭṭhāya rājanivesanā nikkhamitvā paṭhaviyaṁ nimujjitvā tattha
gantvā kiṁ tātā laddhā vo rājadhītāti raññā pucchitā rañño
kujjhitvā kiṁ deva amhe akāraṇā yattha vā tattha vā pesesi
sace māretukāmosi idheva no mārehi so tumhe akkosati
paribhāsati attano dhītaraṁ jātimadena ukkhipatīti tena vuttañca avuttañca
vatvā rañño kodhaṁ upādayiṁsu. so attano parisaṁ sannipātāpetuṁ
āṇāpento āha
kambalassatarā uṭṭhentu sabbe nāge nivedatha
bārāṇasiṁ pavajjantu mā ca kiñci viheṭhayunti.
tattha kambalassatarāti kambalassatarā nāma nāgā tassa mama mātu
pakkhikā sinerupāde vasanakā nāgā te ca uṭṭhahantu aññe ca catūsu
disāsu catūsu anudisāsu yattakā ca mayhaṁ vacanakarā te sabbe nāge
nivedatha gantvā jānāpetha khippaṁ kira sannipātethāti āṇāpento
evamāha. tato sabbeheva sīghaṁ sannipātehi kiṁ karoma devāti
vutte so sabbepi me nāgā khippaṁ bārāṇasiṁ pavajjantūti āha.

page number: 012

tattha gantvā kiṁ kātabbaṁ deva kiṁ nāsavātappahārena bhasmaṁ karomāti
ca vutte so rājadhītari paṭibaddhacittatāya tassā vināsaṁ anicchanto
mā ca kiñci viheṭhayunti āha. tumhesu keci kiñci mā
viheṭhyunti attho. ayameva vā pāṭho.
atha naṁ nāgā mahārāja sace koci manusso na viheṭhitabbo
tattha gantvā kiṁ karissāmāti āhaṁsu. atha ne idañcidañca
karotha ahampi idaṁ nāma karissāmīti ācikkhanto gāthādvayamāha
nivesanesu sobbhesu rathiyā caccaresu ca
rukkhaggesu ca lambantu vitatā toraṇesu ca
ahampi sabbasetena mahatā sumahaṁ puraṁ
parikkhipissaṁ bhogehi kāsīnaṁ janayaṁ bhayanti.
tattha sobbhesūti pokkharaṇīsu. rathiyāti rathikāya. lambantūti
olambantu. vitatāti vitatasarīrā mahāsarīrā hutvā etesu ceva
nivesanādīsu dvāratoraṇesu ca olambantu ettakaṁ nāgā karontu
karontā ca pana nivesanesu tāva mañcapīṭhānaṁ heṭṭhā ca upari ca
antogabbhabahigabbhādīsu ca pokkharaṇiyaṁ udakapiṭṭhe rathikādīnaṁ passesu
ceva thalesu ca gehesu ca mahantāni sarīrāni māpetvā mahante phaṇe ca
katvā kammāragaggarī viya dhamamānā susūtisaddaṁ karontā olambatha
ceva nipajjatha ca attānampana taruṇadārakānaṁ jarājiṇṇānaṁ
gabbhitthīnaṁ samuddajāya cāti imesaṁ catunnaṁ janānaṁ mā dassayittha ahampi
sabbasetena mahantena sarīrena gantvā sumahantaṁ kāsikapuraṁ sattakkhattuṁ

page number: 013

bhogehi parikkhipissaṁ mahantena phaṇena chādetvā ekandhakāraṁ katvā
kāsīnaṁ bhayaṁ janayanto susūtisaddaṁ muñcissāmīti. nāgā tathā
kariṁsu.
tamatthaṁ pakāsento satthā āha
tassa taṁ vacanaṁ sutvā uragānekavaṇṇino
bārāṇasiṁ pavajjiṁsu neva kañci viheṭhayuṁ
nivesanesu sobbhesu rathiyā caccaresu ca
rukkhaggesu ca lambiṁsu vitatā toraṇesu ca
ete disvāna lambante puthū kandiṁsu nāriyo
nāge soṇḍikate disvā passasante mahuṁ mahuṁ
bārāṇasī pabyathitā āturā samapajjatha
bāhā paggayha pakkanduṁ dhītaraṁ dehi rājinoti.
tattha anekavaṇṇinoti nīlādivasena anekavaṇṇā evarūpāni
hi te rūpāni māpayiṁsu. pavajjiṁsūti te aḍḍharattikasamaye pavisiṁsu.
lambiṁsūti dhataraṭṭhena vuttaniyāmeneva sabbe nāgā tesu tesu ṭhānesu
manussānaṁ sañcāraṁ pacchinditvā olambiṁsu. dūtā hutvā āgatā
pana cattāro nāgamāṇavakā rañño sayanassa cattāro pāde
parikkhipitvā uparisīse mahante phaṇe katvā mukhatuṇḍehi sīsaṁ
paharantā viya dāṭhāni vivaritvā passantā aṭṭhaṁsu. dhataraṭṭhopi
attanā vuttaniyāmeneva nagaraṁ paṭicchādesi. pabujjhamānā purisā
yato yato hatthaṁ vā pādaṁ vā pasārenti tattha tattha sappaṁ

page number: 014

phusitvā 1- sappo sappoti viravanti. puthū kandiṁsūti yesu yesu
gehesu dīpā jalanti tesu tesu itthiyo pabuddhā dvāratoraṇagopānasiyo
olokentā olambante nāge disvā bahū ekappahāreneva
kandiṁsu. evaṁ sakalanagaraṁ ekakolāhalamahosi. soṇḍikateti
kataphaṇe. pakkandunti vibhātāya rattiyā nāgānaṁ assāsavātena
sakalanagare ca rājanivesane ca uppāṭiyamāne viya bhītā manussā
nāgarājāno kissa no viheṭhethāti vatvā tumhākaṁ rājā mama
dhītaraṁ te dassāmīti dhataraṭṭhassa dūtaṁ pesetvā puna tassa dūtehi
āgantvā dehīti vutte amhākaṁ rājānaṁ akkosati paribhāsati sace
amhākaṁ rañño dhītaraṁ na dassati sakalanāgarānaṁ jīvitaṁ natthīti vutte
tena hi no sāmino okāsaṁ detha mayaṁ gantvā rājānaṁ yācissāmāti
yācantā okāsaṁ labhitvā rājadvāraṁ gantvā mahantena ravena
pakkandiṁsu. bhariyāpissa attano attano gabbhesu nipannakāva deva
dhītaraṁ dhataraṭṭhassa rañño dehīti ekappahāreneva kandiṁsu.
tepi cattāro nāgamāṇavakā dehi dehīti tuṇḍehi sīsaṁ
paharantā viya aṭṭhaṁsu. so nipannakova nagaravāsikānañceva attano
bhariyānañca paridevanasaddaṁ sutvā catūhi ca nāgamāṇavakehi tajjitattā
maraṇabhayabhīto mama dhītaraṁ samuddajaṁ dhataraṭṭhassa dammi dammīti tikkhattuṁ
avaca. taṁ sutvā sabbepi nāgarājāno gāvutamattaṁ ṭhānaṁ
paṭikkamitvā devanagaraṁ viya ekaṁ nagaraṁ māpetvā tattha ṭhitā dhītaraṁ kira

footnote: 1 chupitavātipi pāṭho

page number: 015

pesetūti paṇṇākāraṁ pahiṇiṁsu. rājā tehi ābhaṭaṁ paṇṇākāraṁ
gahetvā tumhe gacchatha ahaṁ dhītaraṁ mama amaccānaṁ hatthe pahiṇissāmīti
te uyyojetvā dhītaraṁ pakkosāpetvā uparipāsādaṁ āropetvā
sīhapañjaraṁ vivarāpetvā amma passetaṁ alaṅkatanagaraṁ tvaṁ ettha
etassa rañño aggamahesī bhavissasi na dūre ito taṁ nagaraṁ
ukkaṇṭhitakāleyeva idha āgantuṁ sakkā ettha te gantabbanti
saññāpetvā sīsaṁ nahāpetvā sabbālaṅkārehi alaṅkaritvā
paṭicchannayoge nisīdāpetvā attano amaccānaṁ hatthe datvā pāhesi.
nāgarājāno tassā pacuggamanaṁ katvā mahāsakkāraṁ kariṁsu. amaccā
nagaraṁ pavisitvā taṁ tassa datvā bahuṁ dhanaṁ ādāya nivattiṁsu.
rājā dhītaraṁ pāsādaṁ āropetvā alaṅkatadibbasayane nipajjāpesi.
taṁ khaṇaññeva nāgamāṇavikā khujjavāmanakādivesaṁ gahetvā
manussaparicārikāyo viya naṁ parivārayiṁsu. sā dibbasayane nipannamattāva
dibbasamphassaṁ phusitvā niddaṁ okkami. dhataraṭṭho taṁ gahetvā
saddhiṁ nāgaparisāya tattha antarahito nāgabhavaneyeva pāturahosi.
rājadhītā pabujjhitvā alaṅkatadibbasayanaṁ aññeca suvaṇṇamaṇimayapāsādādayo
uyyānapokkharaṇiyo ca alaṅkatadevanagaraṁ viya nāgabhavanaṁ disvā
khujjādiparicārikāyo pucchi idaṁ nagaraṁ ativiya alaṅkataṁ na amhākaṁ
nagaraṁ viya kassetanti. sāmikassa te santakaṁ devi na appapuññā
evarūpaṁ sampattiṁ labhanti mahāpuññavatāya te ayaṁ laddhāti.
dhataraṭṭhopi pañcayojanasatike nāgabhavane bheriṁ cārāpesi yo yo

page number: 016

samuddajāya sappavaṇṇaṁ dasseti tassa tassa rājadaṇḍaṁ bhavissatīti.
tasmā ekopi tassā sappavaṇṇaṁ dassetuṁ samattho nāma nāhosi.
sā manussalokasaññāya evaṁ tattheva tena saddhiṁ sammodamānā
piyasaṁvāsaṁ vasi.
. nagarakaṇḍaṁ niṭṭhitaṁ.
sā aparabhāge dhataraṭṭhaṁ paṭicca gambhaṁ paṭilabhitvā puttaṁ
vijāyi. tassa piyadassanattā sudassanoti nāmaṁ kariṁsu. tassa
padasā gamanakāle puna aparaṁ puttaṁ vijāyi. tassa dattoti nāmaṁ
kariṁsu. so pana bodhisatto. punekaṁ puttaṁ vijāyi. tassa
subhogoti nāmaṁ kariṁsu. aparaṁpi puttaṁ vijāyi. tassa ariṭṭhoti
nāmaṁ kariṁsu. iti sā cattāro putte vijāyitvāpi nāgabhavanabhāvaṁ na
jānāti. athekadivasaṁ taruṇanāgā ariṭṭhassa ācikkhiṁsu tava mātā
manussī na nāgīti. ariṭṭho vīmaṁsissāmi nanti athekadivasaṁ thanaṁ
pivantova sappasarīraṁ māpetvā naṅguṭṭhena mātupādapiṭṭhiṁ ghaṭṭesi.
sā tassa sappasarīraṁ disvā bhītatasitā mahāravaṁ ravitvā taṁ bhūmiyaṁ
khipi. nakhenassa akkhi bhindi. tato lohitaṁ paggharati. rājā
tassā saddaṁ sutvā kissesā viravīti pucchitvā ariṭṭhena katakiriyaṁ
sutvā gacchatha naṁ gahetvā jīvitakkhayaṁ pāpethāti tajjento āgañchi.
rājadhītā tassa kuddhabhāvaṁ ñatvā puttasinehena āha deva puttassa
me akkhi bhinnaṁ khamatha me tassāti. rājā etāya evaṁ vadantiyā
mayā kiṁ sakkā kātunti khami. taṁ divasaṁ sā idaṁ nāgabhavananti

page number: 017

aññāsi. tato paṭṭhāya ariṭṭho kāṇāriṭṭho nāma jāto.
cattāropi puttā viññutaṁ pāpuṇiṁsu. atha nesaṁ pitā yojanasatikaṁ
yojanasatikaṁ katvā rajjaṁ adāsi. mahanto yaso ahosi. soḷasa
soḷasa nāgakaññāsahassāni parivārayiṁsu. pitu ekayojanasatikameva
rajjaṁ ahosi. tayo puttā māse māse mātāpitaro passituṁ
āgacchanti. bodhisatto pana aḍḍhamāsaṁ āgacchati. nāgabhavane
samuṭṭhitaṁ pañhaṁ bodhisattova kathesi. pitarā saddhiṁ virūpakkhamahārājassāpi
upaṭṭhānaṁ gacchati. tassa santike samuṭṭhitaṁ pañhampi
sova kathesi. athekadivasaṁ virūpakkhe nāgaparisāya saddhiṁ tidasapuraṁ
gantvā sakkaṁ parivāretvā nisinne devānaṁ antare pañho
samuṭṭhāsi. tampi koci kathetuṁ nāsakkhi. pallaṅkavaragato hutvā
mahāsattova kathesi. atha naṁ devarājā dibbagandhapupphehi pūjetvā
tāta datta tvaṁ paṭhavīsamāya vipulāya paññāya samannāgato ito
paṭṭhāya bhūridatto nāma hohīti bhūridattotissa nāmaṁ akāsi. so
tato paṭṭhāya sakkassa upaṭṭhānaṁ gacchanto alaṅkatavejayantapāsādaṁ
devaccharāhi ākiṇṇaṁ atimanoramaṁ sakkassa sampattiñca disvā
devaloke pihaṁ katvā kiṁ me iminā maṇḍūkabhakkhena attabhāvena
nāgabhavanaṁ gantvā uposathavāsaṁ vasitvā imasmiṁ devaloke
uppattikāraṇaṁ karissāmīti cintetvā nāgabhavanaṁ punāgantvā mātāpitaro
āpucchi amma tāta ahaṁ uposathakammaṁ karissāmīti. sādhu tāta
karohi karonto pana bahi agantvā imasmiṁyeva nāgabhavane ekasmiṁ

page number: 018

suññavimāne karohi bahi gatānampana nāgānaṁ mahantaṁ bhayaṁ uppajjatīti.
so sādhūti paṭisuṇitvā tattheva suññavimāne rājuyyāne uposathavāsaṁ
vasi. atha naṁ nānāturiyahatthā nāgakaññā parivārenti. so
na mayhaṁ idha vasantassa uposathakammaṁ matthakaṁ pāpuṇissati mamussapathaṁ
gantvā uposathaṁ karissāmīti cintetvā nivāraṇabhayena mātāpitūnaṁ
anārocetvā attano bhariyāyo āmantetvā bhadde ahaṁ manussalokaṁ
gantvā yamunāya tīre mahānigrodharukkho atthi tassāvidūre
vammikamatthake bhoge ābhujitvā caturaṅgasamannāgataṁ uposathaṁ adhiṭṭhāya
nipajjitvā uposathakammaṁ karissāmi mayā sabbarattiṁ nipajjitvā upopathakamme
kate aruṇuggamanavelāyameva tumhe dasa dasa itthiyo vārena vārena
turiyahatthā mama santikaṁ gantvā maṁ gandhehi ca pupphehi ca pūjetvā
gāyitvā naccitvā maṁ ādāya nāgabhavanameva āgacchathāti vatvā
tattha gantvā vammikamatthake bhoge ābhujitvā yo me cammaṁ vā
nahāruṁ vā aṭṭhiṁ vā rudhiraṁ 1- vā icchati so taṁ haratūti
caturaṅgasamannāgataṁ uposathaṁ adhiṭṭhāya naṅgalasīsampamāṇaṁ sarīraṁ māpetvā
nipanno uposathakammaṁ akāsi. aruṇe uṭṭhahanteyeva taṁ nāgamāṇavikā
āgantvā yathānusiṭṭhaṁ paṭipajjitvā nāgabhavanaṁ ānenti. tassa
iminā niyāmena uposathakammaṁ karontassa dīgho addhā vītivatto.
. uposathakaṇḍaṁ niṭṭhitaṁ.
tadā eko bārāṇasīdvāragāmavāsī nesādabrāhmaṇo

footnote: 1 ruhirantipi pāṭho

page number: 019

somadattena nāma puttena saddhiṁ araññaṁ gantvā sūlayantapāsavāgurādīni
oḍetvā mige vadhitvā maṁsaṁ kājenāharitvā vikkīṇanto jīvitaṁ
kappesi. so ekadivasaṁ antamaso godhamattampi alabhitvā tāta
somadatta sace tucchahatthā gamissāma mātā te kujjhissati yaṁkiñci
gahetvāva gamissāmāti vatvā bodhisattassa nipannavammikaṭṭhānābhimukho
gantvā pānīyaṁ pātuṁ yamunaṁ otarantānaṁ migānaṁ padavarañjaṁ disvā
tāta migamaggo paññāyati tvaṁ paṭikkamitvā tiṭṭha ahaṁ pānīyatthāya
āgataṁ migaṁ vijjhissāmīti dhanuṁ ādāya migaṁ olokento ekasmiṁ
rukkhamūle aṭṭhāsi. atheko migo sāyaṇhasamaye pānīyaṁ pātuṁ
āgato. so taṁ vijjhi. migo tattha apatitvā saravegena
tajjito lohitena paggharantena palāyi. pitāputtā ca taṁ
anubandhitvā patitaṭṭhāne maṁsaṁ gahetvā araññā nikkhamantā
suriyatthaṅgamanavelāya taṁ nigordhaṁ patvā idāni akālo na sakkā gantuṁ
idheva vasissāmāti maṁsaṁ ekamante ṭhapetvā rukkhaṁ āruyha
viṭapantare nipajjiṁsu. brāhmaṇo paccūsasamaye pabujjhitvā
migasaddasavanāya sotaṁ odahi. tasmiṁ khaṇe nāgamāṇavikāyo
āgantvā bodhisattassa pupphāsanaṁ paññāpesuṁ. so ahisarīraṁ
antaradhāpetvā sabbālaṅkārapaṭimaṇḍitaṁ dibbasarīraṁ māpetvā
sakkalīlāya pupphāsane nisīdi. nāgamāṇavikāpi naṁ gandhamālādīhi
pūjetvā dibbaturiyāni vādetvā naccagītaṁ upaṭṭhapesuṁ. brāhmaṇo
taṁ saddaṁ sutvā ko nukho esa jānissāmi nanti cintetvā ambho

page number: 020

puttāti vatvā puttaṁ pabodhetuṁ asakkonto sayatu esa kilanto
bhavissati ahameva gamissāmīti rukkhā oruyha tassa santikaṁ agamāsi.
nāgamāṇavikā taṁ disvā saddhiṁ turiyehi bhūmiyaṁ nimujjitvā attano
nāgabhavanameva gatā. bodhisatto pana ekakova ahosi. brāhmaṇo
tassa santike ṭhatvā pucchanto dve gāthā abhāsi
pupphābhihārassa vanassa majjhe
ko lohitakkho vihatantaraṁso
kā kambukāyūradharā suvatthā
tiṭṭhanti nāriyo dasa vandamānā
ko tvaṁ brahābāhu vanassa majjhe
virocasi ghaṭasittova aggi
mahesakkho aññatarosi yakkho
udāhu nāgosi mahānubhāvoti.
tattha pupphābhihārassāti bodhisattassa pūjanatthāya ābhaṭena
dibbapupphābhihārena samannāgatassa. koti ko nāma tvaṁ.
lohitakkhoti rattakkho. viharantaraṁsoti puthulantaraṁso. kā
kambukāyūradharāti suvaṇṇamayālaṅkāradharā. brahābāhūti mahābhujo.
mahābāhūti attho. vanassa majjheti ko nāma tvaṁ mahābhujo
mahāvanassa majjhe mahānubhāvo uracchadasīsabandhanasubhujānaṁ nāgakaññānaṁ
majjhe ko nu tvaṁ mahesakkhoti.
taṁ sutvā mahāsatto sacepi sakkādīsu aññatarohamasmi

page number: 021

iddhimāti vakkhāmi saddahissatevāyaṁ brāhmaṇo ajja pana mayā
saccameva kathetuṁ vaṭṭatīti attano nāgarājabhāvaṁ kathento āha
nāgohamasmi iddhimā tejasī duratikkamo
ḍaṁseyyaṁ tejasā kuddho phitaṁ janapadaṁ api
samuddajā hi me mātā dhataraṭṭho ca me pitā
sudassanakaniṭṭhosmi bhūridattoti maṁ vidūti.
tattha tejasīti visatejena tejavā. duratikkamoti aññena
atikkamituṁ asakkuṇeyyo. ßöaṁseyyanti sacāhaṁ kuddho phitaṁ janapadaṁpi
ḍaṁseyyaṁ paṭhaviyaṁ mama ḍāṭhāya patitamattāya saddhiṁ paṭhaviyā mama
tejena sabbo janapado bhasmi bhaveyyāti vadati. sudassanakaniṭṭhosmīti
ahaṁ mama bhātu sudassanassa kaniṭṭho asmi. vidūti evaṁ
maṁ sabbe pañcayojanasatike nāgabhavane jānanti.
idañca pana patvā mahāsatto cintesi ayaṁ brāhmaṇo
caṇḍo pharuso sace ahituṇḍikassa ārocetvā uposathakammassa
me antarāyampi kareyya yannūnāhaṁ imaṁ nāgabhavanaṁ netvā mahantaṁ
yasaṁ datvā uposathakammaṁ addhanīyaṁ kareyyanti. atha naṁ evamāha
brāmmaṇa mahantaṁ te yasaṁ dassāmi rammaṇīyaṁ nāgabhavanaṁ ehi tattha
gacchāmāti. sāmi putto me atthi tasmiṁ āgacchante gamissāmīti.
atha naṁ mahāsatto gaccha brāhmaṇa ānehi nanti vatvā attano
āvāsaṁ ācikkhanto āha
yaṁ gambhīraṁ sadāvaṭṭaṁ rahadaṁ bhesmiṁ apekkhasi

page number: 022

esa dibyo mamāvāso anekasataporiso
mayūrakoñcābhirudaṁ nīlodaṁ vanamajjhato
yamunaṁ pavisa mā bhīto khemaṁ vattavataṁ sivanti.
tattha sadāvaṭṭanti sadā pavattaṁ āvaṭṭaṁ. bhesminti
bhayānakaṁ. apekkhasīti yaṁ etaṁ evarūpaṁ rahadaṁ passasi.
mayūrakoñcābhirudanti yamunāya nadiyā ubhosu tīresu vanaghaṭāyaṁ vasantehi mayūrehi
ca koñcehi ca abhirudaṁ upakūjitaṁ. nīlodanti nīlasalilaṁ. vanamajjhatoti
vanamajjhena sandamānaṁ. pavisa mā bhītoti evarūpaṁ yamunaṁ
abhīto hutvā pavisa. vattavatanti vattasampannānaṁ ācāravantānaṁ
vasanabhūmiṁ pavisa.
evañca pana vatvā mahāsatto gaccha brāhmaṇa puttaṁ ānehīti
āha. brāhmaṇo gantvā puttassa tamatthaṁ ārocetvā taṁ
ānesi. mahāsatto ubhopi ādāya yamunātīraṁ gantvā tīre
ṭhito āha
tattha patto sānucaro saha puttena brāhmaṇa
pūjito mayhaṁ kāmehi sukhaṁ brāhmaṇa vacchasīti.
tattha pattoti tavaṁ amhākaṁ nāgabhavanaṁ patto hutvā.
sānucaroti sabhariyo. mayhanti mama santakehi kāmehi pūjito.
vacchasīti tattha nāgabhavane sukhaṁ vasissasi.
eñca pana vatvā mahāsatto ubhopi te pitāputte attano
ānubhāvena nāgabhavanaṁ ānesi. tesaṁ tattha gacchantānaṁ dibbo

page number: 023

attabhāvo pātubhavi. atha nesaṁ mahāsatto mahantaṁ dibbasampattiṁ
datvā cattāri cattāri nāgakaññāsatāni adāsi. tepi tattha
mahāsampattiṁ anubhaviṁsu. bodhisattopi appamatto hutvā uposathakammaṁ
karoti. anvaḍḍhamāsaṁ mātāpitūnaṁ upaṭṭhānaṁ gantvā dhammakathaṁ
kathetvā tato ca brāhmaṇassa santikaṁ gantvā ārogyaṁ pucchitvā
yena te attho taṁ vadeyāsi anukkaṇṭhamāno abhiramāti vatvā
somadattena saddhiṁ paṭisanthāraṁ katvā attano nivesanaṁ gacchati.
brāhmaṇo ekasaṁvaccharaṁ nāgabhavane vasitvā mandapuññatāya
ukkaṇṭhito manussalokaṁ gantukāmo ahosi. nāgabhavanampanassa
lokantanirayo viya khāyati. alaṅkatapāsādo bandhanāgāraṁ viya
alaṅkatanāgakaññāyo yakkhiniyo viya upaṭṭhahiṁsu. so ahaṁ tāva ukkaṇṭhito
somadattassāpi cittaṁ jānissāmīti tassa santikaṁ gantvā āha kiṁ
tāta ukkaṇṭhitosīti. kasmā ukkaṇṭhissāmi na ukkaṇṭhāmi
tavampana ukkaṇṭhasi tātāti. āma tātāti. kiṁ kāraṇāti.
tava mātu ceva bhātu bhaginīnañca adassanena ukkaṇṭhāmi ehi tāta
somadatta gacchāmāti. so na gacchāmīti vatvāpi punappunaṁ pitarā
yāciyamāno sādhūti sampaṭicchi. brāhmaṇo puttassa tāva me
mano laddho sace panāhaṁ bhūridattassa ukkaṇṭhitomhīti vakkhāmi so
atirekataraṁ me yasaṁ dassati evaṁ me gamanaṁ na bhavissati ekena pana
upāyena tassa sampattiṁ vaṇṇetvā tvaṁ evarūpaṁ sampattiṁ pahāya
kiṁ kāraṇā manussalokaṁ gantvā uposathakammaṁ karosīti pucchitvā

page number: 024

saggatthāyāti vutte tvaṁ tāva evarūpaṁ sampattiṁ pahāya saggatthāya
uposathakammaṁ karosi kimaṅgaṁ pana mayaṁyeva paradhanena jīvitaṁ kappema
ahampi manussalokaṁ gantvā ñātake disvā pabbajitvā samaṇadhammaṁ
karissāmīti taṁ saññāpessāmi atha me so gamanaṁ anujānissatīti
cintetvā ekadivasaṁ tenāgantvā kiṁ brāhmaṇa ukkaṇṭhasīti pucchito
kasmā ukkaṇṭhissāmi tumhākaṁ santikā amhākaṁ na kiñci paribhogaṁ
parihāyatīti kiñci gamanapaṭibaddhaṁ avatvāva ādito tāva tassa
sampattiṁ vaṇṇento āha
samā samantaparito pahutatagarā mahī
indagopakasañchannā sobhati harituttamā
rammāni vanacetyāni rammā haṁsupakūjitā
opupphapadumā tiṭṭhanti pokkharaññā sunimmitā
aṭṭhaṁsā sukatā thambhā sabbe veḷuriyāmayā
sahassathambhā pāsādā pūrā kaññāhi jotare
vimānaṁ upapannosi dibbaṁ puññehi attano
asambādhaṁ sivaṁ rammaṁ accantasukhasañhitaṁ
maññe sahassanettassa vimānaṁ nābhikaṅkhasi
iddhi hi tayāyaṁ vipulā sakkasseva jutīmatoti.
tattha samā samantaparitoti parisamantato sabbadisābhāgesu ayaṁ
tava nāgabhavane mahī suvaṇṇarajatamaṇimuttāvālukaparikiṇṇā.
samāti samatalā mahī. pahutatagarā mahīti pahutehi tagaragacchehi

page number: 025

samannāgatā. indagopakasañchannāti savaṇṇaindagopakehi sañchannā.
sobhati harituttamāti haritavaṇṇadabbatiṇasañchannā sobhatīti attho.
vanacetyānīti vanaghaṭāni. opupphapadumāti muñcitvā patitehi
padumehi sañchannā udakapiṭṭhā. sunimmitāti tava puññasampattiyā
suṭṭhu nimmitā. aṭṭhaṁsāti tava vasanapāsādesu aṭṭhaṁsā sukatā
veḷuriyāmayā thambhā tehi thambhehi sahassathambhā tava pāsādā
nāgakaññāhi pūrā jotare jotayanti. upapannosīti evarūpe vimāne
nibbattosīti attho. sahassanettassa vimānanti vejayantapāsādaṁ.
iddhi hi tayāyaṁ vipulāti yasmā tava vipulā ayaṁ iddhi tasmā tavaṁ
tena uposathakammena sakkassāpi vimānaṁ na patthesi aññaṁ tato
uttariṁ mahantaṁ ṭhānaṁ patthesīti maññāmi.
taṁ sutvā mahāsatto mā hevaṁ brāhmaṇa avacca sakkassa
yasaṁ paṭicca amhākaṁ yaso hīno nāma sinerupabbatasantike sāsapo
viya khāyati mayaṁ tassa paricārikenāpi na agghāmāti vatvā gāthamāha
manasā nābhipattabbo ānubhāvo jutīmato
paricāriyamānānaṁ indānaṁ vasavattinanti.
tassattho brāhmaṇa sakkassa yaso nāma ekaṁ dve tayo
cattāro vā divase ettakova siyāti manasā cittenapi nābhipattabbo
yepi naṁ cattāro mahārājāno paricaranti tesampi sakkaṁ
devarājānaṁ paricāriyamānānaṁ indaṁ nāyakaṁ katvā vicarantānaṁ
vasavattīnaṁ catunnaṁ lokapālānaṁ yasassāpi amhākaṁ tiracchānagatānaṁ yaso

page number: 026

soḷasibhāgaṁ katvā kalaṁ nāgghatīti.
evañca pana vatvā idaṁ te sahassanettassa vimānanti vacanaṁ
sutvā ahaṁ taṁ anussariṁ ahaṁ hi vejayantaṁ patthento uposathakammaṁ
karomīti tassa attano patthanaṁ ācikkhanto āha
taṁ vimānaṁ abhijjhāya amarānaṁ sukhesinaṁ
uposathaṁ upavasanto semi vammikamuddhanīti.
tattha abhijjhāyāti patthetvā. amarānanti dīghāyukānaṁ
devānaṁ. sukhesinanti esitasukhānaṁ sukhe patiṭṭhitānaṁ
taṁ sutvā brāhmano idāni me okāso laddhoti
somanassappatto gantuṁ āpucchanto gāthādvayamāha
ahañca migamesāno saputto pāvisiṁ vanaṁ
te maṁ mataṁ vā jīvaṁ vā nābhivedenti ñātakā
āmantaye bhūridattaṁ kāsiputtaṁ yasassinaṁ
tayā bho samanuññātā api passemu ñātaketi.
tattha nābhivedentīti na jānanti kathentopi tesaṁ natthi.
migamesānoti migaṁ esāno. āmantayeti āmantayāmi.
kāsiputtanti kāsikarājadhītāya puttaṁ.
tato bodhisatto gāthādvayamāha
eso hi vata me chando yaṁ vasesi mamantike
na hi etādisā kāmā sulabhā honti mānuse
sace tvaṁ necchase vaṭṭhuṁ mama kāmehi pūjito

page number: 027

mayā tvaṁ samanuññāto sotthiṁ passāhi ñātaketi.
tato mahāsatto gāthādavayaṁ vatvā cintesi ayaṁ maṁ nissāya
sukhaṁ jīvanto kassaci nārocessati etassa sabbakāmadadaṁ maṇiṁ
dassāmīti. athassa taṁ dadanto āha
dhārayimaṁ maṇiṁ dibyaṁ pasuṁ putte ca vindasi
arogo sukhito hohi gacchevādāya brāhṇāti.
tattha pasuṁ putte ca vindasīti imaṁ dhārayamāno imassānubhāvena
pasuñca putte ca aññañca yaṁ nicchasi taṁ sabbaṁ labhasīti.
tato brāhmaṇo gāthamāha
kusalaṁ paṭinandāmi bhūridatta vaco tava
pabbajissāmi jiṇṇosmi na kāme abhipatthayeti.
tassattho bhūridatta tava vacanaṁ kusalaṁ anavajjaṁ taṁ paṭinandāmi
na paṭikkhipāmi ahampana jiṇṇosmi tasmā pabbajissāmi. na
kāme abhipatthayeti na kāme abhipatthayāmi kiṁ me maṇināti.
mahāsatto āha
brahmacariyassa ce bhaṅgo hoti bhogehi kāriyaṁ
avikappamāno eyyāsi bahuṁ dassāmi te dhananti.
tattha ce bhaṅgoti brāhmaṇa brahmacariyavāso nāma atidukkaro
yadā anabhiratassa brahmacariyassa bhaṅgo ce hoti tadā gihībhūtassa
bhogehi kāriyaṁ hoti evarūpe kāle tavaṁ nirāsaṅko hutvā mama
santikaṁ āgaccheyyāsi bahuṁ te dhanaṁ dassāmīti.

page number: 028

brāhmaṇo āha
kusalaṁ paṭinandāmi bhūridatta vaco tava
punāpi āgamissāmi sace attho bhavissatīti.
tattha punāpīti punapi. ayameva vā pāṭho.
athassa tattha avasitukāmataṁ ñatvā mahāsatto nāgamāṇavake
āmantetvā brāhmaṇaṁ manussalokaṁ pāpethāti pesesi.
tamatthaṁ pakāsento satthā āha
idaṁ vatvā bhūridatto pesesi caturo jane
etha gacchatha uṭṭhetha khippaṁ pāpetha brāhmaṇaṁ
tassa taṁ vacanaṁ sutvā uṭṭhāya caturo janā
pesitā bhūridattena khippaṁ pāpesuṁ brāhmaṇanti.
tattha pāpesunti yamunāto uttaritvā bārāṇasimaggaṁ pāpayiṁsu
pāpayitvā ca pana tumhe gacchathāti vatvā nāgabhavanameva paccāgamiṁsu.
brāhmaṇopi tāta somadtta imasmiṁ ṭhāne migaṁ vijjhimhā
imasmiṁ sūkaranti puttassa ācikkhanto gantvā antarāmagge
pokkharaṇiṁ disvā tāta somadatta nahāyāmāti vatvā sādhu tātāti
vutte ubhopi dibbābharaṇāni ceva dibbavatthāni ca omuñcitvā
bhaṇḍikaṁ katvā pokkharaṇītīre ṭhapetvā otaritvā nahāyiṁsu. tasmiṁ
khaṇe tāni antaradhāyitvā nāgabhavanameva agamaṁsu. paṭhamaṁ
nivatthakāsāvapilotikāva nesaṁ sarīre paṭimuñciṁsu. dhanusarasattiyopi
pākatikāva ahesuṁ. somadattopi nāsitamhi tayā tātāti paridevi.

page number: 029

atha naṁ pitā mā cintayi tāta migesu santesu araññe mige
vadhitvā jīvitaṁ kappessāmāti assāsesi. somadattassa mātā
tesaṁ āgamanaṁ sutvā paccuggantvā gharaṁ netvā annapānena
santappesi. brāhmaṇo bhuñjitvāva niddaṁ okkami. itarā puttaṁ
pucchi tāta somadatta ettakaṁ kālaṁ kuhiṁ gatatthāti. amma
bhūridattena nāgarājena amhe nāgabhavanaṁ nītā tato ukkaṇṭhitvā
idāni āgatamhāti. kiñci pana vo ratanaṁ ābhaṭanti. nābhaṭaṁ
ammāti. kiṁ tumhākaṁ tena na kiñci dinnanti. amma bhūridattena
me pituno sabbakāmadado maṇi dinno ahosi iminā pana na
gahitoti. kiṁ kāraṇāti. pabbajissati kira ammāti. sā
ettakaṁ kālaṁ dārake mama bhāre karonto nāgabhavane vasitvā
idāni kira pabbajissatīti kujjhitvā vīhibhañjanadabbiyā piṭṭhiṁ pothentī
hare duṭṭha brāhmaṇa pabbajissāmīti kira bhūridattena dinnaṁ maṇiratanaṁ
na gaṇhasi atha kasmā apabbajitvā idhāgatosi nikkhama sīghaṁ mama
gharāti santajjesi. atha naṁ bhadde mā maṁ kujjhi araññe migesu
santesu taṁ vadhitvā ahantaṁ posessāmīti vatvā tato puttena
saddhiṁ araññaṁ gantvā purimaniyāmeneva jīvitaṁ kappesi.
nesādakaṇḍaṁ niṭṭhitaṁ.
tadā dakkhiṇamahāsamuddadisāyaṁ simbalīvāsī eko garuḷo
pakkhavātehi mahāsamudde udakaṁ viyūhitvā ekaṁ nāgarājānaṁ sīse gaṇhi.
tadā hi supaṇṇā nāgaṁ gahetuṁ ajānantā eva pacchā

page number: 030

paṇḍarajātake jāniṁsu. so pana taṁ sīse gahetvāpi udake
anottharanteyeva taṁ ukkhipitvā olambantaṁ ādāya himavantamatthakena
pāyāsi. tadā ceko kāsikaraṭṭhavāsī brāhmaṇo isipabbajjaṁ pabbajitvā
himavantappadese paṇṇasālaṁ māpetvā paṭivasati. tassa caṅkamanakoṭiyaṁ
eko mahānigrodharukkho atthi. so tassa mūle divāvihāraṁ
karoti. supaṇṇo nigrodhamatthakena nāgaṁ harati. nāgo
olambanto mokkhatthāya naṅguṭṭhena nigrodhaviṭapaṁ veṭhesi. supaṇṇo
taṁ ajānantova mahabbalatāya ākāsena pakkhandiyeva. nigrodharukkho
samūlo uppāṭito. supaṇṇo nāgaṁ simbaliṁ netvā tuṇḍena
paharitvā kucchiṁ phāletvā nāgamedaṁ khāditvā sarīraṁ samuddakucchimhi
chaḍḍesi. nigrodharukkho patanto mahantaṁ saddamakāsi. supaṇṇo
kiṁ saddo esoti adho olokento nigrodharukkhaṁ disvā kuto
esa mayā uppāṭitoti cintetvā tāpasassa caṅkamanakoṭiyaṁ nigrodho
esoti tattato ñatvā ayaṁ tassa bahūpakāro akusalaṁ nukho me
pasutaṁ udāhu noti tameva pucchitvā jānissāmīti māṇavakavesena
tassa santikaṁ agamāsi. tasmiṁ khaṇe tāpaso taṁ ṭhānaṁ samaṁ karoti.
supaṇṇarājā tāpasaṁ vanditvā ekamantaṁ nisinno ajānanto viya
kissa ṭhānaṁ bhante idanti pucchi. āvuso eko supaṇṇo
gocaratthāya nāgaṁ haranto nāge mokkhatthāya nigrodhaviṭapaṁ naṅguṭṭhena
veṭhetvā ṭhite so attano mahabbalatāya pakkhanditvā gatova
athettha rukkho uppāṭito idaṁ tassa uppāṭitaṭṭhānanti. kiṁ pana

page number: 031

bhante tassa supaṇṇassa akusalaṁ hoti udāhu noti. sace so na
jānāti acetanattā akusalaṁ na hotīti. nāgassa pana bhanteti.
so imaṁ nāsetuṁ na gaṇhi mokkhatthāya pana gaṇhi tasmā tassāpi
na hotiyevāti. supaṇṇo tāpasassa vacanaṁ sutvā tusitvā
ahaṁ bhante so supaṇṇarājā tumhākaṁpi pañhābyākaraṇena tuṭṭho
tumhe araññe vasatha ahañcekaṁ ālambāyanamantaṁ jānāmi anaggho
manto tamahaṁ tumhākaṁ ācariyabhāgaṁ katvā dammi paṭiggaṇhatha nanti.
alaṁ mayhaṁ mantena gacchatha tumheti. so taṁ punappunaṁ yācitvā
sampaṭicchāpetvā mantaṁ datvā osathāni ācikkhitvā pakkāmi.
garuḷakaṇḍaṁ niṭṭhitaṁ
tasmiṁ kāle bārāṇasiyaṁ eko daliddakabrāhmaṇo bahuṁ iṇaṁ
gahetvā iṇāyikehi codiyamāno kiṁ me idha vāsena araññaṁ
pavisitvā matameva seyyoti nikkhamitvā vanaṁ pāvisitvā anupubbena
tāpasassa assamapadaṁ patvā tāpasaṁ vattasampadāya ārādhesi.
tāpaso ayaṁ brāhmaṇo mayhaṁ ativiya upakārako supaṇṇarājena
dinnaṁ dibbamantaṁ assa dassāmīti cintetvā brāhmaṇa ahaṁ
ālambāyanamantaṁ jānāmi tante dammi gaṇhāhi nanti vatvā alaṁ bhante
na mayhaṁ mantenatthoti vuttepi punappunaṁ yācitvā sampaṭicchāpetvā
adāsiyeva. tassa ca mantassa anucchavikāni osathāni ceva mantū
pacārañca sabbaṁ kathesi. brāhmaṇo laddho me jīvitupāyoti
katipāhaṁ vasitvā vātābādho me bhante bādhatīti apadesaṁ katvā

page number: 032

tāpasena visajjito taṁ vanditvā khamāpetvā araññā nikkhamitvā
anupubbena yamunātīraṁ patvā taṁ mantaṁ sajjhāyanto mahāmaggena
gacchati. tasmiṁ khaṇe sahassamattā bhūridattassa paricārikā
nāgamāṇavikā taṁ sabbakāmadadaṁ maṇiratanaṁ ādāya nāgabhavanā nikkhamitvā
yamunātīre vālukarāsimatthake ṭhapetvā tassobhāsena sabbarattiṁ
udakakīḷaṁ kīḷitvā aruṇuggamane sabbālaṅkārehi alaṅkaritvā maṇiratanaṁ
parivāretvā siriṁ pavesiyamānā nisīdiṁsu. brāhmaṇopi mantaṁ
sajjhāyanto taṁ ṭhānaṁ pāpuṇi. tā taṁ mantasaddaṁ sutvāva iminā
supaṇṇena bhavitabbanti maraṇabhayatajjitā maṇiratanaṁ aggahetvā paṭhaviyaṁ
nimujjitvā nāgabhavanaṁ agamaṁsu. brāhmaṇo maṇiratanaṁ disvā
idāneva me manto samiddhoti tuṭṭhamānaso maṇiratanaṁ ādāya
pāyāsi. tasmiṁ khaṇe so nesādabrāhmaṇo somadattena saddhiṁ
migavadhāya araññaṁ pavisanto tassa hatthe taṁ maṇiratanaṁ disvā puttaṁ
āha tāta nanu eso amhākaṁ bhūridattena dinno maṇīti. āma
tāta eso soti. tena hissa maṇiratanassa aguṇaṁ kathetvā imaṁ
brāhmaṇaṁ vañcetvā gaṇhāmetaṁ maṇiratananti. tāta pubbe tvaṁ
bhūridattena diyamānaṁ na gaṇhi idāni pana brāhmaṇaṁ tvaṁyeva
vañcessasi tuṇhī hohīti. brāhmaṇo hotu tāta passasi etassa mama
vañcanabhāvanti vatvā ālambāyanena saddhiṁ sallapanto āha
maṇiṁ paggayha maṅgalyaṁ sādhu vittaṁ manoramaṁ
selaṁ byañjanasampannaṁ ko imaṁ maṇimajjhagāti.

page number: 033

tattha maṅgalyanti maṅgalasammataṁ sabbakāmadadaṁ. ko imanti
kuhiṁ imaṁ maṇiratanaṁ adhigatosa.
tato ālambāyano gāthamāha
lohitakkhisahassāhi samantā parivāritaṁ
ajja kālaṁ padaṁ gacchaṁ ajjhagāhaṁ maṇiṁ imanti.
tassattho ahaṁ ajja kālaṁ pātova padaṁ gacchaṁ mahāmaggaṁ
gacchanto rattakkhīhi sahassamattāhi nāgamāṇavikāhi samantā parivāritaṁ
imaṁ maṇiṁ ajjhagā maṁ disvā hi sabbāva etā bhayatajjitā imaṁ
pahāya palātāti.
nesādabrāhmaṇo taṁ vañcetukāmo maṇiratanassa aguṇaṁ
pakāsento attano gaṇhitukāmo tisso gāthā abhāsi
supaciṇṇo ayaṁ selo accito mahito sadā
sudhārito sunikkhitto sabbatthamabhisādhaye
upacāravipannassa nikkhepe dhāraṇāya vā
ayaṁ selo vināsāya pariciṇṇo ayoniso
nayimaṁ akusalo dibyaṁ maṇiṁ dhāretumāraho
paṭipajja sataṁ nikkhaṁ dehimaṁ ratanaṁ mamanti.
tattha sabbatthanti yo imaṁ selaṁ suṭṭhu upadhārituṁ accituṁ attano
jīvitaṁ viya mamāyituṁ suṭṭhu dhāretuṁ suṭṭhu nikkhipituṁ jānāti tasseva
supaciṇṇo accito mahito sudhārito sunikkhitto ca sabbaṁ atthaṁ
sādhetīti attho. upacāravipannassāti yo pana nikkhepe dhāraṇe

page number: 034

vā upacāravipanno hoti tasseva so anupāyena pariciṇṇo
vināsameva āvahatīti vadati. dhāretumārahoti dhāretuṁ na araho.
paṭipajja sataṁ nikkhanti amhākaṁ gehe bahu maṇi mayametaṁ gahetuṁ
jānāma ahaṁ tuyhaṁ nikkhasataṁ dassāmi taṁ paṭipajja dehi imaṁ ratanaṁ
mamanti. tassa hi gehe ekopi suvaṇṇanikkho natthi so pana
tassa maṇino sabbakāmadadabhāvaṁ jānāti tenassa etadahosi ahaṁ
sīsaṁ nahātvā maṇiṁ udakena paripphositvā nikkhasataṁ me dehīti
vakkhāmi atha me naṁ dassati tamahaṁ etassa dassāmīti tasmā sūro
hutvā evamāha
tato ālambāyano gāthamāha
nevamāyaṁ maṇī keyyo gohi vā ratanehi vā
selo byañjanasampanno neva keyyo maṇī mamanti.
tattha nevamāyanti ayaṁ maṇi mama santako kenaci vatthunā
vikkīṇitabbo nāma na hoti. neva keyyoti ayañca mama maṇi
lakkhaṇasampanno tasmā neva keyyo kenaci vatthunā vikkīṇitabbo
nāma na hotīti.
nesādabrāhmaṇo āha
no ce tayā maṇī keyyo gohi vā ratanehi vā
atha kena maṇī keyyo taṁ me akkhāhi pucchitoti.
ālambāyano āha
yo me saṁse mahānāgaṁ tejasiṁ duratikkamaṁ

page number: 035

tassa dajjaṁ imaṁ selaṁ jalantariva tejasāti.
tattha jalantariva tejasāti pabhāya jalantaṁ viya.
nesādabrāhmano āha
ko nu brāhmaṇavaṇṇena supaṇṇo patataṁ 1- varo
nāgaṁ jigiṁsamanvesi anvesaṁ bhakkhamattanoti.
tattha ko nūti idaṁ nesādabrāhmaṇo attano bhakkhaṁ
anvesantena garuḷena tena bhavitabbanti cintetvā evamāha.
ālambāyano āha
nāhaṁ dijādhipo homi na diṭṭho garuḷo mayā
āsīvisena cittosmi vejjo brāhmaṇa maṁ vidūti.
tattha maṁ vidūti maṁ esa vāsīvisacittako ālambāyano nāma
vejjoti jānanti.
nesādabrāhmaṇo āha
kiṁ nu tuyhaṁ balaṁ atthi kiṁ sippaṁ vijjate tava
kismiṁ vā tavaṁ paratthaddho uragaṁ nāpacāyasīti.
tattha kismiṁ vā tavaṁ paratthaddhoti tavaṁ kismiṁ vā uparatthaddho
hutvā kiṁ nissayaṁ katvā uragaṁ āsīvisaṁ nāpacāyasi jeṭṭhakaṁ akatvā
avajānāsīti pucchi.
so attano balaṁ dīpento āha
āraññikassa isino ciraṁ rattaṁ tapassino

footnote: 1 pattatantipi patattantipi vividho pāṭho.

page number: 036

supaṇṇo kosiyassakkhā visavijjamanuttaraṁ
taṁ bhāvitattaññataraṁ sammantaṁ pabbatantare
sakkaccantaṁ upaṭṭhāsiṁ rattindivamatandito
so tadā pariciṇṇo me vattavā brahmacariyavā
dibyaṁ pātukari mantaṁ kāmasā bhagavā mamaṁ
tyāhaṁ mante paratthaddho nāhaṁ bhāyāmi bhoginaṁ
ācariyo visaghāṭānaṁ ālambāyanoti maṁ vidūti.
tattha kosiyassakkhāti kosiyagottassa isino supaṇṇo
ācikkhi. tena akkhātakāraṇaṁ pana sabbaṁpi vitthāretvā kathetabbaṁ.
bhāvitattaññataranti bhāvitattānaṁ isīnaṁ aññataraṁ anupaviṭṭhaṁ.
sammantanti vasantaṁ. kāmasāti attano icchāya. mananti taṁ mantaṁ
mayhaṁ pakāseti. tyāhaṁ mante paratthaddhoti ahaṁ te mante
uparatthaddho nissito hutvā. bhoginanti nāgānaṁ. visaghāṭānanti
visaghāṭavejjānaṁ ācariyoti.
taṁ sutvā nesādabrāhmaṇo cintesi ayaṁ ālambāyano
yavāssa nāgaṁ dasseti tassa maṇiratanaṁ deti bhūridattamassa dassetvā
maṇiṁ gaṇhissāmīti. tato puttena saddhiṁ mantento gāthamāha
gaṇhāmhase maṇiṁ tāta somadatta vijānāhi
mā daṇḍena siriṁ pattaṁ kāmasā pajahāmhaseti.
tattha gaṇhāmhaseti gaṇhāma. kāmasāti attano ruciyā
daṇḍena paharitvā mā pajahāma.

page number: 037

somadatto āha
sakaṁ nivesanaṁ pattaṁ yo taṁ brāhmaṇa pūjayi
evaṁ kalyāṇakārissa kiṁ mohā dubbhimicchasi
sace tvaṁ dhanakāmosi bhūridatto padissati
tameva gantvā yācassu bahuṁ dassati te dhananti.
tattha pūjayīti dibbakāmehi pūjayittha. dubbhimicchasīti kiṁ
tathārūpassa mittassa padubbhikammaṁ kātuṁ icchasi tātāti.
brāhmaṇo āha
hatthagataṁ pattagataṁ nikkiṇṇaṁ khādituṁ varaṁ
mā no sandiṭṭhiko attho somadatta upaccagāti.
tattha hatthagatanti tāta somadatta tvaṁ daharadārako kiñci
lokappavattiṁ na jānāsi yaṁ hi hatthagataṁ vā hoti pattagataṁ vā
purato vā nikkiṇṇaṁ ṭhapitaṁ tadeva khādituṁ varaṁ na dūre ṭhitaṁ.
somadatto āha
paccati niraye ghore mahimassa vindrīyati
mittadubbhi hitaccāgī jīvare vāpi sussati
sace tvaṁ dhanakāmosi bhūridatto padissati
maññe attakataṁ veraṁ na ciraṁ vedayissasīti.
tattha mahimassa vindrīyatīti tāta mittadubbhino jīvantasseva
paṭhavī bhijjitvā vivaraṁ deti. hitaccāgīti attano hitapariccāgī.
jīvare vāpi sussatīti jīvamānova sussati manussapeto viya hoti.

page number: 038

attakataṁ veranti attanā kataṁ pāpaṁ. na ciranti na cirasseva
vedayissasīti maññāmi.
brāhmaṇo āha
mahāyaññaṁ yajitvāna evaṁ sujjhanti brāhmaṇā
mahāyaññaṁ yajissāmi evaṁ mokkhāma pāpakāti.
tattha sujjhantīti tāta somadatta tavaṁ daharo kiñci na jānāsi
brāhmaṇā nāma yaṁ kiñci pāpaṁ katvā yaññena sujjhantīti
dassento evamāha.
somadatto āha
handadāni apāyāmi nāhaṁ ajja tayā saha
padamekaṁ na gaccheyyaṁ evaṁ kibbissakārināti.
tattha apāyāmīti apagacchāmi palāyāmīti attho. evañca
pana vatvā paṇḍitamāṇavo pitaraṁ attano vacanaṁ gāhāpetuṁ asakkonto
mahantena saddena devatāyo ujjhāpetvā evarūpena pāpakārinā
saddhiṁ na gamissāmīti pitu passantasseva palāyitvā himavantaṁ
pavisitvā isipabbajjaṁ pabbajitvā abhiññā ca samāpattiyo ca
nibbattetvā aparihīnajjhāno brahmaloke uppajji.
tamatthaṁ pakāsento satthā āha
idaṁ vatvāna pitaraṁ somadatto bahussuto
ujjhāpetvāna bhūtāni tamhā ṭhānā apakkamīti.
somadattakaṇḍaṁ niṭṭhitaṁ.

page number: 039

nesādabrāhmaṇo somadatto ṭhapetvā attano gehaṁ kuhiṁ
gamissatīti cintetvā ālambāyanaṁ thokaṁ anattamanaṁ disvā ālambāyana
mā cintayi dassissāmi te bhūridattanti taṁ ādāya nāgarājassa
uposathakaraṇaṭṭhānaṁ gantvā vammikamatthake bhoge ābhujitvā nipannaṁ
nāgarājānaṁ disvā avidūre ṭhitova hatthaṁ pasāretvā dve gāthā
abhāsi
gaṇhāhetaṁ mahānāgaṁ āharetaṁ maṇiṁ mama
indagopakavaṇṇābhā yassa lohitako siro
kappāsapicurasseva eso kāyo padissati 1-
vammikaggagato seti taṁ tvaṁ gaṇhāhi brāmṇāti.
tattha indagopakavaṇṇābhāti indagopakavaṇṇābhā viya ābhā.
kappāsapicurassevāti suvihitassa kappāsapicuno viya.
mahāsatto akkhīni ummiletvā nesādaṁ disvā ayaṁ uposathassa
me antarāyaṁ kareyyāti imaṁ nāgabhavanaṁ netvā mahāsampattiyaṁ
patiṭṭhapesiṁ mayā diyamānaṁ maṇiṁ gaṇhituṁ na icchati idāni pana
ahituṇḍikaṁ gahetvā āgacchati sacāhaṁ imassa mittadubbhino kujjheyyaṁ
sīlaṁ me khaṇḍaṁ bhavissati mayā kho pana paṭhamaññeva caturaṅgasamannāgato
uposatho adhiṭṭhito so yathāṭhitova hotu ālambāyano maṁ
chindatu vā pacatu vā hanatu vā sūlena vā vijjhatu nevassa
kujjhissāmīti cintetvā sace kho panāhaṁ imaṁ kodhena olokessāmi

footnote: 1 kappāsapicurāsīva eso kāyassa dissati.

page number: 040

bhasmacuṇṇaṁ viya bhaveyya hotu potheyyapi mamaṁ neva kujjhissāmīti
akkhīni nimmilitvā adhiṭṭhānapāramiṁ purecārikaṁ katvā bhogantare
sīsaṁ pakkhipitvā niccalova hutvā nipajji.
sīlakaṇḍaṁ niṭṭhitaṁ.
nesādabrāhmaṇopi bho ālambāyana imaṁ nāgaṁ gaṇha dehi
me maṇinti āha. ālambāyano nāgaṁ disvā tuṭṭho maṇiṁ kiñci 1-
tiṇaṁ viya agaṇetvā gaṇha brāhmaṇāti tassa hatthe khipi. so
tassa hatthato galitvā paṭhaviyaṁ patati. patitamattoyeva paṭhaviyaṁ
pavisitvā nāgabhavanameva gato. nesādabrāhmaṇo maṇiratanato ca
bhūridattena saddhiṁ mittabhāvato ca puttato cāti tīhi ṭhānehi parihāyi.
so nippaccayo jātomhi puttassa vacanaṁ na katanti paridevanto
gehaṁ agamāsi. ālambāyanopi dibbosathehi attano sarīraṁ
makkhetvā thokaṁ khāditvā attano kāyaṁ paribhāvetvā dibbamantaṁ
jappanto bodhisattaṁ upasaṅkamitvā naṅguṭṭhe naṁ gahetvā ākaḍḍhitvā
sīsaṁ daḷhaṁ gaṇhanto mukhamassa vivaritvā osathaṁ khāditvā mukhe sakhelaṁ
osiñci. sucijātiko nāgarājā sīlabhedabhayena akujjhitvā akkhīni na
ummilesi. atha naṁ osathamantaṁ katvā naṅguṭṭhe naṁ gahetvā heṭṭhāsīsaṁ
katvā sañcāletvā gahitagocaraṁ chaḍḍāpetvā bhūmiyaṁ dīghato
nipajjāpetvā masurakaṁ maddanto viya pādehi maddi. aṭṭhīni cuṇṇiyamānāni
viya ahesuṁ. puna naṅguṭṭhe naṁ gahetvā heṭṭhāsīsaṁ katvā dussaṁ

footnote: 1 kismiñcītipi pāṭho.

page number: 041

pothento viya pothesi. mahāsatto evarūpaṁ dukkhaṁ anubhavantopi
neva kujjhi.
tamatthaṁ pakāsento satthā āha
athosathehi dibbehi jappaṁ mantapadāni ca
evantaṁ sakkhi saṇṭhātuṁ katvā parittamattanoti.
tattha sakkhīti asakkhi. saṇṭhātunti gaṇhituṁ.
iti so mahāsattaṁ dubbalaṁ katvā vallīhi peḷaṁ sajjetvā
mahāsattaṁ tattha pakkhipi. sarīraṁ pana mahantaṁ tattha na pavisati.
atha naṁ paṇhiyā koṭṭento pavesitvā peḷaṁ ādāya ekaṁ gāmaṁ
gantvā gāmamajjhe otāretvā nāgassa naccaṁ daṭṭhukāmā te
āgacchantūti saddamakāsi. sakalagāmavāsino sannipatiṁsu. tasmiṁ
khaṇe ālambāyano nikkhama mahānāgāti āha. mahāsatto cintesi
ajja mayā parisaṁ tosentena kīḷituṁ vaṭṭati evaṁ ālambāyano
bahudhanaṁ labhitvā tuṭṭho maṁ visajjessati yaṁ yaṁ esa maṁ kāreti taṁ
taṁ karissāmīti. atha naṁ so peḷato nīharitvā mahā ahosīti āha.
so mahā ahosi khuddako vatto khippito 1- ekaphaṇo daviphaṇo tiphaṇo
catuphaṇo pañcaphaṇo chaphaṇo satta aṭṭha nava dasa vīsati tiṁsati cattāḷīsa
paññāsaphaṇo saṭṭhī sattati asīti navutiphaṇo sataphaṇo hohi ucco
nīco dissamānakāyo adissamānakāyo dissamānaupaḍḍhakāyo nīlo
pīto lohito odāto mañjeṭṭhako hohi aggijālaṁ visajjehi udakaṁ

footnote: 1 vippito, simpito, vappito iti nānā pāṭhā

page number: 042

visajjehi dhūmaṁ visajjehīti. mahāsatto imesupi ākāresu yaṁ yaṁ
tena vuttaṁ attabhāvaṁ nimminitvā taṁ taṁ sabbaṁ dassesi. taṁ disvā
koci assūni sandhāretuṁ nāsakkhi. manussā bahū hiraññasuvaṇṇa-
vatthālaṅkārādīni adaṁsu. iti tasmiṁ gāme sahassamattaṁ labhi.
so kiñcāpi mahāsattaṁ gaṇhanto sahassaṁ labhitvā taṁ visajjessāmīti
āha. taṁ pana dhanaṁ labhitvā gāmakepi tāva mayā ettakaṁ dhanaṁ
laddhaṁ nagare kira bahuṁ dhanaṁ labhissāmīti dhanalobhena taṁ na muñci.
so tasmiṁ gāme kuṭumbaṁ saṇṭhapetvā ratanamayaṁ peḷaṁ kārāpetvā
tattha mahāsattaṁ pakkhipitvā sukhayānakaṁ abhiruyha mahantena parivārena
nikkhamitvā taṁ gāmanigamādīsu kīḷāpento anupubbena bārāṇasiṁ
pāpuṇi. nāgarājassa pana madhulāje na deti maṇḍūke māretvā
deti. so gocaraṁ na gaṇhi. avisajjanabhayena gocaraṁ
agaṇhantaṁpi naṁ puna cattāro dvāragāmake ādiṁ katvā tattha tattha
māsamattaṁ kīḷāpesi. paṇṇarasīuposathadivase pana ahaṁ ajja tumhākaṁ
kīḷāpessāmīti rañño ārocāpesi. rājā bheriñcārāpetvā
mahājanaṁ sannipātāpesi. rājaṅgaṇe mañcātimañce bandhiṁsu.
. ālambāyanakaṇḍaṁ niṭṭhitaṁ.
ālambāyanena pana bodhisattassa gahitadivaseyeva mahāsattassa
mātā supinantare kāḷena rattakkhinā purisena asinā dakkhiṇabāhuṁ
chinditvā lohitena pakgharantena nīyamānaṁ addasa. sā pabujjhitvā
bhītatasitā uṭṭhāya dakkhiṇabāhaṁ parāmasitvā supinabhāvaṁ jānāti.

page number: 043

athassā etadahosi mayā kakkhalo pāpasupino diṭṭho catunnaṁ vā
me puttānaṁ dhataraṭṭhassa rañño vā mama vā paripanthena bhavitabbanti.
apica kho pana mahāsattameva ārabbha adhikataraṁ cintesi. kiṁ kāraṇā.
sesā attano nāgabhavane vasanti. itaro pana sīlajjhāsayatāya
manussalokaṁ gantvā uposathakammaṁ karoti tasmā kacci nu kho me
puttaṁ ahituṇḍiko vā supaṇṇo vā gaṇheyyāti tasseva
adhikataraṁ cintesi tato aḍḍhamāse atikkante mama putto
aḍḍhamāsaṁ atikkamma maṁ vinā vattituṁ na sakkoti addhāssa kiñci bhayaṁ
uppannaṁ bhavissatīti domanassappattā ahosi. māsātikkame panassā
sokena assūnaṁ apaggharaṇavelā nāhosi hadayaṁ sussi akkhīni
upakkitāni. sā idāni āgamissati idāni āgamissatīti
tassāgamanamaggameva olokentī nisīdi. athassā jeṭṭhaputto sudassano
nāma māsaccayena mahatiyā parisāya mātāpitūnaṁ dassanatthāya āgato
parisaṁ bahi ṭhapetvā pāsādaṁ āruyha mātaraṁ vanditvā ekamantaṁ
aṭṭhāsi. sā bhūridattaṁ anusocantī tena saddhiṁ na kiñci
sallapati. so cintesi mayhaṁ mātā mayi pubbe āgate disvā
tusati paṭisanthāraṁ karoti ajja pana domanassappattā kiṁ nu kho
kāraṇanti. atha naṁ pucchanto āha
mamaṁ disvāna āyantaṁ sabbakāmasamiddhinaṁ
indriyāni ahaṭṭhāni sāvaṁ 1- jātaṁ mukhaṁ tava

footnote: 1 sāmaṁ?

page number: 044

padumaṁ yathā hatthagataṁ pāṇinā parimadditaṁ
sāvaṁ jātaṁ mukhaṁ tuyhaṁ mamaṁ disvāna edisanti.
tattha ahaṭṭhānīti na vippasannāni. sāvanti kāñcanādāsavaṇṇaṁ
viya te mukhaṁpi ajja kāḷakaṁ jātaṁ. hatthagatanti hatthena
chinnakaṁ. edisanti evarūpaṁ mahantena sirisobhaggena tumhākaṁ
dassanatthāya āgataṁpi maṁ disvā.
sā evaṁ vuttepi neva kathesi. sudassano cintesi kinnukho
kenaci kuddhā vā paripanthā vā bhaveyyāti. atha naṁ pucchanto
itaraṁ gāthamāha
kacci nu te nābhissasi kacci te atthi vedanā
yena sāvaṁ mukhaṁ tuyhaṁ mamaṁ disvāna āgatanti.
tattha kacci nu te nābhissasīti kacci nu taṁ koci na abhissasi
akkosena vā paribhāsāya vā vihiṁsatīti pucchati. tuyhanti tava
pubbe mamaṁ disvāna āgataṁ edisaṁ mukhaṁ na hoti. yenāti yena
kāraṇena ajja sāvaṁ jātaṁ taṁ me akkhāhīti pucchati.
athassa sā ācikkhantī āha
supinaṁ tāta addakkhiṁ ito māsaṁ adhogataṁ
dakkhiṇaṁ viya me bāhuṁ chetvā rudhiramakkhitaṁ
puriso ādāya pakkāmi mama rodantiyā sati
yato supinamaddakkhiṁ sudassana vijānāhi
tato divā vā rattiṁ vā sukhaṁ me nūpalabbhatīti

page number: 045

tattha ito māsaṁ adhogatanti ito heṭṭhā māsātikkantaṁ
ajja me diṭṭhasupinassa māso hotīti dasseti. purisoti eko
kira kāḷo rattakkhi puriso. rodantiyā satīti rodamānāya satiyā.
sukhaṁ me nūpalabbhatīti mama sukhaṁ nāma na vijjati.
evañca pana vatvā tāta piyaputta tava kaniṭṭho na dissati
bhayena tassa uppannena bhavitabbanti paridevantī āha
yaṁ pubbe paricariṁsu kaññā ruciraviggahā
hemajālapaṭicchannā bhūridatto na dissati
yaṁ pubbe paricariṁsu nettiṁsavaradhārino
kaṇikārāva samphullā bhūridatto na dissati
handadāni gamissāma bhūridattanivesanaṁ
dhammaṭṭhaṁ sīlasampannaṁ passāma tava bhātaranti.
tattha samphullāti suvaṇṇālaṅkāradhāritāya samphullā kaṇikārā
viya. handāti upasaggatthe 1- nipāto. ehi tāta bhūridattassa
nivesanaṁ gacchāmāti vadati.
evañca pana vatvā tassa ceva attano ca parisāya saddhiṁ
tattha agamāsi. bhūridattassa bhariyāyo pana taṁ vammikamatthake
adisvā mātu nivesane bhavissatīti abyāvatā ahesuṁ. tā sassu
kira attano puttaṁ apassantī āgacchatīti sutvā paccuggamanaṁ katvā
ayye puttassa te adissantassa ajja māso atikkantoti

footnote: 1 vavassaggatthetipi pāṭho

page number: 046

mahāparidevaṁ paridevamānā tassā pādamūle nipatiṁsu.
tamatthaṁ pakāsento satthā āha
tañca disvāna āyantaṁ bhūridattassa mātaraṁ
bāhā paggayha pakkanduṁ bhūridattassa bhariyāyo
puttanteyye na jānāma ito māsaṁ adhogataṁ
mataṁ vā yadi vā jīvaṁ bhūridattaṁ yasassinanti.
tattha puttanteyyeti puttaṁ te ayye.
. ayaṁ tāsaṁ paridevanagāthā.
bhūridattamātā suṇhāhi saddhiṁ antaravīthiyaṁ paridevitvā tā
ādāya tassa pāsādaṁ āruyha puttassa sayanañca āsanañca
oloketvā paridevamānā vilāpagāthā āha
sakuṇī hataputtāva suññaṁ disvā kulāvakaṁ
ciraṁ dukkhena jhāyissaṁ bhūridattaṁ apassatī
kurarīva hatacchāpā suññaṁ disvā kulāvakaṁ
ciraṁ dukkhena jhāyissaṁ bhūridattaṁ apassatī
sā nūna cākavākīva pallasmiṁ anūdake
ciraṁ dukkhena jhāyissaṁ bhūridattaṁ apassatī
kammārānaṁ yathā ukkā anto jhāyati no bahi
evaṁ jhāyāmi sokena bhūridattaṁ apassatīti.
tattha apassatīti apassantī. hatacchāpāti hatapotakā.
evaṁ bhūridattamātari vilapamānāya bhūridattanivesanaṁ

page number: 047

aṇṇavakucchiyaṁ viya ekasaddaṁ ahosi. ekopi sakabhāvena saṇṭhātuṁ nāsakkhi.
sakalanivesanaṁ yugantavātapahataṁ sālavanaṁ viya ahosi.
tamatthaṁ pakāsento satthā āha
sālāva sampamadditā mālutena pamadditā
senti puttā ca dārā ca bhūridattanivesaneti.
tadā ariṭṭho ca subhogo ca dve bhātaro mātāpitūnaṁ upaṭṭhānaṁ
gacchantā taṁ saddaṁ sutvā bhūridattanivesanaṁ pavisitvā mātaraṁ
assāsayiṁsu.
tamatthaṁ pakāsento satthā āha
idaṁ sutvāna nigghosaṁ bhūridattanivesane
ariṭṭho ca subhogo ca upadhāviṁsu antarā
amma assāsamāsoci evaṁ dhammā hi pāṇino
cavanti upapajjanti esāssa pariṇāmatāti.
tattha esāssa pariṇāmatāti esā cutūpapatti assa lokassa
pariṇāmatā evaṁ hi so loko pariṇāmati etehi dvīhi antehi
koci mutto nāma natthīti vadanti. samuddajā āha
ahaṁpi tāta jānāmi evaṁdhammā hi pāṇino
sokena ca paretasmiṁ bhūridattaṁ apassatī
ajja ce me imaṁ rattiṁ sudassana vijānāhi
bhūridattaṁ apassatī maññe hessāmi jīvitanti.
tattha ajja ce meti tāta sudassana sace ajja imaṁ rattiṁ

page number: 048

bhūridatto mama dassanaṁ nāgamissati athāhantaṁ apassatī mama jīvitaṁ
jahessāmīti maññāmi.
puttā āhaṁsu
amma assāsa mā soci ānayissāma bhātaraṁ
disodisaṁ gamissāma bhātupariyesānaṁ caraṁ
pabbate giriduggesu gāmesu nigamesu ca
orena sattarattassa bhātaraṁ passa āgatanti.
tattha caranti amma tayo janā bhātupariyesanaṁ carantā disodisaṁ
gamissāmāti taṁ assāsesuṁ.
tato sudassano cintesi sace tayopi ekato gamissāma
papañco bhavissati tīṇi ṭhānāni gantuṁ vaṭṭati ekena devalokaṁ
ekena himavantaṁ ekena manussalokaṁ sace kho pana kāṇāriṭṭho
manussalokaṁ gamissati yattha bhūridattaṁ passati taṁ gāmaṁ vā nigamaṁ vā
jhāpetvā essati esa atikakkhalo pharusona sakkā etaṁ tattha pesetunti
cintetvā tāta ariṭṭha tavaṁ devalokaṁ gaccha sace devatāhi dhammaṁ
sotukāmāhi bhūridatto devalokaṁ nīto tato taṁ ānehīti ariṭṭhaṁ
devalokaṁ pahiṇi. subhogaṁ pana tāta tavaṁ himavantaṁ gantvā pañcasu
mahānadīsu bhūridattaṁ upadhāretvā ehīti himavantaṁ pahiṇi. sayaṁ
pana manussalokaṁ gantukāmo cintesi sacāhaṁ māṇavakavaṇṇena gamisāmi
manussā appiyanti mayā tāpasavesena gantuṁ vaṭṭati manussānaṁ
hi pabbajitā piyā manāpāti. so tāpasavesaṁ gahetvā mātaraṁ

page number: 049

vanditvā pakkāmi. bodhisattassa pana accimukhī nāma vemātikā
kaniṭṭhabhaginī atthi. tassā bodhisatte adhimatto sineho. sā
sudassanaṁ gacchantaṁ disvā āha bhātika ativiya kilamāmi ahaṁpi
tayā saddhiṁ gamissāmīti. amma na sakkā tayā mayā saddhiṁ gantuṁ ahaṁ
pabbajitavesena gamissāmīti. ahaṁ khuddakamaṇḍūkī hutvā tava jaṭantare
nipajjitvā gamissāmīti āha. tena hi ehīti. sā maṇḍūkapotikā
hutvā tassa jaṭantare nipajji. sudassano mūlato paṭṭhāya
vicinanto gamissāmīti bodhisastassa bhariyāyo tassa uposathakaraṇaṭṭhānaṁ
pucchitvā paṭhamaṁ tattha gantvā ālambāyanena mahāsattassa
gahitaṭṭhāne lohitañca vallīhi katapeḷaṭṭhānañca disvā bhūridatto
ahituṇḍikena gahitoti ñatvā samuppannasoko assupuṇṇehi nettehi
ālambāyanassa gatamaggeneva paṭhamaṁ kīḷāpitagāmaṁ gantvā manusse
pucchi evarūpo nāma nāgo kenaci ahituṇḍikena kīḷāpitoti.
ālambāyanena ito māsamatthake kīḷāpitoti. kiñci tena
laddhanti. āma idheva sahassamattaṁ laddhanti. idāni kuhiṁ gatoti.
asukagāmaṁ nāmāti. so tato paṭṭhāya pucchanto anupubbena
rājadvāraṁ agamāsi.
. vilāpakaṇḍaṁ niṭṭhitaṁ.
tasmiṁ khaṇe ālambāyano sīsanahāto suvilitto maṭṭhasāṭakaṁ
nivāsetvā ratanapeḷaṁ gāhāpetvā rājadvārameva gato. mahājano
sannipatito. rañño āsanaṁ paññattaṁ. so antonivesane

page number: 050

ßēhitova ahaṁ gacchāmi nāgarājānaṁ kīḷāpetūti pesesi. ālambāyano
ratanapeḷaṁ cittattharake ṭhapetvā ratanapeḷaṁ vivaritvā ehi mahānāgāti
saññamadāsi. tammiṁ samaye sudassano parisapariyante ṭhitova ahosi.
mahāsatto sīsaṁ nīharitvā sabbantaṁ parisaṁ olokesi. nāgā dvīhi
ākārehi parisaṁ olokenti supaṇṇaparipanthe vā ñātake vā
dassanatthāya. te supaṇṇaṁ disvā bhītā na naccanti ñātake disvā
lajjamānā na naccanti. mahāsatto pana olokento parisantare
bhātikaṁ addasa. so akkhipūrāni assūni gahetvā peḷato
nikkhamma tadabhimukho pāyāsi. mahājano taṁ āgacchantaṁ disvā bhīto
paṭikkami. ekova sudassano aṭṭhāsi. so gantvā tassa pādapiṭṭhiyaṁ
sīsaṁ ṭhapetvā parodi. sudassanopi parodi. mahāsatto roditvā
nivattitvā peḷameva pāvisi. ālambāyano iminā nāgena tāpaso
ḍaṭṭho bhavissati assāsessāmi nanti taṁ upasaṅkamitvā āha
hatthā pamutto urago pāde te nipati bhūsaṁ
kacci nu ḍaṁsito tāta mā bhāyi sukhito bhavāti.
tattha mā bhāyīti tāta tāpasa ahaṁ ālambāyano nāma mā
bhāyi tava paṭijagganaṁ nāma mama bhāroti.
sudassano tena saddhiṁ kathetukāmatāya āha
neva mayhaṁ ayaṁ nāgo alaṁ dukkhāya kāyaci
yāva atthi ahiggāho mayā bhiyyo na vijjatīti.
tattha kāyacīti kassaci appamattakassāpi dukkhassa uppādane

page number: 051

ayaṁ mama samattho natthi mayā hi sadiso ahituṇḍiko nāma
natthīti. ālambāyano ko nāmesoti ajānantova kujjhitvā āha
ko nu brāhmaṇavaṇṇena datto parisamāgato
avāhayatu suyuddhena suṇātu parisā mamanti.
tattha dattoti dappito duṭṭho lāmako andhabālako.
avāhayatūti avāhayanto. ayameva vā pāṭho. idaṁ vuttaṁ hoti
ayaṁ ko bālo ummattako maṁ suyuddhena āvahayanto attanā saddhiṁ
samaṁ karonto parisamāgato. parisā mananti parisā mama vacanaṁ
suṇātu mayhaṁ doso natthi mā kho me tumhe kujjhitthāti.
atha naṁ sudassano gāthāya ajjhabhāsi
tvaṁ maṁ nāgena ālamba ahaṁ maṇḍūkachāpiyā
hotu no abbhutaṁ tattha ā sahassehi pañcahīti.
tattha nāgenāti tvaṁ nāgena mayā saddhiṁ yujjha ahaṁ
maṇḍūkacchāpiyā tayā saddhiṁ yujjhissāmi. ā sahassehi pañcahīti tasmiṁ
no yuddhe yāva pañcahi sahassehi abbhutaṁ paṇītakaṁ hotūti.
ālambāyano āha
ahamhi vasumā aḍḍho tvaṁ daliddosi māṇava
ko nu te pāṭibhogatthi upajūtañca kīdisaṁ
upajūtañca me atthi pāṭibhogo ca tādiso
hotu no abbhutaṁ tattha ā sahassehi pañcahīti.
tattha ko nu teti tava pabbajitassa ko nu pāṭibhogo

page number: 052

atthi. upajūtañcāti imasmiṁ vā jūte upanikkhepabhūtaṁ kiṁ nāma tava
dhanaṁ siyā dassehi meti vadati. upajūtañca meti mayhaṁ pana dātabbaṁ
upanikkhepadhanaṁ vā ṭhapetabbaṁ pāṭibhogo vā tādiso atthi tasmā
no tattha yāva pañcahi sahassehi abbhutaṁ hotūti.
sudassano tassa vacanaṁ sutvā pañcahi no sahassehi abbhutaṁ
hotūti abhīto rājanivesanaṁ āruyha mātularañño santike ṭhito
gāthamāha
suṇohi me mahārāja vacanaṁ bhaddamatthu te
pañcannaṁ me sahassānaṁ pāṭibhogo hi kittimāti.
tattha kittimāti kittiguṇasampanno.
rājā ayaṁ tāpaso maṁ atibahudhanaṁ yācati kinnukhoti cintetvā
gāthamāha
pettikaṁ vā iṇaṁ hoti yaṁ vā hoti sayaṁ kataṁ
kiṁ tvaṁ evaṁ bahuṁ mayhaṁ dhanaṁ yācasi tāpasāti.
tattha pettikaṁ vāti pitarā vā gahetvā khāditaṁ attanā vā
kataṁ iṇaṁ nāma hoti kiṁ mama pitarā tava hatthato gahitaṁ atthi
udāhu mayā tavaṁ kiṁ kāraṇā maṁ evaṁ bahuṁ dhanaṁ yācasīti.
evaṁ vutte sudassano dve gāthā abhāsi
ālambāyano hi nāgena mamaṁ abhijigiṁsati
ahaṁ maṇḍūkacchāpiyā ḍaṁsayissāmi brāhmaṇaṁ
taṁ tvaṁ daṭṭhuṁ mahārāja ajja raṭṭhābhivaḍḍhana

page number: 053

khaggasaṅghaparibyūḷho nīyāhi abhidassananti.
tattha abhijigiṁsatīti yuddhe jinituṁ icchati tattha yuddhe sace so maṁ
jinissati ahamassa pañcasahassāni dassāmi sacāhaṁ jinissāmi mayhameva
dassati tasmā taṁ bahuṁ dhanaṁ yācāmi. tanti tasmā tvaṁ mahārāja
ajja abhidassanaṁ daṭṭhuṁ nīyāhīti.
rājā tena hi gacchāmāti tāpasena saddhiṁyeva nikkhami. taṁ
disvā ālambāyano ayaṁ tāpaso gantvā rājānaṁ gahetvā āgato
rājakulupako bhavissatīti bhīto hutvā taṁ anuvattanto gāthamāha
neva taṁ atimaññāmi sippavādena māṇava
atimattosi sippena uragaṁ nāpacāyasīti.
tattha sippavādenāti māṇava ahaṁ attano sippena taṁ
nātimaññāmi tvaṁ pana attano sippena atimatto imaṁ uragaṁ na pūjesi
nāssa apacitiṁ karosīti.
tato sudassano dve gāthā abhāsi
mayaṁ nātimaññāma sippavādena brāhmaṇa
avisena ca nāgena bhūsaṁ vañcayase janaṁ
evañcetaṁ jano jaññā yathā jānāmi taṁ ahaṁ
na tvaṁ labhasi ālamba thusamuṭṭhiṁ kuto dhananti.
athassa ālambāyano kujjhitvā āha
kharājino jaṭī rummī datto parisamāgato
yo tvaṁ evaṁ gataṁ nāgaṁ aviso atimaññasi

page number: 054

āsajja kho taṁ jaññāsi puṇṇaṁ uggassa tejasā
maññe taṁ bhasmarāsiṁva khippameso karissatīti.
tattha rummīti anañjitāmaṇḍito. aviso atimaññasīti
nibbisoti avajānāsi. āsajjāti upagantvā. jaññāsīti
jāneyyāsīti.
atha so tena saddhiṁ keḷiṁ karonto sudassano gāthamāha
siyā visaṁ siluttassa duḍḍubhassa silābhuno
neva lohitasīsassa visaṁ nāgassa vijjatīti.
tattha siluttassāti gharasappassa. duḍḍubhassāti udakasappassa.
silābhunoti nīlavaṇṇasappassa.
iti nibbise sappe dassetvā etesaṁ visaṁ siyā neva tava
lohitasīsassa sappassāti āha.
atha naṁ ālambāyano dvīhi gāthāhi ajjhabhāsi
sutametaṁ arahataṁ saññatānaṁ tapassinaṁ
idha dānāni datvāna saggaṁ gacchanti dāyakā
jīvanto dehi dānāni yadi te atthi dātave
ayaṁ nāgo mahiddhiko tejasī duratikkamo
tena taṁ ḍaṁsayissāmi so taṁ bhasmaṁ karissatīti.
tattha dātaveti yadi te kiñci dātabbaṁ atthi dehi.
tato sudassano āha
mayāpetaṁ sutaṁ samma saññatānaṁ tapassinaṁ

page number: 055

idha dānāni datvāna saggaṁ gacchanti dāyakā
tavameva dehi jīvanto yadi te atthi dātave
ayaṁ accimukhī nāma puṇṇā uggassa tejasā
tāya taṁ ḍaṁsayissāmi sā taṁ bhasmaṁ karissati
yā dhītā dhataraṭṭhassa vemātā bhaginī mama
sā ḍaṁsatu accimukhī puṇṇā uggassa tejasāti.
tattha uggassa tejasāti uggena visena puṇṇā.
evañca pana vatvā amma accimukhi jaṭantarato me nikkhamitvā
mama pāṇimhi patiṭṭhāhīti mahājanamajjheyeva bhaginiṁ pakkositvā
hatthaṁ pasāresi. sā tassa saddaṁ sutvā jaṭantare nipannāva
tikkhattuṁ maṇḍūkavassikaṁ vassitvā jaṭantarato nikkhamitvā aṁsakūṭe
nisīdisvā tato upatitvā tassa hatthatale ṭhatvā tīṇi visavindūni
pātetvā puna tassa jaṭantarameva pāvisi. sudassano visaṁ gahetvā
ṭhito nassissati vatāyaṁ janapadoti tikkhattuṁ mahāsaddaṁ akāsi.
tassa saddo dvādasayojanikaṁ bārāṇasiṁ chādetvā aṭṭhāsi. atha
naṁ rājā kimatthaṁ janapado nassissatīti pucchi. mahārāja imassa
visassa nisiñcanaṭṭhānaṁ na passāmīti. tāta mahantāya paṭhaviyaṁ
nisiñcāhīti. atha naṁ nasakkā mahārājāti paṭikkhipanto gāthamāha
chamāyañce nisiñcissaṁ brahmadatta vijānāhi
tiṇalatāni osathyo ussusseyyuṁ asaṁsayanti.
tattha tiṇalatānīti paṭhavinissitāni tiṇāni ca latāni ca

page number: 056

sabbosathiyo ca susseyyuṁ tasmā na sakkā paṭhaviyaṁ visaṁ nisiñcitunti.
tena hi tāta uddhaṁ ākāse khipāhīti. tatthāpi na sakkāti
dassento gāthamāha
uddhañce pātayissāmi brahmadatta vijānāhi
sattavassāni yaṁ devo na vasse na himaṁ pateti.
tattha na himaṁ pateti sattavassāni himabindumattaṁpi napatissatīti.
tena hi tāta udake nisiñcāhīti. tatthāpi na sakkāti
dassento gāthamāha
udake ce nisiñcissaṁ brahmadatta vijānāhi
yāvantodakajā pāṇā mareyyuṁ macchakacchapāti.
atha naṁ rājā āha tāta mayaṁ na kiñci jānāma yathā
amhākaṁ raṭṭhaṁ na nassati taṁ upāyaṁ tvameva jānāhīti. tena hi
mahārāja imasmiṁ ṭhāne paṭipāṭiyā tayo āvāṭe khanāpethāti.
rājā khanāpesi. sudassano paṭhamaṁ āvāṭaṁ nānābhesajjānaṁ
pūrāpesi. dutiyaṁ gomayassa. tatiyaṁ dibbosathānañceva. tato
paṭhame āvāṭe visavindūni pātesi. taṁ khaṇaññeva dhūmāyitvā
jālā uṭṭhahi. sā gantvā gomayāavāṭaṁ gaṇhi. tatopi
jālā uṭṭhāya itaraṁ libbosathapuṇṇaṁ gahetvā osathāni jhāpetvā
nibbāyi. ālambāyano tassa āvātassa avidūre aṭṭhāsi. atha
naṁ visadhūmausmā paharitvā sarīracchaviṁ uppāṭetvā gatā. setakuṭṭhī
ahosi. so bhayatajjito nāgarājaṁ visajjemīti tikkhattuṁ vācaṁ

page number: 057

nicchāresi. taṁ sutvā bodhisatto ratanapeḷā nikkhamitvā
sabbālaṅkārapaṭimaṇḍitaṁ attabhāvaṁ māpetvā devarājalīlāya ṭhito.
sudassanopi accimukhīpi tatheva aṭṭhaṁsu. tato sudassano rājānaṁ āha
jānāsi no mahārāja kassete puttāti. tāta na jānāmīti.
amhe tāva na jānāsi kāsikarañño pana dhītuyā samuddajāya
dhataraṭṭhassa dinnabhāvaṁ jānāsīti. āma jānāmi mayhaṁ sā
kaniṭṭhabhaginīti. mahārāja mayaṁ tassā puttā tavaṁ no mātuloti.
taṁ sutvā rājā te āliṅgitvā sīse cumbitvā roditvā
pāsādaṁ āropetvā mahantaṁ sakkāraṁ katvā bhūridattena saddhiṁ
paṭisanthāraṁ karonto pucchi tāta taṁ evaṁ uggatejaṁ kathaṁ
ālambāyano gaṇhīti. so sabbaṁ pavuttiṁ vitthārena kathetvā rājānaṁ
ovadanto mahārāja raññā nāma iminā niyāmena rajjaṁ kāretuṁ
vaṭṭatīti mātulassa rājadhammaṁ desesi. atha naṁ sudassano āha
mātula mama mātā bhūritattaṁ apassantī kilamati na sakkā amhehi
papañcaṁ kātunti. sādhu tāta tumhe tāva gacchatha ahaṁ pana mama
bhaginiṁ daṭṭhukāmo kathaṁ taṁ passisāmīti. mātula kuhiṁ pana no
ayyako kāsikarājāti. tāta mama bhaginiyā vinā vasituṁ asakkonto
rajjaṁ pahāya pabbajito asukavanasaṇḍe nāma vasatīti. mātula mama
mātā tumhe ca ayyakañca me daṭṭhukāmā tumhe asukadivase
mama ayyakassa santikaṁ gacchatha mayaṁ mātaraṁ ādāya ayyakassa
assamapadaṁ āgacchissāma tattheva naṁ tumhepi passissathāti. iti te

page number: 058

mātulassa divasaṁ vavaṭṭhapetvā rājanivesanā otariṁsu. rājā
bhāgineyye uyyojetvā roditvā nivatti. te paṭhaviyaṁ nimujjitvā
nāgabhavanaṁ gatā.
nācagavesanakaṇḍaṁ niṭṭhitaṁ.
mahāsatte nāgabhavanaṁ sampatte sakalanāgabhavanaṁ ekaparidevanasaddaṁ
ahosi. sopi māsamattaṁ peḷāya vasitattā kilamanto gilānaseyyaṁ
sayi. tassa santikaṁ āgacchantānaṁ nāgānaṁ pamāṇaṁ natthi. so
tehi saddhiṁ kathento kilamati. kāṇāriṭṭho devalokaṁ gantvā
mahāsattaṁ adisvā paṭhamameva āgato. atha naṁ esa caṇḍo pharuso
sakkhissati nāgaparisaṁ nivāretunti mahāsattassa nipannaṭṭhāne dovārikaṁ
kariṁsu. subhogopi sakalahimavantaṁ vicinitvā tato mahāsamuddañca
sesanadiyo ca upadhāretvā yamunaṁ upadhārento āgacchati.
nesādabrāhmaṇopi ālambāyanaṁ kuṭṭhiṁ disvā cintesi ayaṁ bhūridattaṁ
kilametvā kuṭṭhijāto ahaṁ pana taṁ mayhaṁ tathā bahūpakāraṁ maṇilobhena
ālambāyanassa dassesiṁ taṁ pāpaṁ mama āgamissati yāva taṁ nāgacchati
tāvadeva yamunaṁ gantvā payāgatitthe pāpapavāhanaṁ karissāmīti.
so tattha gantvā mayā bhūridatte mittadubbhikammaṁ kataṁ taṁ pāpaṁ
pavāhessāmīti vatvā udakorohaṇakammaṁ karoti. tasmiṁ khaṇe
subhogo taṁ ṭhānaṁ patto tassa taṁ vacanaṁ sutvā iminā kira
pāpadhammena tāva mahantassa yasassa dāyako mama bhātā maṇiratanassa
kāraṇā ālambāyanassa dassito nāssa jīvitaṁ dassāmīti

page number: 059

naṅguṭṭhena naṁ pādesu veṭhetvā ākaḍḍhitvā udake osīdāpetvā
niruddhassāsakāle thokaṁ sithilamakāsi. so sīsaṁ ukkhipi. atha naṁ
punākaḍḍhitvā osīdāpesi.
evaṁ bahuvārena tena kilamiyamāno nesādabrāhmaṇo sīsaṁ
ukkhipitvā gāthamāha
lokyaṁ sajjantaṁ udakaṁ payāgasmiṁ patiṭṭhitaṁ
ko maṁ ajjhoharī bhūto ogāḷhaṁ yamunaṁ nadinti.
tattha lokyanti evaṁ pāpapavāhanasamatthaṁ lokasammataṁ.
sajjantanti evarūpaṁ udakaṁ abhisiñcantaṁ. payāgasminti payāgatitthe.
atha naṁ subhogo gāthāya ajjhabhāsi
yadesa lokādhipatī yasassī
bārāṇasiṁ pakīraharī samantato
tassāhaṁ putto uragūsabhassa
subhogoti maṁ brāhmaṇa vedayantīti.
tattha yadesāti yo eso. pakīraharī samantatoti
paccatthikānaṁ dukkhaupaharaṇasamatthatāya parisamantato pakīraharī sabbaṁ
parikkhipitvā upariphaṇena chādesi.
atha brāhmaṇo ayaṁ bhūridattassa bhātā na me jīvitaṁ dassati
yannūnāhaṁ etassa ceva mātāpitūnañcassa vaṇṇakittibhaṇanena
muducittaṁ katvā attano jīvitaṁ yāceyyanti cintetvā gāthamāha
sacesi putto uragūsabhassa

page number: 060

kāsissa rañño amarādhipassa
mahesakkho aññataro pitā te
maccesu mātā pana te atulyā
na tādiso arahati brāhmaṇassa
dāsaṁpi ohārituṁ mahānubhāvoti.
tattha kāsissāti aparena nāmena evaṁnāmakassa
kāsikaraññoti vadantiyeva. kāsikarājadhītāya gahitattā kāsikarajjaṁpi tasseva
santakaṁ katvā vaṇṇeti. amarādhipassāti dīghāyukatāya amarasaṁkhātānaṁ
nāgānaṁ adhipatissa. mahesakkhoti mahesakkhānaṁ aññataro.
dāsaṁpīti tādiso hi mahānubhāvo ānubhāvarahitaṁ brāhmaṇassa dāsaṁpi
udake ohārituṁ nārahati pageva mahānubhāvaṁ brāhmaṇanti vadati.
atha naṁ subhogo are duṭṭha brāhmaṇa tvaṁ maṁ vañcetvā
muñcissāmīti maññasi na te jīvitaṁ dassāmīti tena katakammaṁ
pakāsento āha
rukkhaṁ nissāya vijjhittho eṇeyyaṁ pātumāgataṁ
so viddho dūramācari saravegena sekkhavā
taṁ tvaṁ patitamaddakkhi araññasmiṁ brahāvane
sa maṁsakājaṁ ādāya sāyaṁ nigrodhamupāgami
suvasāliyasaṁghuṭṭhaṁ piṅgiyaṁ saṇṭhatāyutaṁ
kokilābhirudaṁ rammaṁ dhuvaṁ haritasaddalaṁ
tattha te so pāturahu iddhiyā yasasā jalaṁ

page number: 061

mahānubhāvo bhātā me kaññāhi parivārito
so tena pariciṇṇo tvaṁ sabbakāmehi tappito
aduṭṭhassa tuvaṁ dubbhi tante veraṁ idhāgataṁ
khippaṁ gīvaṁ pasārehi na te dassāmi jīvitaṁ
bhātu parisaraṁ veraṁ chedayissāmi te siranti.
tattha sāyaṁ nigrodhamupāgamīti vikāle nigrodhaṁ upagatosi.
piṅgiyanti pattānaṁ vaṇṇena piṅgiyaṁ. saṇṭhatāyutanti pārohaparikiṇṇaṁ.
kokilābhirudanti kokilāhi abhirudaṁ. dhuvaṁ haritasaddalanti
udakabhūmiyaṁ jātattā niccaṁ haritasaddalaṁ bhūmibhāgaṁ. pāturahūti tasmiṁ
te nigrodhe ṭhitassa so mama bhātā pākaṭo ahosi paññāyi.
iddhiyāti puññatejena. so tenāti so tuvaṁ tena attano
bhavanaṁ netvā pariciṇṇo. parisaranti tayā mama bhātu kataṁ veraṁ
pāpakammaṁ parissaranto anussaranto. chedayissāmīti chindissāmi.
atha brāhmaṇo na me esa jīvitaṁ dassati yaṁkiñci pana
vatvā mokkhatthāya vāyamituṁ vaṭṭatīti cintetvā gāthamāha
ajjhāyiko yācayogī āhutaggi ca brāhmaṇo
etehi tīhi ṭhānehi avajjho bhavati brāhmaṇoti.
tattha etehīti etehi ajjhāyikādīhi tīhi kāraṇehi brāhmaṇo
avajjho na labbhā brāhmaṇaṁ vadhituṁ yo hi brāhmaṇaṁ vadheti so
niraye nibbattatīti.
taṁ sutvā subhogo saṁsayaṁ pakkhanto hutvā imaṁ nāgabhavanaṁ

page number: 062

netvā bhātaro paṭipucchitvā jānissāmīti cintetvā dve gāthā
abhāsi
yaṁ puraṁ dhataraṭṭhassa ogāḷhaṁ yamunaṁ nadiṁ
jotate sabbasovaṇṇaṁ giramāhacca yāmunaṁ
tattha (te) parisabayagghā sodariyā mama bhātaro
yathā te tattha vakkhanti tathā hessasi brāhmaṇāti.
tattha yaṁ puranti yaṁ nagaraṁ. ogāḷhanti anupaviṭṭhaṁ.
girimāhacca yāmunanti yamunāto avidūre ṭhitaṁ himavantaṁ āhacca.
jotateti jotati. tattha teti tasmiṁ nagare te mama bhātaro
vasanti. tattha nīte tayi yathā te vakkhanti tathā bhavissasi sace hi
saccaṁ kathesi jīvitaṁ te atthi no ce tattheva sīsaṁ te chindissāmīti.
iti naṁ vatvā subhogo gīvāyaṁ gahetvā khipanto akkosanto
paribhāsanto mahāsattassa pāsādadvāraṁ agamāsi.
subhogakaṇḍaṁ niṭṭhitaṁ.
atha naṁ dovāriko hutvā nisinno kāṇāriṭṭho tathā kilametvā
ānīyamānaṁ brāhmaṇaṁ disvā paṭimaggaṁ gantvā subhoga mā
naṁ viheṭhayi lokasmiṁ hi brāhmaṇā nāma mahābrahmuno puttā
sace mahābrahmā jānissati ime mama puttepi viheṭhentīti
kujjhitvā amhākaṁ sakalanāgabhavanaṁ vināsessati lokasmiṁ hi brāhmaṇā
nāma seṭṭhā mahānubhāvā tvaṁ tesaṁ mahānubhāvaṁ na jānāsi ahaṁ
jānāmīti āha. kāṇāriṭṭho kira atītānantare bhave

page number: 063

yaññakārabrāhmaṇo ahosi tasmā evamāha vatvā ca pana anubhūtapubbavasena
yajanasīlo hutvā subhogañca nāgaparisañca āmantetvā etha
bho yaññakārakānaṁ brāhmaṇānaṁ vo guṇe vaṇṇayissāmīti vatvā
yaññavaṇṇanaṁ ārabhanto āha
anittarā itarasampayuttā
yaññā ca vedā ca subhoga loke
tadaggarayhaṁ hi vinindamāno
jahāti vittañca satañca dhammanti.
tattha anittarāti subhoga imasmiṁ loke yaññā vedā ca
anittarā na lāmakā mahānubhāvā. te itarehi brāhmaṇehi
sampayuttā tasmā brāhmaṇāpi anittarāva jātā. tadaggarayhanti
tasmā agārayhaṁ brāhmaṇaṁ vinindamāno dhanañca satañca paṇḍitānaṁ
dhammañca jahāti.
idaṁ kira so iminā bhūridatte mittadubbhikammaṁ katanti vattuṁ
nāgaparisā mā labbhantūti avoca. atha naṁ kāṇāriṭṭho
subhoga jānāsi pana ayaṁ loko kena nimmitoti vatvā na jānāmīti
vutte brāhmaṇānaṁ pitāmahena mahābrāhmunāti dassetuṁ itaraṁ
gāthamāha
ajjhenamariyā paṭhaviṁ janindā
vessā kasiṁ pāricariyañca suddā
upāgū paccekaṁ yathāpadesaṁ

page number: 064

katāhu ete vasināti āhūti.
tattha upāgūti upāgatā. brahmā kira brāhmaṇādayo cattāro
vaṇṇe nimminitvā ariye tāva brāhmaṇe āha tumhe ajjhenameva
upagacchatha mā aññaṁ kiñci karitthāti. janinde āha tumhe
paṭhaviññeva jinittha mā aññaṁ kiñci karitthāti. vesse āha
tumhe kasiṁyeva upagacchathāti. sudde āha tumhe tiṇṇaṁ vaṇṇānaṁ
pāricariyaṁyeva upethāti. tato paṭṭhāya ariyā ajjhenaṁ janindā paṭhaviṁ
vessā kasiṁ suddā pāricariyaṁ upagatāti vadanti. paccekaṁ
yathāpadesanti upagacchantā ca pāṭiyekkaṁ attano kulappadesānurūpena
brahmunā vuttaniyāmeneva upagatā. katāhu ete vasināti āhūti
evaṁ kira te vasinā mahābrahmunā katā ahesunti kathenti.
evaṁ mahāguṇā ete brāhmaṇā nāma yo hi etesu cittaṁ
pasādetvā dānaṁ deti tassa aññattha paṭisandhi natthi devalokameva
gacchatīti vatvā āha
dhātā vidhātā varuṇo kuvero
somo yamo candimā vāyu suriyo
etepi yaññaṁ puthulo yajitvā
ajjhāyikānaṁ atha sabbakāme
vikāsitā cāpasatāni pañca
yo ajjuno balavā bhīmaseno
sahassabāhu asamo paṭhabyā

page number: 065

sopi tadā ādahi jātavedanti.
tattha etepīti ete dhātādayo devarājāno. puthuloti
anekappakāraṁ yaññaṁ yajitvā. atha sabbakāmeti atha ajjhāyikānaṁ
brāhmaṇānaṁ sabbakāme datvā etāni ṭhānāni pattāti dasseti.
vikāsitāti ākaḍḍhitā. cāpasatāni pañcāti na pañca cāpasatāni pañca
cāpasatappamāṇaṁ pana mahādhanuṁ sayaṁ eva ākaḍḍhati. bhīmasenoti
bhayānakaseno. sahassabāhūti na tassa bāhūnaṁ sahassaṁ pañcannaṁ
pana dhanuggahasatānaṁ bāhusahassena ākaḍḍhitassa mahādhanuno ākaḍḍhi
tenevaṁ vuttaṁ. ādahi jātavedanti sopi rājā tasmiṁ kāle
brāhmaṇe sabbakāmehi santappetvā aggiṁ ādahi patiṭṭhāpetvā
paricari teneva kāraṇena devaloke nibbatto tasmā brāhmaṇā
nāma imasmiṁ loke jeṭṭhakāti āha.
so uttariṁpi brāhmaṇeyeva vaṇṇento gāthamāha
yo brāhmaṇe bhojayi dīgharattaṁ
annena pānena yathānubhāvaṁ
pasannacitto anumodamāno
subhoga devaññataro ahosīti.
tattha yoti aniyamaniddesavacanaṁ yo so porāṇako
bārāṇasirājāti dasseti. yathānubhāvanti yathābalaṁ yadassa atthi taṁ sabbaṁ
pariccajitvā bhojesi. devaññataroti subhoga so aññataro
mahesakkhadevarājā ahosi evaṁ brāhmaṇā nāma aggadakkhiṇeyyāti.

page number: 066

athassa kāṇāriṭṭho aparaṁpi kāraṇaṁ āharitvā dassento
gāthamāha
mahāsanaṁ devamanomavaṇṇaṁ
yo sappinā asakkhi jetumaggiṁ
so yaññatattaṁ varato yajitvā
dibbaṁ gatiṁ mujatindajjhagacchīti.
tattha mahāsananti mahābhakkhaṁ. jetunti santappituṁ.
yaññatattanti yaññavidhānaṁ. varatoti varantassa aggidevassa yajitvā.
mujatindajjhagacchīti mujatindo adhigato.
eko kira pubbe bārāṇasiyaṁ mujatindo nāma rājā brāhmaṇe
pakkosāpetvā saggamaggaṁ pucchi. atha naṁ te brāhmaṇā
brāhmaṇānañca brāhmaṇadevatānañca sakkāraṁ karohīti vatvā kā
brāhmaṇadevatāti vutte aggi devoti taṁ navanītasappinā santappahīti
āhaṁsu. so tathā akāsi.
so tamatthaṁ pakāsento imaṁ gāthamāha
mahānubhāvo vassasahassajīvī
yo pabbaji dassanīyo uḷāro
hitvā apariyantaṁ raṭṭhaṁ sasenaṁ
rājā dudīpopajjhagāmi sagganti.
tattha pabbajīti pañca vassasatāni rajjaṁ kārento brāhmaṇānaṁ
sakkāraṁ katvā apariyantaṁ raṭṭhaṁ sasenaṁ jahitvā pabbaji pañca

page number: 067

vassasatāni samaṇadhammaṁ karonto dassanīyo aggadakkhiṇeyyo.
dudīpopīti so dudīpo nāma rājā brāhmaṇe pūjetvāva saggaṁ
gatoti vadati. dudipotipi pāṭho.
aparānipissa udāharaṇāni dassento āha
yo sāgaro sāgarantaṁ vijitvā
yūpaṁ subhaṁ sovaṇṇamayaṁ uḷāraṁ
ussesi vessānaramādahāno
subhoga devaññataro ahosi
yassānubhāvena subhoga gaṅgā
pavattati dadhisannisinnaṁ samuddaṁ
so lomapādo paricariyamaggiṁ
aṅgo sahassakkhapuramajjhagacchīti.
tattha sāgarantanti sāgarapariyantaṁ paṭhaviṁ. ussesīti brāhmaṇe
saggamaggaṁ pucchitvā suvaṇṇayūpaṁ ussāpehīti vutte pasughātanatthāya
ussāpesi. vessānaramādahānoti vessānaraṁ aggiṁ ādahanto.
vessānarinti vā pāṭho. devaññataroti subhoga so hi rājā
aggiṁ pūjetvā aññataro mahesakkhadevo ahosīti vadati.
yassānubhāvenāti subhoga gaṅgā ca samuddo ca kena kato kiṁ jānāsīti.
na jānāmīti. kiṁ tvaṁ jānāsi brāhmaṇeyeva pothetuṁ jānāsīti.
atītasmiṁ hi aṅgo nāma lomapādo bārāṇasirājā brāhmaṇe
saggamaggaṁ pucchitvā tehi himavantaṁ pavisitvā brāhmaṇānaṁ sakkāraṁ

page number: 068

katvā aggiṁ paricarāhīti vutte aparimāṇā gāviyo ca mahisiyo
ca ādāya himavantaṁ pavisitvā tathā akāsi. brāhmaṇehi bhuttā
tirittaṁ khīradadhi kiṁ kātabbanti vutte chaḍḍethāti āhaṁsu. tattha
tattha thokassa khīrassa chaḍḍitaṭṭhāne kunnanadiyo ahesuṁ. bahu
kassa chaḍḍitaṭṭhāne gaṅgā pavattittha. taṁ pana khīraṁ yattha dadhi
hutvā sannisinnaṁ ṭhitaṁ taṁ samuddaṁ nāma jātaṁ. iti so evarūpaṁ
sakkāraṁ katvā brāhmaṇehi vuttavidhānena aggiṁ paricariyasahassakkhapuraṁ
ajjhagacchi.
iti tassa idaṁ atītaṁ āharitvā imaṁ gāthamāha
mahiddhiko devavaro yasassī
senāpati tidive vāsavassa
so somayāgena malaṁ vihantvā
subhoga devaññataro ahosīti.
tattha so somayāgena malaṁ vihantvāti bho subhoga yo idāni
sakkassa senāpati mahāyaso devaputto sopi pubbe bārāṇasirājā
brāhmaṇe saggamaggaṁ pucchitvā tehi somayāgena attano malaṁ
pavāhetvā devalokaṁ gacchasīti vutte brāhmaṇānaṁ mahantaṁ sakkāraṁ
katvā tehi vuttavidhānena somayāgaṁ katvā tena attano malaṁ
vihantvā devaññataro jātoti imamatthaṁ pakāsento evamāha.
aparānipissa udāharaṇāni dassento āha
akārayi lokamimaṁ parañca

page number: 069

bhātirathiṁ himavantañca vijjhaṁ
yo iddhimā devavaro yasassī
sopi tadā ādahi jātavedaṁ
mālāgiri himavā yo ca vijjhā
sudassano nissabho kākaveru
ete ca aññe ca nagā mahantā
cityā katā yaññakarebhi māhūti.
tattha sopi tadā ādahi jātavedanti bhātika subhoga yena
mahābrahmunā ayañca loko paro ca loko bhātirathigaṅgā ca
himavantapabbatā vijjhā pabbatā ca kākaveru ca katā sopi yadā
brahmuppattito pubbe māṇavako ahosi tadā aggimeva ādahi aggiṁ juhitvā
mahābrahmā hutvā idaṁ sabbamakāsi evaṁ mahiddhikā brāhmaṇāti
dasseti. cityā katāti pubbe kira eko bārāṇasirājā brāhmaṇe
saggamaggaṁ pucchitvā brāhmaṇānaṁ sakkāraṁ karohīti vutte tesaṁ
mahādānaṁ datvā mayhaṁ dāne kiṁ natthīti pucchitvā sabbaṁ deva
atthi brāhmaṇānaṁ pana āsanāni nappahontīti vutte iṭṭhikāni
cināpetvā āsanāni kāresi. etā cityā katā sayanapīṭhakā
brāhmaṇānaṁ ānubhāvena vaḍḍhitvā mālāgiriādayo pabbatā jātā
evamete pabbatā yaññakārehi brāhmaṇehi katāti kathentīti.
atha naṁ puna āha bhātika jānāsi panāyaṁ samuddo kena
kāraṇena apeyyo loṇodako jātoti. na jānāmi ariṭṭhāti.

page number: 070

atha naṁ tvaṁ brāhmaṇeyeva vihiṁsituṁ jānāsi kiṁ aññaṁ jānissasi
suṇohīti vatvā gāthamāha
ajjhāyikaṁ mantaguṇūpapannaṁ
tapassinaṁ yācayogītidhāhu
tīre samuddassukaṁ sajjantaṁ
taṁ sāgarajjhohari tenapeyyoti.
tattha yācayogī tidhāhūti taṁ brāhmaṇaṁ yācayogīti idha loke
āhu. udakaṁ sajjantanti so kirekadivasaṁ pāpapavāhanakammaṁ karonto
tīre ṭhatvā samuddato udakaṁ gahetvā attano upari sajjanto
abbhukkīri. atha naṁ evaṁ karontaṁ vaḍḍhitvā sāgaro ajjhohari
taṁ kāraṇaṁ mahābrahmā sutvā iminā kira me putto hatoti
kujjhitvā samuddo apeyyo loṇodako bhavatūti abhisapi. teneva
kāraṇena samuddo apeyyo loṇodako jāto. evarūpā
mahāguṇā ete brāhmaṇā nāmāti.
punapi āha
āyāgavatthūni puthū paṭhabyā
saṁvijjanti brāhmaṇā vāsavassa
purimaṁ disaṁ pacchimaṁ dakkhiṇuttaraṁ
saṁvijjamānā janayanti vedanti.
tattha vāsavassāti pubbe brāhmaṇānaṁ dānaṁ datvā
vāsavattaṁ pattassa vāsavassa sakkassa. āyāgavatthūnīti pubbe

page number: 071

puññakkhettabhūtā aggadakkhiṇeyyā paṭhabyā paṭhaviyā puthū brāhmaṇā
saṁvijjanti. purimaṁ disanti te idānipi imāsu catūsu disāsu
saṁvijjamānā tassa vāsavassa mahantaṁ vedaṁ janayanti pītisomanassaṁ
āvahanti.
evaṁ ariṭṭho cuddasahi gāthāhi brāhmaṇe ca yaññe ca
vede ca vaṇṇesi
. yaññavādavaṇṇanā niṭṭhitā.
tassa taṁ kathaṁ sutvā mahāsattassa gilānaṭṭhānaṁ āgatā bahū
nāgā ayaṁ bhūtameva kathetīti micchāgāhaṁ gaṇhanākārappattā
jātā. mahāsatto gilānaseyyāya nipannova taṁ sabbaṁ assosi.
nāgāpissa ārocesuṁ. tato cintesi ariṭṭho micchāmaggaṁ
vaṇṇesi handāhaṁ vādaṁpissa bhinditvā parisaṁ sammādiṭṭhikaṁ karissāmīti.
so uṭṭhāya nahātvā sabbālaṅkārapaṭimaṇḍito dhammāsane
nisīditvā sabbaṁ nāgaparisaṁ sannipātāpetvā ariṭṭhaṁ pakkosāpetvā
ariṭṭha tvaṁ abhūtaṁ vatvā vede ca yaññe ca brāhmaṇe ca
vaṇṇesi brāhmaṇānaṁ hi vedavidhānena yaññayajanaṁ nāma anariyasammataṁ
na saggamaggāvahaṁ tava vāde abhūtaṁ passāmāti vatvā yaññabhedavādaṁ
nāma ārabhanto āha
kalīhi dhīrānaṁ kataṁ magānaṁ
bhavanti vedajjhagatā ariṭṭha
marīcidhammaṁ asamekkhitattā

page number: 072

māyāguṇā nātivahanti paññaṁ
vedā na tāṇāya bhavantirassa
mittadduno bhūnahuno narassa
na tāyate pariciṇṇova aggi
dosantaraṁ maccamanariyakammaṁ
sabbañca maccā sadhanā sabhogā
ādipitaṁ dāru tiṇena missaṁ
dahaṁ na tappe asamatthatejo
ko taṁ subhikkhaṁ dirasaññu kiriyā
yathāpi khīraṁ vipariṇāmadhammaṁ
dadhibhavitvā navanītañca hoti
evaṁpi aggi vipariṇāmadhammo
tejo samāruhati yogayutto
na dissati aggimanuppaviṭṭho
sukkhesu kaṭṭhesu navesu cāpi
nāmatthamāno araṇīnarena
nākammunā jāyati jātavedo
sace hi aggi antarato vaseyya
sukkhesu kaṭṭhesu navesu cāpi
sabbāni susseyyuṁ vanāni loke
sukkhāni kaṭṭhāni ca pajjaleyyuṁ

page number: 073

karoti ce dārutiṇena puññaṁ
bhojaṁ naro dhūmasikhiṁ patāpavaṁ
aṅgārikā loṇakarā ca sūdā
sarīradāhāpi kareyyuṁ puññaṁ
atha ce hi etepi karonti puññaṁ
ajjhenamaggiṁ idha tappayitvā
na koci lokasmiṁ karoti puññaṁ
bhojaṁ naro dhūmasikhiṁ patāpavaṁ
kathaṁ hi lokāpacito samāno
amanuññagandhaṁ bahūnaṁ akantaṁ
yadeva maccā parivajjayanti
tadappasaṭṭhaṁ dirasaññu bhuñje
sikhiñhi devesu vadanti eke
āpaṁ milakkhū pana devamāhu
sabbeva ete vitathaṁ bhaṇanti
aggi na devaññataro na āpo
anindriyaṁ santamasaññakāyaṁ
vessānaraṁ kammakaraṁ pajānaṁ
paricariyamaggiṁ sugatiṁ kathaṁ vajje
pāpāni kammāni ca kubbamāno
sabbābhibhūtāhudha jīvikatthā

page number: 074

aggissa brahmā paricārikoti
sabbānubhāvī ca vasī kimatthaṁ
animmito nimmitaṁ vanditassa
hāsaṁ anijjhānakkhamaṁ atacchaṁ
sakkārahetu parikariṁsu pubbe
te lābhasakkāre apātubhūte
sandhābhitā jantubhi santidhammaṁ
ajjhenamariyā paṭhaviṁ janindā
vessā kasiṁ pāricariyañca suddā
upāgū paccekaṁ yathā padesaṁ
katāhu ete vasināti āhu
etañca saccaṁ vacanaṁ bhaveyya
yathā idaṁ bhāsitaṁ brāhmaṇehi
nākhattiyo jātu labhetha rajjaṁ
nābrāhmaṇo mantapadāni sikkhe
nāññatra vessā hi kasiṁ kareyyuṁ
suddo na muñce parapesanāya
yasmā ca etaṁ vacanaṁ abhūtaṁ
musāvime odariyā bhaṇanti
tadappapaññā abhisaddahanti
passanti taṁ paṇḍitā attanāva

page number: 075

khatyā hi vessānaṁ baliṁ haranti
ādāya satthāni hananti brāhmaṇā
taṁ tādisaṁ saṁkhubhitaṁ vibhinnaṁ
kasmā brahmā na ujuṁ karoti lokaṁ
sace hi so issaro sabbaloke
brahmāpahū bhūtapatī pajānaṁ
kiṁ sabbalokaṁ vidahi alakkhiṁ
kiṁ sabbalokaṁ na sukhaṁ akāsi
sace hi so issaro sabbaloke
brahmāpahū bhūtapatī pajānaṁ
māyā musāvajjamadena cāpi
lokaṁ adhammena kimatthakārī
sace hi so issaro sabbaloke
brahmāpahū bhūtapatī pajānaṁ
adhammiko bhūtapatī ariṭṭha
dhamme satī yo vidahī adhammaṁ
kīṭā paṭaṅgā uragā ca bheṅgā
hantvā kimi sujjhati makkhikā ca
ete hi dhammā anariyarūpā
kambojakānaṁ vitathā bahūnanti.
tattha vedajjhagatāriṭṭhāti ariṭṭha idāni vedādhigamāni nāma

page number: 076

dhīrānaṁ parājayasaṁkhāto kaliggāho magānaṁ bālānaṁ jayasaṁkhāto kataggāho.
marīcidhammanti idaṁ hi vedattayaṁ marīcidhammaṁ. tayidaṁ asamekkhitattā
yuttāyuttaṁ ajānantā bālā udakasaññāya migā marīciṁ viya
bhūtasaññāya anavajjasaññāya attano vināsaṁ upagacchanti. nātivahanti
paññanti evarūpā pana māyā koṭṭhāsā paññaṁ paññāsampannaṁ
purisaṁ nātivahanti na vañcenti. bhavantirassāti rakāro
byañjanasandhi assa. bhūnahunoti vuḍḍhighātakassa mittadubbhino narassa
vedā tāṇatthāya na bhavanti. patiṭṭhā hotuṁ na sakkontīti
attho. pariciṇṇova aggīti aggi vā paricaṇṇo. dosantaranti
tividhena duccaritadosena sadosacittaṁ pāpakammaṁ purisaṁ na tāyati na
rakkhati. sabbañca maccāti sacepi hi maccā yattakaṁ loke dāru
atthi sabbaṁ taṁ sadhanā sabhogā attano dhanena ca bhogena ca
saddhiṁ tiṇena missaṁ katvā ādipeyyuṁ. evaṁ sabbaṁpi taṁ tehi
ādipitaṁ dahanto ayaṁ asamatthatejo asadisatejo tava aggi na
tappeyya evaṁ atappanīyaṁ bhātika. dirasaññūti dvīhi jivhāhi
rasajānanasamattha ko taṁ sappiādīhi subhikkhaṁ vā suhitaṁ vā. kiriyāti
kareyya ko sakkuṇeyya kātuṁ. evaṁ atittaṁ pana etaṁ mahagghasaṁ
santappetvā ko nāma devalokaṁ gamissati passa yāvañcetaṁ
dukkathitanti. yogayuttoti araṇimathanayogena yutto hutvā taṁ paccayaṁ
labhitvāva samārohati nibbattati. evaṁ paravāyāmena uppajjamānaṁ acetanaṁ
taṁ tvaṁ devoti vadasi. idaṁpi abhūtameva kathesīti.

page number: 077

aggimanuppaviṭṭhoti aggi anuppaviṭṭho. nāmatthamānoti nāpi araṇihatthena
narena amatthiyamāno nibbatti. nākammunā jāyati jātavedoti na
jātavedatthikassa purisassa kiriyaṁ vinā attano dhammatāyayeva jāyati.
susseyyunti anto agginā sosiyamānāni vanāni susseyyuṁ
allāneva susseyyuṁ. bhojanti bhojento. dhūmasikhiṁ patāpavanti
dhūmasikhāya yuttaṁ patāpavantaṁ. aṅgārikāti aṅgārakārakā.
loṇakarāti loṇodakaṁ pacitvā loṇakārakā. sūdāti bhattakārakā.
sarīradāhāti matasarīrajjhāpakā. puññanti etepi sabbe puññameva
kareyyuṁ. ajjhenamagginti ajjhenaṁ aggiṁ mantajjhāyakā brāhmaṇāpi
hontu. koci naro dhūmasikhiṁ patāpavantaṁ aggiṁ bhojento tappayitvāpi
puññaṁ na karoti nāma. lokāpacito samānoti tava devo lokassa
apacito pūjito samāno. yadevāti yaṁ ahikuṇapādiṁ paṭikulaṁ jegucchaṁ maccā
dūratoparivajjayanti. tadappasaṭṭhanti taṁ appasaṭṭhaṁ samma dirasaññu kathaṁ
kena kāraṇena paribhuñjeyya. devesūti eke manussā sikhiṁ devesu
aññataraṁ devaṁ vadanti. milakkhū panāti aññāṇā pana milakkhū
udakaṁ devoti vadanti. asaññakāyanti anindriyabaddhaṁ acittakāyaṁ
samānaṁ etaṁ acetanaṁ pajānaṁ pacanādikammakaraṁ vessānaraṁ aggiṁ
paricaritvā pāpāni kammāni karonto loko kathaṁ sugatiṁ gamissati.
idaṁ te ativiya dukkathitaṁ. sabbābhibhūtāhudha jīvikatthāti ime
brāhmaṇā attano jīvikatthaṁ mahābrahmā sabbābhibhūti āhaṁsu.
sabbo loko teneva nimmitoti vadanti. puna aggissa brahmā

page number: 078

paricārikoti vadanti. sopi kira aggiṁ jūhateva. sabbānubhāvī ca
vasīti so pana yadi sabbānubhāvī ca vasī ca atha kimatthaṁ sayaṁ animmito
hutvā attanāva nimmitaṁ. vanditassāti vandito bhaveyya idaṁpi te
dukkathitameva. hāsanti ariṭṭha brāhmaṇānaṁ vacanaṁ nāma hasitabbayuttakaṁ
paṇḍitānaṁ nijjhānaṁ na khamati. parikariṁsūti ime brāhmaṇā evarūpaṁ
musāvādaṁ attano sakkārahetu pubbe patthariṁsu. sandhābhitā
jantūbhi santidhammanti ete ettake lābhasakkāre apātubhūte jantūhi
saddhiṁ yojetvā pāṇavadhapaṭisaṁyuttaṁ attano laddhidhammapasaṁkhātaṁ
santidhammaṁ sandhābhitā yaññasuttaṁ nāma ganthayiṁsūti attho. etañce
saccanti yadetaṁ tayā ajjhenamariyāti ādi vuttaṁ etaṁ ce saccaṁ
bhaveyya. nākhattiyoti evaṁ sante akhattiyo rajjaṁ nāma na labheyya
abrāhmaṇopi mantapadāni na sikkheyya. musāvimeti musāva ime.
odariyāti udaranissitajīvikā udarapūraṇahetu vā. tadappapaññāti taṁ
tesaṁ vacanaṁ appapaññā. attanā vāti paṇḍitā pana tesaṁ vacanaṁ
sadosanti attanāva passanti na saddahanti. taṁ tādisanti taṁ tathārūpaṁ.
saṁkhubhitanti saṁkhubhitvā brahmunā ṭhapitamariyādaṁ bhinditvā ṭhitaṁ saṁkhubhitaṁ
vibhinnaṁ lokaṁ so tava brahmā kasmā ujuṁ na karoti. alakkhinti
kiṁ kāraṇā sabbaloke dukkhaṁ vidahi. sukhanti kiṁ na ekantasukhameva
sabbalokamakāsi lokavināsako coro maññe tava brahmāti.
māyāti māyāya. adhammena kimatthakārīti iminā māyādinā
adhammena kiṁ kāraṇā sabbalokaṁ anatthakārī niratthasaṁyojayīti attho.

page number: 079

ariṭṭhāti ariṭṭha tava bhūtapati adhammiko yo dasavidhe kusaladhamme
sati dhammameva avidahitvā adhammaṁ vidahi. kīṭāti ādīsu upayogatthe
patcattavacanaṁ. ete kīṭādayo pāṇe hantvā macco
sujjhati saggaṁ upeti ete hi kambojakaraṭṭhavāsīnaṁ bahūnaṁ anariyānaṁ
dhammā. te pana vitathā adhammā dhammāti vuttā. tehi tava
brahmunā nimmitehi bhavitabbanti.
idāni tesaṁ vitathabhāvaṁ dassento āha
sace hi so sujjhati yo hanāti
hatopi so saggamupeti ṭhānaṁ
bhovādi bhovādinamārabheyyuṁ 1-
ye vāpi tesaṁ abhisaddaheyyuṁ
neva migā na pasunopi gāvo
āyācanti attavadhāya keci
vipphandamānā idha jīvikatthā
yaññesu pāṇe pasumārabhanti 2-
yūpassa ne pasubandhe ca bālā
citrehi vaṇṇehi mukhaṁ nayanti
ayante yūpo kāmaduho parattha
bhavissati sassato samparāye
sace ca yūpe maṇisaṁkhamuttaṁ

footnote: 1 mārayeyyuṁ itipi. 2 pasumāharantītipi pāṭho.

page number: 080

dhaññaṁ dhanaṁ rajataṁ jātarūpaṁ
sukkhesu kaṭṭhesu navesu cāpi
sace duhe tidive sabbakāme
tevijjasaṁghāva puthū yajeyyuṁ
na brāhmaṇā kiñci na yājayeyyuṁ
kuto ca yūpe maṇisaṁkhamuttaṁ
dhaññaṁ dhanaṁ rajataṁ jātarūpaṁ
sukkhesu kaṭṭhesu navesu cāpi
kuto duhe tidive sabbakāme
saṭhā ca luddā ca paluddhabālā
citrehi vaṇṇehi mukhaṁ nayanti
ādāya aggiṁ mama dehi vittaṁ
tato sukhī hohisi sabbakāme
tamaggihuttaṁ saraṇaṁ pavissa
citrehi vaṇṇehi mukhaṁ nayanti
oropayitvā kesamassu nakhañca
vedehi vittaṁ atigāḷhayanti
kākā ulūkaṁva raho labhitvā
ekaṁ samānaṁ bahukā samecca
annāni bhotvā kuhakā kuhitvā
muṇḍaṁ karitvā yaññapathosajjanti

page number: 081

evaṁ hi so vañcito brāhmaṇehi
ekaṁ samānaṁ bahukā samecca
te yogayogena vilumpamānā
diṭṭhaṁ adiṭṭhena dhanaṁ haranti
akāsiyā rājūhi vānusiṭṭhā
tadassa ādāya dhanaṁ haranti
te tādisā corasamā asantā
vajjhā na haññanti ariṭṭha loke
indassa bāhārasi dakkhiṇāti
yañyesu chindanti palāsayaṭṭhiṁ
tañcepi saccaṁ maghavā chinnabāhu
kenassa indo asure jināti
tañceva tucchaṁ maghavā samaṅgī
hantvā avajjho paramo sudevo
mantā ime brāhmaṇā tuccharūpā
sandiṭṭhikā vañcanā esā loke
mālāgiri himavā yo ca vijjhā
sudassano nissabho kākaveru
ete ca aññe ca nāgā mahantā
cityā katā yaññakarebhimāhu
yathāpakārāni hi iṭṭhakāni

page number: 082

cityā katā yaññakarebhimāhu
na pabbatā honti tathāpakārā
aññādisā acalā diṭṭhaselā
na iṭṭhakā honti silā cirena
na tattha sañjāyati ayo na lohaṁ
yaññañca etaṁ parivaṇṇayantā
cityā katā yaññakarebhimāhu
ajjhāyikaṁ mantaguṇūpapannaṁ
tapassinaṁ yācayogī tidhāhu
tīre samuddassudakaṁ sajjantaṁ
taṁ sāgarajjhohari tenapeyyo
parosahassaṁpi samantavede
mantūpapanne nadiyo vahanti
na tena byāpannarasūdakāni
kasmā samuddo atulo apeyyo
yekeci kūpā idha jīvaloke
loṇūdakā kūpakhanehi khātā
na brāhmaṇajjhoharaṇena tesu
āpo apeyyo dirasaññurāhu
pure puraṭṭhā kā kassa bhariyā
mano manussaṁ ajanesi pubbe

page number: 083

tenāpi dhammena na koci hīno
evampi vossaggavibhaṅgamāhu
caṇḍālaputtopi adhicca vede
bhāseyya mante kusalo matimā
na tassa muddhā vipphaleyya sattadhā
mantā ime attavadhāya katā
vacā katā giddhi katā gahitā
dummocayā kābyāpathānupannā
bālāna cittaṁ visame niviṭṭhaṁ
tadappapaññā abhisaddahanti
sīhassa byagghassa ca dīpino ca
na vijjati porisayabalena
manussabhāvo ca gavaṁva pekkho
jāti hi tesaṁ asamā samānaṁ
sace ca rājā paṭhaviṁ vijitvā
sajīvavā assavā pārisajjo
sayameva so sattusaṁghaṁ vijeyya
tassa pajā nicca sukhī bhaveyya
khattiyamantā ca tayo ca vedā
atthena ete samakā bhavanti
tesañca atthaṁ avinicchinitvā

page number: 084

na bujjhati oghapathaṁva channaṁ
khattiyamantā ca tayo ca vedā
atthena ete samakā bhavanti
lābho alābho ayaso yaso ca
sabbeva tesaṁ catunnañca dhammā
yathāpi ibbhā dhanadhaññahetu
kammāni kārenti puthū paṭhabyā
tevijjasaṁghāpi tatheva luddā
kammāni kārenti puthū paṭhabyā
ibbhehi ete samakā bhavanti
niccussukā kāmaguṇesu yuttā
kammāni kārenti puthū paṭhabyā
tadappapaññā dirasaññurā teti.
tattha bhovādīti brāhmaṇā. bhovādinamārabheyyunti
brāhmaṇameva māreyyuṁ. yevāpīti ye vāpi brāhmaṇānaṁ taṁ vacanaṁ
saddaheyyuṁ. te attano upaṭṭhākeyeva brāhmaṇā māreyyuṁ
brāhmaṇā pana brāhmaṇe ca upaṭṭhāke ca amāretvā nānappakāre
tiracchāneyeva mārenti iti nesaṁ vacanaṁ micchā. kecīti yaññesu
no māretha mayaṁ saggaṁ gamissāmāti āyācantā keci natthi.
pāṇe pasumārabhantīti migādayo pāṇe ca pasuñca vipphandamāne
jīvikatthāya mārenti. mukhaṁ nayantīti etesu yūpussāpanesu

page number: 085

pasubandhesu imasmiṁ te yūpe sabbaṁ santakaṁ maṇisaṁkhamuttaṁ
dhanadhaññarajatajātarūpaṁ sannihitaṁ ayante parattha kāmaduho bhavissati sassatabhāvaṁ
āvahissatīti citrehi kāraṇehi mukhaṁ pasārenti taṁ taṁ vatvā
micchāgāhaṁ gāhayantīti attho. sace cāti sace yūpe vā sesakaṭṭhesu
vā etaṁ maṇiādikaṁ labheyya tidive vā sabbakāmaduho assa
tevijjasaṁghā puthū hutvā yaññaṁ yajeyyuṁ bahuddhanatāya ceva
saggakāmatāya ca aññaṁ abrāhmaṇaṁ na yājeyyuṁ yasmā pana attano dhanaṁ
paccāsiṁsantā aññaṁpi yājenti tasmā abhūtavādinoti veditabbā.
kuto cāti etasmiṁ yūpe vā sesakaṭṭhesu vā kuto etaṁ maṇiādikaṁ
avijjamānameva kuto tidive sabbakāme duhissati. sabbathāpi
abhūtameva tesaṁ vacanaṁ. saṭhā ca luddā ca paluddhabālāti ariṭṭha ime
brāhmaṇā nāma kerāṭikā ceva nikkaruṇā ca. te bālā lokaṁ
palobhetvā upalāpetvā vicitrehi kāraṇehi mukhaṁ pasārenti.
sabbakāmeti aggiṁ ādāya tavañca jūha amhākañca vittaṁ dehi.
tato sukhīti sabbakāme labhitvā sukhito hohīti. tamaggihuttaṁ saraṇaṁ
pavissāti taṁ rājānaṁ rājamahāmattaṁ vā ādāya aggijūhanaṭṭhā
nagehaṁ pavisitvā. oropayitvāti vicitrāni kāraṇāni vadantā
kesamassuñca nakhe ca oropayitvā. atigāḷhayantīti vuttatāya
tayo vede nissāya idaṁ dātabbaṁ idaṁ kātabbanti vadantā vedehi
tassa santakaṁ vittaṁ atigāḷhayanti vināsenti viddhaṁsenti. annāni
bhotvā kuhakā kuhitvāti te kuhakā nānappakāraṁ kuhakakammaṁ katvā

page number: 086

samecca samāgantvā yaññaṁ vaṇṇetvā dāyakaṁ vañcetvā tassa
santakaṁ nānaggarasabhojanaṁ bhuñjitvā atha naṁ muṇḍaṁ katvā yaññapathe
osajjanti. gahetvā bahi yaññāvāṭaṁ gacchantīti attho.
yogayogenāti te brāhmaṇā taṁ ekaṁ bahukā samecca tena tena yogena
tāya tāya yuttiyā vilumpamānā diṭṭhaṁ paccakkhaṁ tassa dhanaṁ adiṭṭhena
devalokena adiṭṭhaṁ devalokaṁ vaṇṇetvā amaraṭṭhānaṁ katvā haranti.
akāsiyā rājūhi vānusiṭṭhāti idañca idañca mama baliṁ gaṇhathāti
rājūhi vā rājamahāmattehi vā anusiṭṭhā akāsiyasaṁkhātā rājapurisā
viya. tadassāti taṁ assa dhanaṁ ādāya haranti. corasamāti
abhūtabaliggāhakā sandhicchedakacorasadisā. vajjhāti vadhārahā evarūpā
pāpadhammā ime loke na haññanti. bāhārasīti bāhā asi. idaṁ
vuttaṁ hoti idaṁpi ariṭṭha brāhmaṇānaṁ musāvādaṁ passa te kira
yaññesu mahatiṁ palāsayaṭṭhiṁ indassa bāhāsi dakkhiṇāti vatvā
chindanti tañce tesaṁ vacanaṁ saccaṁ atha chinnabāhu samāno kenassu
bāhubalena indo asure jināti. samaṅgīti bāhusamaṅgī
acchinnabāhu arogoyeva. hantvāti asurānaṁ hantavā. paramoti uttamo
puññiddhiyā samannāgato aññesaṁ avajjho. brāhmaṇāti
brāhmaṇānaṁ mantā. tuccharūpāti tucchasabhāvā nipphalā. vañcanāti ye
ca tesaṁ brāhmaṇānaṁ mantā nāma esā loke sandiṭṭhikā vañcanā.
yathāpakārānīti yādisāni iṭṭhakāni gahetvā yaññakarehi cityā katāti
vadanti. diṭṭhaselāti pabbatā hi acalā diṭṭhā anupacitā ekaghanā

page number: 087

silāmayā ca na aññādisā iṭṭhakāni calāni na ekaghanāni na
silāmayāni. parivaṇṇayantāti etaṁ yaññaṁ vaṇṇetvā brāhmaṇā.
samantavedeti paripuṇṇavede brāhmaṇe. vahantīti sotesupi
āvaṭṭesupi patite nadiyo vahanti nimujjāpetvā jīvitakkhayaṁ
pāpenti. na tena byāpannarasūdakānīti ettha eko nakāro
saṁpucchanatthe nipāto hoti. nanu tena byāpannarasūdakā nadiyoti hi
taṁ pucchanto evamāha. kasmāti kena kāraṇena tāta mahāsamuddova
apeyyo kato kiṁ mahābrāhmā yamu nādīsu nadīsūdakaṁ apeyyaṁ kātuṁ na
sakkoti mahāsamuddeyeva sakkotīti. dirasaññurāhūti dirasaññu ahu
jātoti attho. pure puratthāti ito pure sabbapuratthā
paṭhamakappakāle. kā kassa bhariyāti kā kassa bhariyā nāma. tadā hi
purisitthīliṅgameva natthi pacchā methunadhammavasena mātāpitaro nāma
jātā. mano manussanti tadā hi manoyeva manussaṁ ajanesi.
manomayāva sattā nibbattiṁsūti attho. tenāpi dhammenāti tenāpi
kāraṇena tena sabhāvena koci jātiyā hīno nāma natthi na hi tadā
khattiyādibhedo atthi tasmā yaṁ brāhmaṇā vadanti brāhmaṇāva
jātiyā seṭṭhā itare hīnāti taṁ micchā. evaṁpīti evaṁ vattamāne
loke porāṇakavattaṁ jahitvā pacchā attanā paricchinditvā katānaṁ
vasena khattiyādayo cattāro koṭṭhāsā jātā. evaṁpi
vossaggavibhaṅgamāhūti attanā katehi kammavossaggehi tesaṁ sattānaṁ ekacce
khattiyā jātā ekacce brāhmaṇādayoti imaṁ vibhāgaṁ kathenti

page number: 088

tasmā brāhmaṇāva seṭṭhāti vacanaṁ micchāva. sattadhāti yadi
mahābrahmunā brāhmaṇānaññeva tayo vedā dinnā na aññesaṁ
caṇḍālassa mante bhāsantassa muddhā sattadhā phaleyya na ca phalati
tasmā imehi brāhmaṇehi attavadhāya mantā katā attanoyeva
nesaṁ musā vāditaṁ pakāsentā guṇavadhaṁ karonti. vācā katāti
ete mantā nāma musāvādena cintetvā katā. giddhi katā
gahitāti lābhagiddhikatāya brahmaṇehi gahitā. dummocayāti macchena
gilitabalisā viya dummocayā. kābyāpathānupannāti kābyakārakabrāhmaṇānaṁ
taṁ vacanapathaṁ anupannā anugatā. tehi yathā icchanti
tathā musāvādaṁ vatvā bandhā. bālānanti tesaṁ hi bālānaṁ cittaṁ visame
niviṭṭhaṁ. taṁ aññe appapaññā saddahanti. porisayabalenāti
porisayasaṁkhātena balena. idaṁ vuttaṁ hoti yaṁ etesaṁ sīhādīnaṁ
purisathāmasaṁkhātaṁ porisayabalaṁ tena balena samannāgato brāhmaṇo
nāma natthi sabbe imehi tiracchānehipi hīnāyeva. manussabhāvo ca
gavaṁva pekkhoti api ca yo etesaṁ manussabhāvo so gunnaṁ viya
pekkhitabbo. kiṁ kāraṇāti. jāti hi tesaṁ asamā samānanti
tesaṁ brāhmaṇānaṁ duppaññatāya tehi saddhiṁ samānaṁ jātiyeva
asamā aññameva hi gunnaṁ saṇṭhānaṁ aññaṁ etesanti ete brāhmaṇe
tiracchānesu sīhādīsu samepi akatvā gorūpasameva karoti. sace
ca rājāti ariṭṭha yadi mahābrāhmunā dinnabhāvena khattiyova paṭhaviṁ
vijitvā. sajīvavāti saha jīvīhi amaccehi samannāgato. assavā

page number: 089

pārisajjoti attano ovādakārakaparisāvacaro siyā athassa parisāya
yujjhitvā rajjaṁ dātabbaṁ nāma na bhaveyya sayameva so ekakova
sattusaṁghaṁ vijeyya. evaṁ sati yuddhe dukkhābhāvena tassa pajā
niccaṁ sukhī bhaveyya etañca saccaṁ natthi tasmāpi tesaṁ vacanaṁ micchā.
khattiyamantāti rājasatthañca tayo ca vedā attano āṇāya ruciyā
idameva kattabbanti pavattantā atthena eteā samakā bhavanti.
avinicchinitvāti tesaṁ khattiyamantānaṁ khattiyopi vedānaṁ brāhmaṇopi
atthaṁ avinicchinitvā āṇāvaseneva gaṇhanto taṁ atthaṁ udakoghena
channaṁ maggaṁ viya na bujjhati. atthena eteti vañcanatthena ete
samakā bhavanti. kiṁ kāraṇā. brāhmaṇā hi brāhmaṇāva
seṭṭhā aññe vaṇṇā hīnāti vadanti ye ca te lābhādayo
lokadhammā sabbe te sabbesaṁpi catunnaṁ vaṇṇānaṁ dhammā ekasattopi
hi etehi muttako nāma natthi. iti brāhmaṇā lokadhammehi
aparimuttāva samānā seṭṭhā mayanti musāvādaṁ kathenti.
ibbhāti gahapatikā. tevijjasaṁghāpīti brāhmaṇāpi tatheva puthūni
kasigorakkhādīni kammāni karonti. niccussukāti niccaṁ
ussukkajātā chandajātā. tadappapaññā dirasaññurā teti tasmā bhātika
dirasaññu nippaññā brāhmaṇā ārakā te dhammato porāṇakā
hi brāhmaṇadhammā etarahi sunakhesu sandissantīti.
evaṁ mahāsatto tesaṁ vādaṁ bhinditvā attano vādaṁ patiṭṭhāpesi.
tassa dhammakathaṁ sutvā sabbe te nāgaparisā somanassajātā

page number: 090

ahesuṁ. mahāsattopi nesādabrāhmaṇaṁ nāgabhavanā nīharāpetvā
paribhāsanamattaṁpi panassa nākāsi.
yaññabhedakaṇḍaṁ niṭṭhitaṁ.
sāgarabrahmadattopi ṭhapitadivasaṁ anatikkamitvā caturaṅginiyā senāya
parivuto pitu vasanaṭṭhānaṁ agamāsi. mahāsattopi mātulañca
ayyakañca passissāmāti bheriñcārāpetvā mahantena sirisobhaggena
yamunāto uttaritvā tameva assamapadaṁ ārabbha pāyāsi.
avasesabhātaro cassa mātāpitaro ca pacchato pāyiṁsu. tasmiṁ khaṇe
sāgarabrahmadatto mahāsattaṁ mahatiyā parisāya āgacchantaṁ disvā
asañjānitvā pitaraṁ pucchanto āha
kassa bheri mudiṅgā ca saṁkhā paṇavadeṇḍimā
purato paṭipannāni hāsayantā rathesabhaṁ
kassa kāñcanapaṭṭena puthunā vijjuvaṇṇinā
yuvā kalāpasannaddho ko eti siriyā jalaṁ
ukkāmukhe pahaṭṭhaṁva khadiraṅgārasannibhaṁ
mukhaṁ cārurivābhāti ko eti siriyā jalaṁ
kassa khambonadaṁ chattaṁ sasalākaṁ manoramaṁ
ādiccaraṁsāvaraṇaṁ ko eti siriyā jalaṁ
kassa aṅgapariggayha vālavījanimuttamaṁ
ubhato varapaññassa muddhani uparūpari
kassa pekhuṇahatthāni citrāni ca mudūni ca

page number: 091

suvaṇṇamaṇidaṇḍāni caranti ubhatomukhaṁ
khadiraṅgāravaṇṇābhā ukkāmukhapahaṁsitā
kassete kuṇḍalā vaggū sobhanti ubhato mukhaṁ
kassa vātena chupitā siniddhaggā mudu kāḷikā
sobhayanti nalātantaṁ nabhā vijjurivuggatā
kassa etāni akkhīni āyatāni puthūni ca
ko sobhati visālakkho kassetaṁ uṇṇajaṁ mukhaṁ
kassete lapanajātā suddhā saṁkhavarūpamā
bhāsamānassa sobhanti dantā kuppilasādisā
kassa lākhā rasasamā hatthapādā sukhe ṭhitā
ko so bimboṭṭhasampanno divā suriyova sobhati
himaccaye himavato brahāsālova pupphito
ko so odātapāvāro jayaṁ indova sobhati
suvaṇṇapilakākiṇṇaṁ maṇidaṇḍavicittakaṁ
ko so parisamogayha aṁse khaggaṁ pamuñcati
suvaṇṇavikatā citrā sukatā citrasibbinī
ko so omuñcate pādā mano katvā mahesinoti.
tattha paṭipannānīti kassetāni turiyāni purato paṭipannāni.
hāsayantāti etaṁ rājānaṁ tosentā. kassa kāñcanapaṭṭenāti
kassa nalātante bandhena uṇhīsapaṭṭena vijjuyā meghamukhaṁ viya
vaṇṇamukhaṁ pajotanti pucchati. yuvā kalāpasannaddhoti taruṇo

page number: 092

sannaddhadhanukalāpo. ukkāmukhe pahaṭṭhaṁ vāti kammāruddhane pahaṭṭhasuvaṇṇaṁ
viya. khadiraṅgārasannibhanti ādittakhadiraṅgārasadisaṁ. jambonadanti
rattasuvaṇṇamayaṁ. aṅgapariggayhāti cāmaraggāhakena aṅgena pariggahitā
hutvā. vālavījaninti maṇivālavījanī. uttamanti muttamā.
pekkhuṇahatthānīti morapiñchahatthakā. citrānīti sattaratanacitrāni.
suvaṇṇamaṇidaṇḍānīti tapanīyasuvaṇṇena ca maṇīhi ca khacitadaṇḍāni. ubhato
mukhanti mukhassa ubhayapassesu caranti. vātena chupitāti vātena
pahatā. siniddhaggāti siniddhāggā. nalātantanti kassete evarūpā
kesā nalātantaṁ upasobhanti. nabhā vijjurivuggatāti nabhato
uggatavijju viya. uṇṇajanti kāñcanādāso viya parisuddhaṁ.
lapanajātāti mukhajātā. kuppilasādisāti maṇḍālamakulasadisā.
sukhe ṭhitāti sukhaparihaṭā. jayaṁ indovāti jayappatto viya indo.
suvaṇṇapilakākiṇṇanti suvaṇṇapilakāhi ākiṇṇaṁ. maṇidaṇḍavicittakanti
maṇīhi pharumhi vicittakaṁ. suvaṇṇavikatāti suvaṇṇakhacitā.
citrāti sattaratanavicitrā. sukatāti suniṭṭhitā. citarasibbinīti
vicitrasibbiniyo. pādāti ko esa pādato evarūpā suvaṇṇapādukā
omuñcatīti pucchati.
evaṁ puttena sāgarabrahmadattena puṭṭho iddhimā abhiññālābhī
tāpaso tāta ete dhataraṭṭhassa nāgarañño puttā tava bhāgineyyā
nāgāti ācikkhanto gāthamāha
dhataraṭṭhassa te nāgā iddhimanto yasassino

page number: 093

samuddajāya uppannā ete nāgā mahiddhikāti.
evaṁ tesaṁ kathentānañceva nāgaparisā patvā tāpasassa pāde
vanditvā ekamantaṁ nisīdiṁsu. samuddajāpi pitarañca jeṭṭhabhātaraṁ
rājānañca vanditvā roditvā nāgaparisāya saddhiṁ nāgabhavanameva gatā.
sāgarabrahmadattopi tattheva katipāhaṁ vasitvā pitaraṁ vanditvā
khamāpetvā bārāṇasimeva gato. samuddajā nāgabhavaneyeva kālamakāsi.
bodhisattopi yāvajīvaṁ sīlaṁ rakkhitvā āyuhapariyosāne saddhiṁ
nāgaparisāya saggapadaṁ pūrayi.
satthā imaṁ dhammadesanaṁ āharitvā evaṁ upāsakā
porāṇakapaṇḍitā anuppannepi buddhe evarūpaṁ nāgasampattiṁ pahāya
uposathakammaṁ kariṁsūti vatvā jātakaṁ samodhānesi. tadā mātāpitaro
mahārājakulāni ahesuṁ. nesādabrāhmaṇo devadatto. somadatto
ānando. accimukhī uppalavaṇṇā. sudassano sāriputto.
subhogo moggallāno. kāṇāriṭṭho sunakkhatto. bhūridatto pana
ahameva sammāsambuddhoti.
. bhūridattajātakaṁ chaṭṭhaṁ niṭṭhitaṁ.
--------------

page number: 094

footnote: * hanānīmmīkhamūla *
footnote: ******************************

page number: 095

mahānipātavaṇṇanā
---------------
candakumārajātakaṁ
rājāsi luddakammoti idaṁ satthā tijjhakūṭe pabbate viharanto
devadattaṁ ārabbha kathesi. tassa vatthu saṁghabhedakakkhandhake āgatameva.
taṁ tassa pabbajitakālato paṭṭhāya yāva bimbisārarañño
maraṇā tatthāgatanayeneva veditabbaṁ. taṁ pana mārāpetvā
devadatto ajātasattuṁ upasaṅkamitvā āha mahārāja tava manoratho
matthakaṁ patto mama manoratho pana na tāva pāpuṇātīti. taṁ
sutvā rājā ko pana vo bhante manorathoti. mahārāja nanu
dasabalaṁ māretvā buddho bhavismāmīti. rājā amhehettha kiṁ
kātabbanti. mahārāja dhanuggahe sannipātāpetuṁ vaṭṭatīti. sādhu
bhanteti rājā akkhaṇavedhīnaṁ dhanuggahānaṁ pañca kulasatāni sannipātāpetvā
tato ekatiṁsajane uccinitvā tātā therassa vacanaṁ karothāti
vatvā devadattassa santikaṁ pesesi. so tesaṁ jeṭṭhakaṁ āmantetvā
evamāha āvuso samaṇo gotamo gijjhakūṭe pabbate viharati
asukasmiṁ nāma divāṭṭhāne caṅkamati tvaṁ pana tattha gantvā taṁ
visapītena sallena vijjhitvā jīvitakkhayaṁ pāpetvā asukena nāma
maggena ehīti. so taṁ pesetvā tasmiṁ magge dve dhanuggahe
ṭhapesi tumhākaṁ ṭhitamaggena eko puriso āgamissati tumhe taṁ

page number: 096

jīvitā voropetvā asukamaggena nāma ethāti. tasmiṁ magge
cattāro purise ṭhapesi tumhākaṁ ṭhitamaggena dve purisā āgamissanti
tumhe te jīvitā voropetvā asukamaggena nāma ethāti. tasmiṁ
magge aṭṭha jane ṭhapesi tumhākaṁ ṭhitamaggena cattāro purisā
āgamissanti tumhe te jīvitā voropetvā asukamaggena nāma
ethāti. tasmiṁ magge soḷasa purise ṭhapesi tumhākaṁ ṭhitamaggena
aṭṭha purisā āgamissanti tumhe te jīvitā voropetvā
asukamaggena nāma ethāti. kasmā panevamakāsīti. (attano kammassa
paṭicchādanatthaṁ .) so kira attano pāpakammassa paṭicchādanatthaṁ
evamakāsi. atha so jeṭṭhakadhanuggaho vāmato khaggaṁ laggetvā
piṭṭhiyā tuṇḍisaraṁ bandhitvā meṇḍasiṅgamahādhanuṁ gahetvā tathāgatassa
santikaṁ gantvā vijjhissāmi nanti saññāya dhanuṁ āropetvā saraṁ
sannayhitvā ākaḍḍhitvā visajjetuṁ nāsakkhi. satthā dhanuṁ
ākaḍḍhituṁ datvā visajjetuṁ nādāsi. so saraṁ visajjetuṁpi oropetuṁpi
asakkonto phāsukkāhi bhijjamānāhi viya mukhato khelena paggharantena
kilantarūpo ahosi. sakalasarīraṁ thaddhajātaṁ yantena pīḷatākārappattaṁ
viya ahosi. so maraṇabhayatajjito aṭṭhāsi.
atha naṁ satthā disvā madhurassaraṁ nicchāretvā bho purisa bālajana
mā bhāyi ito ehīti taṁ assāsesi. so tasmiṁ khaṇe āvudhāni
chaḍḍetvā bhagavato pādesu sirisā nipatitvā bhagavantaṁ etadavoca
accayo maṁ bhante accagamā yathābālaṁ yathāmūḷhaṁ yathāakusalaṁ yvāhaṁ

page number: 097

tumhākaṁ guṇe ajānanto andhabālassa devadattassa vacanena tumhe
jīvitā voropetuṁ āgatomhi khamatha me bhante khamatha sugata khamatha
lokavidūti attano dosaṁ khamāpetvā ekamante nisīdi. atha naṁ
satthā saccāni pakāsetvā sotāpattiphale patiṭṭhapetvā āvuso
devadattena ācikkhitamaggaṁ appaṭipajjitvā aññena maggena yāhīti
taṁ uyyojesi uyyojetvā ca pana caṅkamā oruyha aññatarasmiṁ
rukkhamūle nisīdi. atha tasmiṁ dhanuggahe anāgacchante itare dve
kinnukho cirāyatīti paṭimaggaṁ gacchantā dasabalaṁ disvā upasaṅkamitvā
vanditvā ekamantaṁ nisīdiṁsu. satthā tesaṁ dvinnaṁ saccāni pakāsetvā
sotāpattiphale patiṭṭhāpetvā āvuso devadattena kathitamaggaṁ
appaṭipajjitvā iminā maggena acchathāti uyyojesi iminā upāyena
itarepi āgantvā nisinne saccāni pakāsetvā sotāpattiphale
patiṭṭhapetvā aññena maggena uyyojesi. atha so paṭhamamāgato
jeṭṭhakadhanuggaho devadattaṁ upasaṅkamitvā bhante devadatta ahaṁ sammāsambuddhaṁ
jīvitā voropetuṁ nāsakkhiṁ mahiddhiko so bhagavā mahānubhāvoti ārocesi.
te sabbepi sammāsambuddhaṁ nissāya amhehi jīvitaṁ laddhanti satthu
santike pabbajitvā arahattaṁ pāpuṇiṁsu. ayaṁ pavutti bhikkhusaṁghe
pākaṭā ahosi. bhikkhū dhammasabhāyaṁ kathaṁ samuṭṭhāpesuṁ āvuso
devadatto kira ekasmiṁ tathāgate vericittena bahū jane jīvitā
voropetuṁ vāyāmamakāsi te sabbepi satthāraṁ nissāya jīvitaṁ labhiṁsūti.
satthāpi sīhasayanato vuṭṭhāya dibbāya sotadhātuyā tesaṁ kathaṁ sutvā

page number: 098

dhammasabhāyaṁ āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva
pubbepi devadatto maṁ ekaṁ nissāya mayi vericittena bahū jane
jīvitā voropetuṁ vāyāmamakāsīti vatvā tuṇhī ahosi tehi
yācito atītaṁ āhari
atīte bhikkhave ayaṁ bārāṇasī pupphavatī nāma ahosi. tattha
vasavattirañño putto ekarājā nāma rajjaṁ kāresi. tassa putto
candakumāro nāma uparajjaṁ kāresi. kaṇḍahālo nāma brāhmaṇo
parohito ahosi. so rañño atthañca dhammañca anusāsati.
taṁ kira rājā paṇḍitoti sutvā vinicchaye nisīdāpesi. so lañca
cittako hutvā lañcaṁ gahetvā assāmikaṁ sāmikaṁ karoti sāmikaṁ
assāmikaṁ karoti. athekadivasaṁ eko aṭṭaparājito puriso vinicchayaṭṭhāne
upakkosanto nikkhamitvā rājūpaṭṭhānaṁ āgacchantaṁ candakumāri
disvā tassa pādesu nipatitvā parodi. so kiṁ bho purisātaṁ
āha. sāmi kaṇḍahālo vinicchaye vilopaṁ khādati ahantena lañcaṁ
gahetvā parājayaṁ pāpitoti. candakumāro mā bhāyīti vatvā taṁ
assāsetvā vinicchayaṁ netvā sāmikameva sāmikaṁ akāsi assāmikameva
assāmikaṁ akāsi. mahājano mahāsaddena sādhukāramakāsi.
rājā taṁ sutvā kiṁ eso saddoti pucchi. candakumārena kira
aṭṭo suvinicchito deva tattheso sādhukārasaddoti. rañño taṁ
sutvā pīti uppajji. candakumāro āgantvā pitaraṁ vanditvā

page number: 099

ekamantaṁ nisīdi. atha naṁ rājā tāta eko kira te aṭṭo
vinicchitoti pucchi. āma devāti. tena hi tāta ito paṭṭhāya
tavameva vinicchayaṁ paṭṭhapehīti rājā vinicchayaṁ kumārassa adāsi.
kaṇḍahālassa āyo pacchijji. so tato paṭṭhāya kumāre āghātaṁ
bandhitvā otārāpekkho vicari. so pana rājā mandapañño
ekadivasaṁ paccūsasamaye evarūpaṁ supinaṁ addasa. alaṅkatadvārakoṭṭhakaṁ
sattaratanamayapākāraṁ saṭṭhīyojanikaṁ suvaṇṇavālukamayamahāvithiṁ
yojanasahassubbedhavejayantapāsādapaṭimaṇḍitaṁ nandavanādivanarāmaṇeyyakaṁ
nandapokkharādipokkharaṇīrāmaṇeyyakasamannāgataṁ ākiṇṇadevagaṇaṁ
tāvatiṁsabhavanaṁ. tattha vejayantapāsāde bahū accharā naccagītavāditā
nivajjiṁsu. rājā taṁ disvā pabujjhitvā tattha gantukāmo
hutvā cintesi sve ācariyakaṇḍahālassāgatavelāya
devalokagāmimaggaṁ pucchitvā tena desitamaggena devalokaṁ gamissāmīti. so
pātova nahātvā vatthaṁ nivāsetvā nānaggarasabhojanaṁ paribhuñjitvā
gandhaṁ vilimpitvā nisīdi. kaṇḍahālopi pātova nahātvā vatthaṁ
nivāsetvā bhojanaṁ bhuñjitvā gandhaṁ vilimpetvā rājūpaṭṭhānaṁ gantvā
rājanivesanaṁ pavisitvā rañño sukhaseyyaṁ pucchi. athassa rājā āsanaṁ
dāpetvā pañhaṁ pucchi.
tamatthaṁ pakāsento satthā āha
rājāsi luddakakammo ekarājā pupphavatiyā
yaṁ so pucchi brahmabandhuṁ kaṇḍahālaṁ purohitaṁ

page number: 100

mūḷhaṁ saggānamaggamācikkha tvamasi brāhmaṇa dhammavinayakusalo
yathā ito vajjanti sugatiṁ narā puññāni katvānāti.
tattha rājāsīti rājā āsi. luddakakammoti
kakkhalapharusakammo. saggānamagganti saggānaṁ maggaṁ. dhammavinayakusaloti
sucaritadhamme ca ācāravinaye ca kusalo. yathāti yathā pana
narā puññāni katvā ito sugatiṁ gacchanti taṁ me sugatimaggaṁ
ācikkhāhīti pucchi. idampana pañhaṁ sabbaññūbuddhaṁ vā tassa
sāvakaṁ vā tesaṁ alābhena bodhisattaṁ vā pucchituṁ vaṭṭati.
rājā pana yathā nāma sattāhaṁ maggamūḷho puriso aññaṁ
aḍḍhamāsamattaṁ maggamūḷhaṁ purisaṁ puccheyya evaṁ kiñci ajānantaṁ
andhabālaṁ kaṇḍahālaṁ pucchi. so cintesi ayaṁ me paccāmittassa
piṭṭhiṁ passanakālo idāni candakumāraṁ jīvitakkhayaṁ pāpetvā mama
manorathaṁ pūressāmīti. atha so rājānaṁ āmantetvā tatiyaṁ
gāthamāha
atidānaṁ deva datvāna avajjhaṁ deva ghātetvā
evaṁ vajjanti sugatiṁ narā puññāni katvānāti.
tassattho mahārāja saggaṁ gacchantā nāma atidānaṁ dadanti
avajjhaṁ ghātenti sace saggaṁ gantukāmosi tavampi tatheva karohīti.
atha naṁ rājā pañhassatthaṁ pucchi kiṁ panetaṁ atidānaṁ ko
ca avajjho imasmiṁ lokasmiṁ etañca kho no akkhāhi yajissāmi
dadāmi dānānīti.

page number: 101

sopissa byākāsi
puttehi deva yajitabbaṁ mahesīhi negamehica
usabhehi ājānīyehi catūhi
sabbacatukkehi deva yaññaṁ yajitabbanti.
sopissa byākarontova tena devalokamaggaṁ puṭṭho nirayamaggaṁ
byākāsi.
tattha puttehīti attano jātehi piyaputtehi ceva piyadhītāhi
ca. mahesīhīti piyabhariyāhi. negamehīti seṭṭhīhi. usabhehīti
sabbasetehi usabharājūhi. ājānīyehīti maṅgalāssehi. catūhīti
etehi sabbeheva aññehi ca hatthīādīhi catūhīti evaṁ sabbacatukkehi
deva yaññaṁ yajitabbaṁ. etesañca rājaputtādīnaṁ khaggena sīsaṁ
chinditvā suvaṇṇapātiyā galalohitaṁ gahetvā āvāṭe pakkhipitvā
yaññassa yajanakā rājāno sarīreneva saha devalokaṁ gacchanti
mahārāja samaṇabrāhmaṇakapaṇaddhikavanibbakayācakānaṁ ghāsacchādanādidānaṁ
sampadānaṁ atidānameva na hoti ime pana puttadhītādayo māretvā
tesaṁ galalohitena yaññassa yajanaṁ atidānaṁ nāmāti rājānaṁ saññāpesi.
iti so cintesi sace candakumāraṁ ekaññeva gaṇhissāmi
vericittena kāraṇaṁ maññissantīti tasmā taṁ mahājanassa antare
pakkhipi. imampana tesaṁ kathentānaṁ kathaṁ sutvā antepurajanā
bhītatasitā hutvā ekappahāreneva mahāviravaṁ viraviṁsu.
tamatthaṁ pakāsento satthā āha

page number: 102

taṁ sutvā antepure kumārā mahesiyo ca haññantu
eko ahosi nigghoso bhesmā accuggato saddoti.
tattha tanti kumārā ca mahesiyo ca haññantūti taṁ vacanaṁ
sutvā. ekoti sakalarājanivesane ekova nigghoso ahosi.
bhesmāti bhayānako. accuggatoti atiuggato ahosi. tadā
sakalarājakulaṁ yugantavātābhihataṁ viya sālavanaṁ ahosi.
brāhmaṇopi rājānaṁ kiṁ mahārāja yaññaṁ yajituṁ sakkosi na
sakkosīti pucchi. kiṁ kathesi ācariya yaññaṁ yajitvā devalokaṁ
gamissāmīti. mahārāja bhīrukajātikā dubbalajjhāsayā purisā yaññaṁ
yajituṁ samatthā nāma na honti tumhe idha sabbe pāṇe sannipātetha
ahaṁ yaññāvāṭe kammaṁ karissāmīti attano pahonakaṁ balaṁ
gahetvā nagarā nikkhamma yaññāvāṭaṁ samatalaṁ kāretvā vatiyā
parikkhipi. kiṁ kāraṇā. dhammiko hi samaṇo vā brāhmaṇo vā
āgantvā taṁ vāreyyāti tasmā yaññāvāṭaṁ vatiyā parikkhepanaṁ
cāritanti katvā porāṇabrāhmaṇehi ṭhapitaṁ. rājāpi purise
pakkosāpetvā tātā ahaṁ attano puttadhītaro ca bhariyāyo ca
māretvā yaññaṁ yajitvā devalokaṁ gamissāmi gacchatha nesaṁ ācikkhitvā
sabbe idha ānethāti puttānaṁ tāva ānayanatthāya āha
gacchatha vadetha kumāre candañca suriyañca bhaddasenañca
sūrañca rāmagottañca pasu kira hotha yaññatthāyāti.
tattha candañca suriyañcāti candakumāro ca suriyakumāro ca

page number: 103

dve gotamideviyā aggamahesiyā puttā. bhaddaseno ca pana sūro ca
rāmagotto ca tesaṁ vemātikabhātaro. pasu kira hothāti ekasmiṁ
ṭhāne rāsi hothāti mā pakiretthāti attho.
te paṭhamaṁ candakumārassa santikaṁ gantvā āhaṁsu tāta kumāra
tumhākaṁ kira pitā tumhe māretvā devalokaṁ gantukāmo tumhākaṁ
gahaṇatthāya amhe pesesīti. so kassa vacanena maṁ gaṇhāpetīti.
kaṇḍahālassa vacanenāti. kiṁ so maññevekaṁ gaṇhāpeti udāhu
aññepi gaṇhāpetīti. aññepi gaṇhāpesi sabbacatukkaṁ kira yaññaṁ
yajāpetukāmoti. so cintesi tassa aññehi saddhiṁ veraṁ natthi
vinicchaye vilopaṁ kātuṁ alabhanto atha ca pana mayi ekasmiṁ vericittena
bahū jane mārāpeti hotu pitaraṁ daṭṭhuṁ labhantassa sabbesaṁ mocanaṁ
nāma mama bhāroti. atha ne rājapurise āha tena hi me pitu vacanaṁ
karothāti. te taṁ ānetvā rājaṅgaṇe ekamante ṭhapetvā
itarepi tayo ānetvā tasseva santike ṭhapetvā rañño ārocayiṁsu
ānītā te deva puttāti. so tesaṁ vacanaṁ sutvā tātā idāni
me dhītaro ānetvā tesaññeva bhātikānaṁ santike karothāti catasso
dhītaro āharāpetuṁ itaraṁ gāthamāha
kumāriyopi vadetha upasenañca kokilañca
muditañca nandañcāpi kumārikaṁ
pasu kira hotha yaññatthāyāti.
te evaṁ karissāmāti tāsaṁ santikaṁ gantvā tā rodamānā

page number: 104

paridevamānā ānetvā bhātikānaññeva santike ṭhapayiṁsu. tato
rājā attano bhariyānaṁ gahaṇatthāya itaraṁ gāthamāha
vijayaṁpi me mahesiṁ erāvatiṁ kesiniṁ sunandañca
lakkhaṇavarūpapannā pasu kira hotha yaññatthāyāti.
tattha lakkhaṇavarūpapannāti uttamehi catusaṭṭhiyā itthīlakkhaṇehi
upapannā etāpi vadethāti attho.
te tāpi paridevamānā ānetvā kumārānaṁ santike kariṁsu.
atha rājā cattāro seṭṭhino āharāpento itaraṁ gāthamāha
gahapatayopi vadetha puṇṇamukhaṁ bhaddiyaṁ siṅgālañca
vaḍḍhañcāpi gahapatiṁ pasu kira hotha yaññatthāyāti.
rājapurisā gantvā te ānayiṁsu. rañño puttadāre
gayhamāne sakalanagaraṁ na kiñci avoca. seṭṭhikulāni pana mahāsambandhāni
tasmā tesaṁ gahitakāle sakalanagaraṁ saṁkhubhi. rañño seṭṭhino
māretvā yaññaṁ yajituṁ na dassāmāti te seṭṭhino parivāretvāva
tesaṁ ñātivaggena saddhiṁ rājakulaṁ agamaṁsu. atha te seṭṭhino
ñātigaṇaparivutā rājānaṁ vanditvā attano jīvitaṁ yāciṁsu.
tamatthaṁ pakāpento satthā āha
te tattha gahapatayo avocayiṁsu samāgatā puttadāraparikiṇṇā
sabbe sikhino deva karohi atha vā no dāse sāvehīti.
tattha sabbe sikhinoti sabbe amhe matthake cūḷaṁ ṭhapetvā
attano ceṭake karohi mayante ceṭakakiccaṁ karissāma. atha

page number: 105

vā no dāse sāvehīti atha vā no asaddahanto sabbā seniyo
sannipātetvā tāsaṁ majjhe amhe dāse sāvehi mayante dāsavattaṁ
paṭisuṇissāmāti.
te evaṁ yācantāpi jīvitaṁ laddhuṁ nāsakkhiṁsu. rājapurisā
sabbe paṭikkamāpetvā te gahetvā kumārānaññeva santike nisīdāpesuṁ.
tato rājā hatthīādīnaṁ ānayanatthāya āṇāpento āha
abhayaṅkaraṁpi me hatthiṁ nāḷāgiriṁ accuggataṁ
varuṇadantiṁ ānetha kho te khippaṁ yaññatthāya bhavissanti
assaratanaṁpi me kesiṁ subhamukhaṁ puṇṇamukhaṁ
vinatakañca ānetha kho te khippaṁ yaññatthāya bhavissanti
usabhaṁpi me yūthapatiṁ modakaṁ nisabhaṁ gavaṁpatiṁ te khippaṁ
ānetha samuhaṁ karontu sabbaṁ yajissāmi dadāmi dānāni
sabbaṁpi paṭiyādetha yaññaṁ pana uggatamhi suriyamhi vadethadāni
kumāre abhiramantu imaṁ rattiṁ sabbaṁpi upaṭṭhapetha yaññaṁ pana
uggatamhi suriyamhi vadethadānikumāre ajja kho pacchimā ratīti.
tattha samuhaṁ karontu sabbanti na kevalaṁ ettakameva avasesaṁpi
sabbaṁ catuppadagaṇañceva pakkhigaṇañca sabbaṁ catukkaṁ katvā rāsiṁ
karontu sabbacatukkaṁ yaññaṁ yajissāmi yācakānaṁ samaṇabrāhmaṇānañca
dānaṁ dassāmīti. sabbaṁpi paṭiyādethāti etaṁ mayā vuttaṁ avasesaṁ
upaṭṭhapetha. uggatamhīti ahaṁ pana yaññaṁ uggate suriye sve
pātova yajissāmi. sabbaṁpi upaṭṭhapethāti sesaṁpi sabbaṁ yaññūpakaraṇaṁ

page number: 106

upaṭṭhapethāti attho.
rañño pana mātāpitaro dharantiyeva. athassa te amaccā
gantvā mātuyā ārocesuṁ ayye putto vo puttadāraṁ māretvā
yaññaṁ yajitukāmoti. sā kiṁ kathetha tātāti hatthena hadayaṁ paharitvā
rodamānā paridevamānā āgantvā saccaṁ kira putta evarūpo
te yañño bhavissatīti pucchi.
tamatthaṁ pakāsento satthā āha
taṁ taṁ mātā avoca rodantī āgatā savimānato
yañño kira te putta bhavissati catūhi puttehīti.
tattha taṁ tanti taṁ ekarājānaṁ. savimānatoti attano
savanaṭṭhānato.
rājā āha
sabbepi mayhaṁ puttā cattā candasmiṁ haññamānasmiṁ
puttehi yaññaṁ yajitvāna sugatiṁ saggaṁ gamissāmīti.
tattha cattāti candakumāre haññamāneyeva sabbepi puttā
yaññatthāya mayā pariccattāti.
atha naṁ mātā āha
mā taṁ putta saddahesi sugati kira hoti puttayaññena
nirayāneso maggo neso maggo hi saggānaṁ
dānāni dehi koṇḍañña ahiṁsā sabbabhūtabhabyānaṁ
esa maggo sugatiyā na ca maggo putta yaññenāti.

page number: 107

tattha nirayānesoti nirassādatthena nirayānaṁ catunnaṁ apāyānaṁ
eso maggo. koṇḍaññāti rājānaṁ gottena ālapati.
bhūtabhabyānanti bhūtānañca bhavitabbasattānañca. yaññenāti evarūpena
puttadhītaro māretvā yajanayaññena saggamaggo nāma natthi.
rājā āha
ācariyānaṁ vacanaṁ ghātissaṁ candañca suriyañca
pattehi yajitvā duccajjehi sugatiṁ saggaṁ gamissāmīti.
tattha ācariyānaṁ vacananti amma nesā attano mati
ācārasikkhāpanakassa me kaṇḍahālācariyassa etaṁ vacanaṁ esā anusiṭṭhī
tasmā ahaṁ ete ghātayissaṁ duccajjehi puttehi yaññaṁ yajitvā
saggaṁ gamissāmīti.
athassa mātā attano vacanaṁ gāhāpetuṁ asakkontī apagatā.
athassa pitā taṁ pavuttiṁ sutvā āgantvā naṁ pucchi.
tamatthaṁ pakāsento satthā āha
taṁtaṁ pitā avoca vasavatti orasaṁ sakaṁ puttaṁ
yañño kira te putta bhavissati catūhi puttehīti.
tattha vasavattīti tassa rañño nāmaṁ.
rājā āha
sabbepi mayhaṁ puttā cattā candasmiṁ haññamānasmiṁ
puttehi yaññaṁ yajitvāna sugatiṁ saggaṁ gamissāmīti.
atha naṁ pitā āha

page number: 108

mā taṁ putta saddahesa sugati kira hoti puttayaññena
nirayāneso maggo neso maggo hi saggānaṁ
dānāni dehi koṇḍañña ahiṁsā sabbabhūtabhabyānaṁ
esa maggo sugatiyā na ca maggo puttayaññenāti.
rājā āha
ācariyānaṁ vacanaṁ ghātissaṁ candañca suriyañca
puttehi yajitvā duccajjehi sugatiṁ saggaṁ gamissāmīti.
atha naṁ pitā āha
dānāni dehi koṇḍañña ahiṁsā sabbabhūtabhabyānaṁ
puttaparivuto tuvaṁ raṭṭhaṁ janapadañca pālehīti.
tattha puttaparivutoti puttehi parivuto. raṭṭhaṁ janapadañcāti
sakalakāsikaraṭṭhañca tasseva taṁtaṁ koṭṭhāsabhūtaṁ janapadañca pāletuṁ
sakkhissasi.
athassa so pitā attano vacanaṁ gāhāpetuṁ nāsakkhi. tato
candakumāro cintesi imassa ettakassa janassa dukkhaṁ maṁ ekaṁ
nissāya jātaṁ mama pitaraṁ yācitvā ettakaṁ janaṁ maraṇadukkhato mocessāmīti.
so pitarā saddhiṁ sallapanto āha
mā no deva avadhi dāse no dehi kaṇḍahālassa
api nigaḷabandhakāpi hatthī asse ca pālema
mā no deva avadhi dāse no dehi kaṇḍahālassa
api nigaḷabandhakāpi hatthichakaṇāni ujjhema

page number: 109

mā no deva avadhi dāse no dehi kaṇḍahālassa
api nigaḷabandhakāpi assachakaṇāni ujjhema
mā no deva avadhi dāse no dehi kaṇḍahālassa
yassa honti tava kāmā api raṭṭhā pabbājitā
bhikkhācariyaṁ carissāmāti.
tattha nigaḷabandhakāpīti api nāma mayaṁ mahānigaḷehi bandhakā
hutvā. yassa honti tava kāmāti sacepi kaṇḍahālassa
dātukāmosi tassapi no dāse katvā dehi karissāmassa dāsakammanti
vadati. api raṭṭhāti sace amhākaṁ koci doso atthi raṭṭhato
no pabbājehi api nāma raṭṭhā pabbājitā kapaṇā viya kapālaṁ
gahetvā bhikkhācariyaṁ carissāma mā no deva avadhi dehi no
jīvitanti vilapati.
tassa taṁ nānappakāraṁ vilāpaṁ sutvā rājā hadayaphālanaṁ patto
viya assupuṇṇehi nettehi na me koci putte māretuṁ lacchati na
mamattho devalokenāti sabbe te mocetuṁ āha
dukkhaṁ kho me janayittha vilapantā jīvitassa kāmāhi
muñcathadāni kumāre alaṁpi me hotu puttayaññenāti.
te rañño kathaṁ sutvā rājaputte ādiṁ katvā sabbantaṁ
pakkhipariyosanaṁ pāṇagaṇaṁ visajjesuṁ. kaṇḍahālopi yaññāvāṭe
kammaṁ saṁvidahati. atha naṁ eko puriso are duṭṭha kaṇḍahāla
raññā puttadhītaro visajjitā tvaṁ attano puttadāre māretvā

page number: 110

tesaṁ galalohitena yaññaṁ yajissasīti āha. so kiṁ nāmetaṁ
raññā katanti kappuṭṭhānāggi viya avattharanto uṭṭhāya turito
dhāvitvā vegenāgantvā āha
pubbeva mesi vutto dukkaraṁ durabhisambhavaṁ cetaṁ
atha no upakkhatassa yaññassa karosi vikkhepaṁ
sabbe vajjanti sugatiṁ yepi yajanti yepi ceva yajāpenti
yecāpi anumodanti yajantānaṁ īdisaṁ mahāyaññanti.
tattha pubbe mesi vuttoti nanu mayā tvaṁ pubbeva vutto
tumhādisena bhīrukajātikena na sakkā yaññaṁ yajituṁ yaññayajanaṁ nāma
etaṁ dukkaraṁ durabhisambhavanti. atha no idāni upakkhatassa
yaññassa vikkhepaṁ karosi. vikhambhantipi pāṭho. paṭisedhanti attho.
mahārāja kasmā evaṁ karosi yattakā hi yaññaṁ yajanti vā
yajāpenti vā anumodanti vā sabbe sugatimeva vajjantīti dassesi.
so andhabālo rājā tassa kodhavasikassa kathaṁ gahetvā dhammasaññī
hutvā puna putte gaṇhāpesi. tato candakumāro pitaraṁ anubodhiyamāno
āha
atha kissava no pubbe sotthānaṁ brāhmaṇe avācesi
atha no akāraṇasmā yaññatthāya deva ghātesi
pubbeva no daharakāle na hanesi na ghātesi vā
daharamhā yobbanappattā adūsakā tāta haññāma
hatthigate assagate sannaddhe passa no mahārāja

page number: 111

yuddhe ca yujjhamāne ca nahi mādisā honti yaññatthāya
paccante vā kuppite aṭavīsu vā mādise niyojenti
atha no akāraṇasmā abhūmiyaṁ tāta haññāma
yā kāci sakuṇikāyo vasanti tiṇagharāni katvāna
tāsaṁ hi piyā puttā atha no tvaṁ deva ghātesi
mā tassa saddahesi na maṁ kaṇḍahālo ghāteyya
mamaṁ hi so ghātetvā anantaraṁ tañca deva ghāteyya
gāmavaraṁ nigamavaraṁ dadanti bhogaṁpissa mahārāja
athaggapiṇḍikāpi kule kule gehe te bhuñjanti
tesaṁpi tādisānaṁ icchanti dubbhituṁ mahārāja
yebhuyyena hi ete akataññuno brāhmaṇā
mā no deva avadhi dāse no dehi kaṇḍahālassa
api nigaḷabandhakāpi hatthī asse ca pālema
mā no deva avadhi dāse no dehi kaṇḍahālassa
api nigaḷabandhakāpi hatthicchakaṇāni ujjhema
mā no deva avadhi dāse no dehi kaṇḍahālassa
api nigaḷabandhakāpi assacchakaṇāni ujjhema
mā no deva avadhi dāse no dehi kaṇḍahālassa
yassa honti tava kāmā api raṭṭhā pabbājitā
bhikkhācariyaṁ carissāmāti
tattha pubbeti tāta yadi ahaṁ māretabbo atha kasmā

page number: 112

amhākaṁ ñātijano pubbe mama jātakāle brāhmaṇe sotthānaṁ
avācesi. tadā kira kaṇḍahālo ca mama lakkhaṇāni upadhāretvā
imassa kumārassa na koci antarāyo bhavissati tumhākaṁ accayena
rajjaṁ kāressatīti āha iccassa purimena pacchimaṁ na sameti musāvādī
esa atha no etassa vacanaṁ gahetvā akāraṇasmā nikkāraṇāyeva
yaññatthāya deva ghātesi mā amhe ghātesi ayaṁ hi mayi ekasmiṁ
verena mahājanaṁ māretukāmo sādhukaṁ sallakkhesi narindāti. pubbeva
noti mahārāja sace amhe māretukāmo pubbeva no daharakāleyeva
kasmā sayaṁ vā na hanesi na aññehi vā ghātāpesi idāni pana mayaṁ
daharā taruṇā paṭhamavaye ṭhitā puttadhītāhi saṁvaḍḍhāma evaṁ bhūtā tava
adūsakāva kiṁ kāraṇā haññāmāti. passa noti amhe cattāropi
bhātike passa. yujjhamāneti paccatthikānaṁ nagaraṁ parivāretvā ṭhitakāle
amhādise putte tehi saddhiṁ yujjhamāne passa. aputtakā hi rājāno
anāthā nāma honti. mādisāti amhādisā puttā sūrā balappattā na
yaññatthāya māretabbā honti. niyojantīti tesaṁ paccāmittānaṁ
gaṇhanatthāya niyojenti. atha noti atha amhe. akaraṇasmāti
akāraṇena. abhūmiyanti anokāseyeva kasmā tāta haññāmāti
attho. mā tassa saddahesīti mahārāja maṁ kaṇḍahālo na ghātayeti
mā tassapi saddaheyyāsi. bhogaṁ pissāti bhogaṁpi assa brāhmaṇassa
rājāno denti. athaggapiṇḍikāpīti athete aggodakaṁ aggapiṇḍaṁ
labhantā aggapiṇḍakāpi honti. tesaṁpīti yesaṁ kule bhuñjanti

page number: 113

tesaṁpi evarūpānaṁ piṇḍadāyakānaṁ dubbhituṁ icchanti.
rājā kumārassa vilāpaṁ sutvā āha
dukkhaṁ kho me janayittha vilapantā jīvitassa kāmāhi
muñcathadāni kumāre alaṁpi me hotu puttayaññenāti.
imameva gāthaṁ vatvā punapi mocesi.
kaṇḍahālo āgantvā punapi āha
pubbeva mesi vutto dukkaraṁ durabhisambhavañcetaṁ
atha no upakkhatassa yaññassa karosi vikkhepaṁ
sabbe vajjanti sugatiṁ ye yajanti yepi ceva yajāpenti
ye vāpi anumodanti yajantānaṁ īdisaṁ mahāyaññanti.
evaṁ vatvā puna te gaṇhāpesi. athassa anunayanatthaṁ
kumāro āha
yadi kira yajitvā puttehi devalokaṁ ito cutā yanti
brāhmaṇo tāva yajatu pacchāpi yajissasi rāja
yadi kira yajitvā puttehi devalokaṁ ito cutā yanti
eseva kaṇḍahālo yajatu sakehi puttehi
evaṁ jānaṁ ce kaṇḍahālo kiṁ puttake na ghātesi
sabbañca ñātigaṇaṁ attānañca na ghāteyya
sabbe vajjanti nirayaṁ ye yajanti yepi vā yajāpenti
ye cāpi anumodanti yajantānaṁ edisaṁ mahāyaññanti.
tattha brāhmaṇo tāvāti paṭhamantāva kaṇḍahālo yajatu.

page number: 114

sakehīti attano puttehi atha tasmiṁ evaṁ yajitvā devalokaṁ gate pacchā
tvaṁ yajissasi deva sādhurasabhojanampi hi tvaṁ aññehi vīmaṁsitvā bhuñjasi
puttamaraṇaññeva kasmā avīmaṁsitvā karosīti dīpento evamāha. evaṁ
jānanti puttadhītaro māretvā devalokaṁ gacchantīti evaṁ jānanto kiṁ
kāraṇā attano putte ca ñātī ca attānañca na ghātesi. sace hi
paraṁ māretvā devalokaṁ gacchanti attānameva māretvā brahmaloko
gantabbo bhavissatīti evaṁ yaññaguṇaṁ jānantena paraṁ amāretvā
attāva māretabbo siyā ayaṁ pana tathā akatvā maṁ mārāpeti
imināpi kāraṇena kaṇḍahālassa kammaṁ jānāhi mahārāja yathā esa
vinicchaye vilopaṁ kātuṁ alabhanto evaṁ karotīti. edisanti evarūpaṁ
puttaghātayaññaṁ.
kumāro ettakaṁ kathento pitaraṁ attano vacanaṁ gāhāpetuṁ
asakkonto rājānaṁ parivāretvā ṭhitaṁ rājaparisaṁ ārabbha āha
kathañca kira puttakāmāyo gahapatayo gharaṇiyo ca
nagaramhi na upavadanti rājānaṁ mā ghātayi orasaṁ puttaṁ
kathañca kira puttakāmāyo gahapatayo gharaṇiyo ca
nagaramhi na upavadanti rājānaṁ mā ghātayi atrajaṁ puttaṁ
rañño camhi atthakāmo hito ca sabbajanapadassa
na koci assa paṭighaṁ mayā janapado na pavedetīti.
tattha puttakāmāyoti gharaṇiyova sandhāya vuttaṁ. gahapatayo
ca puttakāmā nāma honti. na upavadantīti na upakkosanti na

page number: 115

vadanti. atrajanti attanā jātaṁ. evaṁ vuttepi koci raññā
saddhiṁ kathetuṁ samattho nāma nāhosi. na koci assa paṭighaṁ mayāti
iminā no lañco vā gahito issariyamadena vā idannāma dukkhaṁ
katanti koci ekopi mayā saddhiṁ paṭighaṁ karonto nāma nāhosi.
janapado na pavedetīti evaṁ rañño ca janapadassa ca atthakāmomhi
kiṁ mama pitaraṁ ayaṁ janapado guṇasampanno te puttoti na pavedeti
na jānāpetīti attho.
evaṁ vuttepi na koci kiñci kathesi. tato kumāro attano
bhariyānaṁ sattasataṁ yācanatthāya uyyojento āha
gacchatha vo gharaṇiyo tātañca vadetha kaṇḍahālañca
mā ghātetha kumāre adūsake sīhasaṁkāse
gacchatha vo gharaṇiyo tātañca vadetha kaṇḍahālañca
mā ghātetha kumāre apekkhito sabbalokassāti.
tā gantvā yāciṁsu. rājā na olokesi. tato kumāro
anātho hutvā vilapanto gāthamāha
yannunāhaṁ jāyeyyaṁ
rathakārakulesu vā pukkusakulesu vā
vessesu vā jāyeyyaṁ
na hajja maṁ rājā yaññe ghātessatīti.
iti vatvā puna tā uyyojento āha
sabbāpi tā mantiniyo gacchatha ayyassa kaṇḍahālassa

page number: 116

pādesu nipatittha aparādhāhaṁ na passāmi
sabbāpi gharaṇiyo gacchatha ayyassa kaṇḍahālassa
pādesu nipatittha kinte bhante mayaṁ dūsayimhāti.
tattha aparādhāhaṁ na passāmīti ahaṁ ācariya kaṇḍahāla attano
aparādhaṁ na passāmi. kinte bhanteti ayya kaṇḍahāla mayaṁ tuyhaṁ
kiṁ dūsayimhā atha ce candakumārassa doso atthi taṁ khamathāti vadatha.
atha candakumārassa kaniṭṭhabhaginī selā kumārī nāma sā sokaṁ
saṇṭhāretuṁ asakkontī pitu pādamūlesu nipatitvā paridevi.
tamatthaṁ pakāsento satthā āha
kapaṇā vilapati selā disvāna bhātaro upanītatte
yañño kira me ukkhipito tātena saggakāmenāti.
tattha upanītatteti upanītasabhāve. ukkhipitoti ukkhitto
pavattito. saggakāmenāti mama bhātaro māretvā saggaṁ icchantena
tātena. ime māretvā kiṁ saggena karissasīti vilapati.
rājā tassāpi kathaṁ na gaṇhi. tato candakumārassa putto
vasulo nāma pitaraṁ dukkhitaṁ disvā ahaṁ ayyakaṁ upasaṅkamitvā yācitvā
mama pitu jīvitaṁ dāpessāmīti rañño pādamūle nipatitvā paridevi.
tamatthaṁ pakāsento satthā āha
āvatti ca parivatti ca vasulo sammukhā rañño
mā no deva pitaraṁ avadhi daharamhā ayobbanappattāti.
tattha daharamhā ayobbanappattāti deva mayaṁ taruṇadārakā

page number: 117

na tāva yobbanappattā amhesupi tāva anukampāya amhākaṁ pitaraṁ
mā avadhi.
rājā tassa paridevanasaddaṁ sutvā bhijjamānahadayo viya hutvā
assupuṇṇehi nettehi kumāraṁ āliṅgitvā tāta assāsaṁ paṭilabhāhi
visajjemi te pitaranti vatvā gāthamāha
eso te vasula pitā tvaṁ samehi pitarā saha
dukkhaṁ kho me janayasi vilapanto ante purasmiṁ
muñcathadāni kumāre alaṁpi me hotu puttayaññenāti.
tattha ante purasminti rājanivesanassa ante pure. puna
kaṇḍahālo āgantvā āha
pubbeva me khosi vutto dukkaraṁ durabhisambhavañcetaṁ
atha no upakkhatassa yaññassa karosi vikkhepaṁ
sabbe vajjanti sugatiṁ ye yajanti yepi ceva yajāpenti
ye cāpi anumodanti yajantānaṁ īdisaṁ mahāyaññanti.
rājāpi andhabālo puna tassa vacanena putte gaṇhāpesi.
tato kaṇḍahālo cintesi ayaṁ rājā muducitto kadāci visajjesi
kadāci gaṇhāpesi puna dārakānaṁ vacanena putte visajjeyya yannūnāhaṁ
yaññāvāṭaññeva taṁ nemīti. athassa tattha gamanatthāya gāthamāha
sabbaratanassa yañño upakkhato ekarāja tava paṭiyatto
abhinikkhamassu deva saggaṁ gato tvaṁ pamodissasīti.
tassattho mahārāja tava yañño sabbaratanehi upakkhato

page number: 118

paṭiyatto idāni te nikkhamanakālo tasmā abhinikkhama yaññaṁ yajitvā
saggaṁ gato tvaṁ pamodissasīti. tato bodhisattaṁ ādāya
yaññāvāṭagamanakāle tassa orodhā ekato nikkhamiṁsu.
tamatthaṁ pakāsento satthā āha
daharā sattasatā etā candakumārassa bhariyāyo
kese vikīritvāna rodantiyo maggamanuyāyanti
aparā pana sokena nikkhantā nandane viya devā
kese vikīritvāna rodantiyo magamanuyāyantīti.
tattha nandane viya devāti nandavane cavanadhammaṁ devaputtaṁ
parivāretvā devatā viya.
tato paraṁ tāsaṁ vilāpo hoti
kāsikasucivatthadharā kuṇḍalino aggalucandanavilittā
nīyanti candasuriyā yaññatthāya ekarājassa
kāsikasucivatthadharā kuṇḍalino aggalucandanavilittā
nīyanti candasuriyā mātu katvā hadayasokaṁ
kāsikasucivatthadharā kuṇḍalino aggalucandanavilittā
nīyanti candasuriyā janassa katvā hadayasokaṁ
maṁsarasabhojanā nahāpakasunahātā kuṇḍalino aggalucandanavilittā
nīyanti candasuriyā yaññatthāya ekarājassa
maṁsarasabhojanā nahāpakasunahātā kuṇḍalino aggalucandanavilittā
nīyanti candasuriyā mātu katvā dahayasokaṁ

page number: 119

maṁsarasabhojanā nahāpakasunahātā kuṇḍalino aggalucandanavilittā
nīyanti candasuriyā janassa katvā hadayasokaṁ
yassu pubbe hatthivaradhuragate hatthikā anuvajjanti
tyajja candasuriyā ubhova pattikā yanti
yassu pubbe assavaradhuragate assakā anuvajjanti
tyajja candasuriyā ubhova pattikā yanti
yassu pubbe rathavaradhuragate rathikā anuvajjanti
tyajja candasuriyā ubhova pattikā yanti
yehissu pubbe nīyiṁsu tapanīyakappanehi turaṅgehi
tyajja candasuriyā ubhova pattikā yantīti.
tattha kāsikasucivatthadharāti kāsiyāni sucivatthāni dhāriyamānā.
candasuriyāti candakumāro ca suriyakumāro ca. nahāpakasunahātāti
candanacuṇṇena ubbattetvā nahāpakehi kataparikammakatāya sunahātā.
yassūti ye assūti nipātamattaṁ. ye kumāreti attho. pubbeti ito
pubbe. hatthivaradhuragateti hatthivarānaṁ dhuragate alaṅkatahatthikkhandhavaragate.
assavaradhuragateti assavarapiṭṭhigate. rathavaradhuragateti rathavaramajjhagate.
nīyiṁsūti nikkhamiṁsu.
evaṁ tāsu paridevantīsuyeva bodhisattaṁ nagarā nīhariṁsu. tadā
sakalanagaraṁ saṁkhubhi. nāgarā nikkhamituṁ ārabhiṁsu. mahājane
nikkhamante dvārāni nappahonti. brāhmaṇo atibahujanaṁ disvā ko
jānāti kiṁ bhavissatīti nagaradvārāni thakāpesi. mahājano nikkhamituṁ

page number: 120

alabhanto antonagaradvārassa āsannaṭṭhāne uyyānaṁ atthi tassa
santike mahāviravaṁ viravi. tehi ravehi sakuṇasaṁghā saṁkhubhitvā ākāse
pakkhandiṁsu. mahājano taṁ taṁ sakuṇaṁ āmantetvā vilapanto āha
yadi sakuṇi maṁsamicchasi uyyassu pubena pupphavatiyā
yajatettha ekarājā sammuḷho catūhi puttehi
yadi sakuṇi maṁsamicchasi uyyassu pubbena pupphavatiyā
yajatettha erājā sammuḷho catūhi kaññāhi
yadi sakuṇi maṁsamicchasi uyyassu pubbena pupphavatiyā
yajatettha ekarājā sammuḷho catūhi mahesīhi
yadi sakuṇi maṁsamicchasi uyyassu pubbena pupphavatiyā
yajatettha ekarājā sammuḷho catūhi gahapatīhi
yadi sakuṇi maṁsamicchasi uyyassu pupbena pupphavatiyā
yajatettha ekarājā sammuḷho catūhi hatthīhi
yadi sakuṇi maṁsamicchasi uyyassu pubbena pupphavatiyā
yajatettha ekarājā sammuḷho catūhi assehi
yadi sakuṇi maṁsamicchasi uyyassu pupbena pupphavatiyā
yajatettha ekarājā sammuḷho catūhi usabhehi
yadi sakuṇi maṁsamicchasi uyyassu pubbena pupphavatiyā
yajatettha ekarājā sammuḷho sabbacatukehīti.
tattha maṁsamicchasīti ambho sakuṇi sace maṁsaṁ icchasi. uyyassu
pubbena pupphavatiyāti pupphavatiyā pubbena puratthimadisāya yaññāvaṭo

page number: 121

atthi tattha gaccha. yajatetthāti ettha kaṇḍahālassa vacanaṁ gahetvā
sayaṁ sammuḷho ekarājā catūhi puttehi yajati. sesagāthāsupi
eseva nayo jānitabbo.
evaṁ mahājano tasmiṁ ṭhāne paridevitvā bodhisattassa vasanaṭṭhānaṁ
gantvā pāsādaṁ padakkhiṇaṁ karonto antepurañca kūṭāgārañca
uyyānādīni ca passanto gāthāhi paridevanto āha
ayamassa pāsādo idaṁ antepuraṁ surammaṇīyaṁ
te dāni ayyaputtā cattāro vadhāya ninnītā
idamassa kūṭāgāraṁ sovaṇṇaṁ pupphamālyābhikiṇṇaṁ
tedāni ayyaputtā cattāro vadhāya sannītā
idamassa uyyānaṁ pupphitaṁ sabbakālikaṁ rammaṁ
tedāni ayyaputtā cattāro vadhāya sannītā
idamassa asokavanaṁ pupphitaṁ sabbakālikaṁ rammaṁ
tedāni ayyaputtā cattaro vadhāya sannītā
idamassa kaṇikāravanaṁ pupphitaṁ sabbakālikaṁ rammaṁ
tedāni ayyaputtā cattāro vadhāya ninnītā
idamassa pāṭalivanaṁ pupphitaṁ sabpakālikaṁ rammaṁ
tedāni ayyaputtā cattāro vadhāya ninnītā
idamassa ambavanaṁ pupphitaṁ sabbakālikaṁ rammaṁ
tedāni ayyaputtā cattāro vadhāya ninnītā
ayamassa pokkharaṇī sañchannā padumapuṇḍarīkehi

page number: 122

nāvā ca sovaṇṇavikatā pupphavalliyā cittā surammaṇīyā
tedāni ayyaputtā cattāro vadhāya ninnītāti.
tattha tedānīti idāni te candakumārappamukhā amhākaṁ
ayyaputtā evarūpaṁ pāsādaṁ chaḍḍetvā vadhāya nīhariyanti.
sovaṇṇavikatāti suvaṇṇakhacitā.
ettakesu ṭhānesu vilapitvā puna hatthisālādīni upasaṁkamitvā
āhaṁsu
idamassa hatthiratanaṁ erāvaṇo gajo varuṇadantī
tedāni ayyaputtā cattāro vadhāya ninnītā
idamassa assaratanaṁ ekakhuro vegavāto ayaṁ asso
tedāni ayyaputtā cattāro vadhāya ninnītā
ayamassa assaratho sāliyā viya nigghoso
subho ratanakhacito yatthassu ayyaputtā sobhiṁsu nandane viya devā
tedāni ayyaputtā cattāro vadhāya ninnītā
kathannāma sāmasamasundarehi candanamarukagattehi
rājā yajissate yaññaṁ sammuḷho catūhi puttehi
kathannāma sāmasamasundarāhi candanamarukagattāhi
rājā yajissate yaññaṁ sammuḷho catūhi kaññāhi
kathannāma sāmasamasundarāhi candanamarukagattāhi
rājā yajissate yaññaṁ sammuḷho catūhi mahesīhi

page number: 123

kathannāma sāmasamasundarehi candanamarukagattehi
rājā yajissate yaññaṁ sammuḷho catūhi gahapatīhi
yathā honti gāmanigamā suññā nimmanussakā brahāraññā
tathā hessati pupphavatiyā yiṭṭhesu candasuriyesūti.
tattha erāvaṇoti tassa hatthino nāmaṁ. ekakhuroti abhinnakhuro.
sāliyā viya nigghosoti gamanakāle sāliyānaṁ viya madhurena nigghosena
samannāgato. kathannāma sāmasamasundarehīti suvaṇṇasāmehi
aññamaññaṁ jātiyā samehi niddosatāya sundarehīti attho.
candanamarukagattehīti lohitacandanalittaṅgehi. brahāraññāti yathā te
gāmanigamā suññā nimmanussā brahāraññā honti tathā
pupphavatiyāpi raññā yiṭṭhesu rājaputtesu suññā araññasadisā bhavissatīti.
te mahājanā bahi nikkhamituṁ alabhantā antonagareyeva carantā
parideviṁsu. bodhisattopi yaññāvāṭaṁ nīto. athassa mātā gotamī
nāma devī puttānaṁ me jīvitaṁ dehi devāti rañño pādamūle nipatitvā
paridevamānā āha
ummattikā bhavissāmi bhūnahatā paṁsunāva parikiṇṇā
sace candakumāraṁ hanti pāṇā me deva bhijjanti
umattikā bhavissāmi bhūnahatā paṁsunāva parikiṇṇā
sace suriyakumāraṁ hanti pāṇā me deva bhijjantīti.
tattha bhūnahatāti nihatavuḍḍhikā. paṁsunāva parikiṇṇāti paṁsunāva
parikiṇṇasarīrā ummattikā hutvā vicarissāmi.

page number: 124

sā evaṁ paridevantī rañño santikā kiñci kathaṁ alabhitvā
suṇisānaṁ vatvā mama putto tumhākaṁ kujjhitvā gato bhavissati
kissa tumhe naṁ na nivattethāti kumārassa catasso bhariyāyo
āliṅgitvā paridevantī āha
kinnumā na ramāpeyyuṁ aññamaññaṁ piyaṁvadā
ghātikā uparikkhī ca goparakkhī ca gāyikā
candasuriyesu naccantiyo samā tāsaṁ na vijjatīti.
tattha kinnumā na ramāpeyyunti kena kāraṇena imā ghātikāti
ādikā catasso aññamaññaṁ piyaṁvadā candasuriyakumārānaṁ santike
naccantiyo gāyantiyo mama putte na ramāpayiṁsu na ukkaṇṭhāpayiṁsu.
sakalajambūdīpasmiṁ hi nacce vā gīte vā samā aññā kāci tāsaṁ
na vijjatīti attho.
iti sā suṇhāhi saddhiṁ paridevitvā aññaṁ gahetabbagahaṇaṁ
apassantī kaṇḍahālaṁ akkosamānā aṭṭha gāthā abhāsi
imaṁ mayhaṁ hadayasokaṁ paṭimuñcatu kaṇḍahāla tava mātā
yo mayhaṁ hadayasoko candasmiṁ vadhāya ninnīte
imaṁ mayhaṁ hadayasokaṁ paṭimuñcatu kaṇḍahāla tava mātā
yo mayhaṁ hadayasoko suriyasmiṁ vadhāya ninnīte
imaṁ mayhaṁ hadayasokaṁ paṭimuñcatu kaṇḍahāla tava jāyā
yo mayhaṁ hadayasoko candasmiṁ vadhāya ninnīte
imaṁ mayhaṁ hadayasokaṁ paṭimuñcatu kaṇḍahāla tava jāyā

page number: 125

yo mayhaṁ hadayasoko suriyasmiṁ vadhāya ninnīte
mā putte mā ca patiṁ addakkhi kaṇḍahāla tava mātā
yo ghātesi kumāre adūsake sīhasaṁkāse
mā putte mā ca patiṁ addakkhi kaṇḍahāla tava mātā
yo ghātesi kumāre apekkhite sabbalokassa
mā putte mā ca patiṁ addakkhi kaṇḍahāla tava jāyā
yo ghātesi kumāre adūsake sīhasaṁkāse
mā putte mā ca patiṁ addakkhi kaṇḍahāla tava jāyā
yo ghātesi kumāre apekkhite sabbalokassāti.
tattha imaṁ mayhanti imaṁ mayhaṁ hadayasokaṁ dukkhaṁ. paṭimuñcatūti
pavisatu pāpuṇātu. yo ghātesīti yo tvaṁ hanesi.
apekkhiteti sabbalokena olokite dissamāne māresīti attho.
bodhisatto yaññāvāṭe pitaraṁ yācanto āha
mā no deva avadhi dāse no dehi kaṇḍahālassa
api nigaḷabandhakāpi hatthī asse ca pālema
mā no deva avadhi dāse no dehi kaṇḍahālassa
api nigaḷabandhakāpi hatthicchakaṇāni ujjhema
mā no deva avadhi dāse no dehi kaṇḍahālassa
api nigaḷabandhakāpi assacchakaṇāni ujjhema
mā no deva avadhi dāse no dehi kaṇḍahālassa
yassa honti tava kāmā api raṭṭhā pabbājitā

page number: 126

bhikkhācariyaṁ carissāma
dibyaṁ deva upayācanti puttatthikā daliddāpi
paṭibhāṇānipi hitvā putte na hi labhanti ekaccā
assāsakāni karonti puttāpi no jāyantu
tato ca puttā jāyantu atha no akāraṇasmā
yaññatthāya deva ghātesi
upayācitakena puttaṁ labhanti mā tāta no aghātesi
mā kicchaladdhakehi puttehi yajittho imaṁ yaññaṁ
upayācitakena puttaṁ labhanti mā tāta no aghātesi
mā kapaṇaladdhakehi puttehi ammāya no vippavāsehīti.
tattha dibyanti deva aputtikā daliddāpi nāriyo puttatthikā
hutvā bahuṁpaṇṇākāraṁ haritvā puttaṁ vā dhītaraṁ vā labhissāmāti
dibyaṁ upayācanti. paṭibhāṇānipi hitvāti dohaḷāni chaḍḍetvāpi
alabhitvāpīti attho. idaṁ vuttaṁ hoti mahārāja nārīnaṁ hi
uppannaṁ dohaḷaṁ alabhantīnaṁ gabbho sussitvā nassati tattha ekaccā
yācanti putte alabhamānā kāci laddhaṁ dohaḷaṁ pahāya aparibhuñjitvā
na labhanti kāci dohaḷaṁ alabhamānā na labhanti mayhaṁ pana mātā
dohaḷaṁ labhitvā paribhuñjitvā uppannagabbhaṁ avināsetvā putte
paṭilabhati evaṁ paṭiladdhe māno avadhīti yācati. assāsakānīti
mahārāja ime sattā āsā karonti kinti puttā no jāyantūti.
tato ca puttāti puttānaṁpi no puttā jāyantūti. atha

page number: 127

no akāraṇasmāti atha tvaṁ amhe akāraṇena yaññatthāya
ghātesi. upayācitakenāti devatānaṁ āyācanena.
kapaṇaladdhakehīti kapaṇāya hutvā laddhakehi puttehi amhehi saddhiṁ
amhākaṁ ammāya mā vippavāsehi mā no mātarā saddhiṁ vippavāsaṁ
karissasīti vadati.
so evaṁ vadantopi pitu santikā kiñci vacanaṁ alabhitvā mātu
pādamūle nipatitvā paridevamāno āha
bahudukkhaposiyā candaṁ amma tuvaṁ jīyase puttaṁ
vandāmi kho te pāde labhataṁ tāto paralokaṁ
handa ca maṁ upaguyha pāde te amma vandituṁ dehi
gacchāmidāni pavāsaṁ yaññatthāya ekarājassa
handa ca maṁ upaguyha pāde te amma vandituṁ dehi
gacchāmidāni pavāsaṁ mātu katvā hadayasokaṁ
handa ca maṁ upaguyha pāde te amma vandituṁ dehi
gacchāmidāni pavāsaṁ janassa katvā hadayasokanti.
tattha bahudukkhaposiyāti bahūhi dukkhehi posiyā. candanti
maṁ candakumāraṁ evaṁ positvā idāni amma tuvaṁ jīyase puttaṁ.
labhataṁ tāto paralokanti pitā me bhogasampannaṁ paralokaṁ labhatu.
upaguyhāti āliṅgitvā palisajjitvā. pavāsanti puna anāgamanāya
accantavippavāsaṁ.
athassa mātā paridevantī catasso gāthāyo abhāsi

page number: 128

handa ca padumapattānaṁ moliṁ bandhassu gotamiputta
campakadalamissāyo esā te porāṇikā pakati
handa ca vilepanante pacchimakaṁ candanaṁ vilimpassu
yehi ca suvilitto sobhasi rājaparisāya
handa ca mudukāni vatthāni pacchimaṁ kāsikaṁ nivāsehi
yehi ca sunivattho sobhasi rājaparisāya
handa ca muttāmaṇikanakavibhūsitāni gaṇhassu hatthābharaṇāni
yehi ca hatthābharaṇehi sobhasi rājaparisāyāti.
tattha padumapattānanti padumapattaveṭhanannāmekaṁ pasādhanaṁ.
taṁ sandhāyevāha. tava vippakiṇṇaṁ moliṁ ukkhipitvā
padumapattaveṭhanena yojetvā bandhassūti attho. gotamiputtāti
candakumāraṁ ālapati. campakadalamissāyoti abbhantarimehi
campakadalehi missakā vaṇṇagandhasampannā nānāpupphamālā pilandhassu.
esā teti esā tava porāṇikā pakati tameva bhajassu
puttāti paridevati. yehi cāti yehi ca lohitacandanavilepanehi
vilitto rājaparisāya sobhasi tāni vilimpassūti attho.
kāsikanti satasahassagghanikaṁ kāsikavatthaṁ. gaṇhassūti
pilandassu.
idānissa candānāma aggamahesī rañño pādamūle nipatitvā
paridevamānā āha
na hi nūnāyaṁ raṭṭhapālo bhūmipati janapadassa dāyādo

page number: 129

lokissaro mahanto putte sinehaṁ janayatīti.
taṁ sutvā rājā gāthamāha
mayhaṁ piyā puttā attā ca piyo tumhe ca bhariyāyo
saggañca patthayamāno tenāhaṁ ghātayissāmīti.
tassattho kiṁ kāraṇā puttasinehaṁ na janemi na kevalaṁ
gotamiyā eva atha kho mayhaṁ piyā puttā ca tathā attā ca piyo
tumhe ca suṇhāyo bhariyāyo ca me piyāyeva. evaṁ santepi
saggañca patthayamānoti ahaṁ taṁ saggaṁ patthemi tena kāraṇena ete
ghātayissāmi mā cintayittha sabbepi te mayā saddhiṁ devaloke ekato
bhavissantīti.
candā āha
maṁ paṭhamaṁ ghātehi mā me hadayaṁ dukkhaṁ aphālesi
alaṅkato sundarako putto tava deva sukhumālo
handayya maṁ hanassu sasokā candiyena hessāmi
puññaṁ karassu vipulaṁ vicarāma ubho paraloketi.
tattha paṭhamanti deva mama sāmikato paṭhamataraṁ maṁ ghātehi.
dukkhanti taṁ candassa maraṇadukkhaṁ mama hadayaṁ mā aphālesi. alaṅkatoti
ayaṁ mama ekova alaṅkatapaṭiyattoti evaṁ alaṅkato evarūpaṁ
nāma puttaṁ na mamāyasi mahārājāti dīpeti. handayyāti handa
ayya. rājānaṁ ālapantī evamāha. sasokāti candiyena saddhiṁ
sasokā. hessāmīti bhavissāmi. vicarāma ubho paraloketi tayā

page number: 130

ekatova ghātitā ubhopi paraloke sukhaṁ anubhavantā vicarāma mā
no saggantarāyamakāsīti.
rājā āha
mā tvaṁ cande ruci bahukā tava devarā visālakkhi
te taṁ ramayissanti yiṭṭhasmiṁ gotamiputteti.
tattha mā tvaṁ cande rucīti mā tvaṁ attano maraṇaṁ rocesi.
mā rudītipi pāṭho. mā rodīti attho. devarāti pavarā patibhātikā.
tato paraṁ satthā
evaṁ vutte candā attānaṁ hanti hatthatalakehīti
upaḍḍhagāthamāha.
tato paraṁ tassāyeva vilāpo hoti
alamattho jīvitena pissāmi visaṁ marissāmi
na hi nūnimassa rañño ñātimittā ca vijjare
suhadā yena vadanti rājānaṁ mā ghātayi orase putte
na hi nūnimissa rañño ñātimittā ca vijjare
suhadā yena vadanti rājānaṁ mā ghātayi atraje putte
ime tepi mayhaṁ puttā guṇino kāyuradhārino
rājaputtehi yajassu yaññaṁ atha muñcatu gotamiputto
vilasatampi maṁ katvā yajassu sattadhā mahārāja
mā jeṭṭhaputtaṁ avadhi adūsakaṁ sīhasaṁkāsaṁ
vilasataṁpi maṁ katvā yajassu sattadhā mahārāja

page number: 131

mā jeṭṭhaputtaṁ avadhi apekkhitaṁ sabbalokassāti.
tattha evanti andhabālena ekarājena vutte. hantīti deva
kinnāmetaṁ kathesīti vatvā hatthatalehi attānaṁ hanti hanti. pissāmīti
pivissāmi. ime tepīti imepi vasulakumāraṁ ādiṁ katvā
sesadārake hatthe gahetvā rañño pādamūle ṭhitā evamāha. guṇinoti
mālāguṇābharaṇehi samannāgatā. kāyūradhārinoti kāyūrapasādhanadharā.
vilasatanti mahārāja maṁ ghātetvā koṭṭhāsasataṁ katvā.
sattadhāti sattasu ṭhānesu yaññaṁ yajassu.
iti sā rañño santike imāhi gāthāhi paridevitvā assāsaṁ
alabhamānā bodhisattasseva santikaṁ gantvā paridevamānā aṭṭhāsi.
atha naṁ so cande mayā jīvamānena tuyhaṁ tasmiṁ tasmiṁ vatthusmiṁ
subhaṇite sukathite uccāvacāni muttādīni bahūni ābharaṇāni dinnāni
ajja pana te idaṁ pacchimakaṁ dānaṁ sarīrāruḷhante ābharaṇaṁ dammi
gaṇhāhi nanti āha.
tamatthaṁ pakāsento satthā āha
bahukā tava dinnā ābharaṇā uccāvacā subhaṇitamhi
muttāmaṇi veḷuriyā idante pacchimakaṁ dānanti.
candā devīpi taṁ sutvā tato aparāhi navahi gāthāhi vilapantī āha
yesaṁ pubbesu khandhesu phullā mālāguḷā vivattiṁsu
tesajjapi sunisito nettiṁso vivattissati khandhesu

page number: 132

yesaṁ pubbesu khandhesu citramālāguḷā vivattiṁsu
tesajjapi sunisito nettiṁso vivattissati khandhesu
acirā vata nettiṁso vivattissati rājaputtānaṁ khandhesu
atha mama hadayaṁ na phāleti tāva daḷhabandhanañca me āsi
kāsikasucivatthadharā kuṇḍalino aggalucandanavilittā
niyyātha candasuriyā yaññatthāya ekarājassa
kāsikasucivatthadharā kuṇḍalino aggalucandanavilittā
niyyātha candasuriyā mātu katvā hadayasokaṁ
kāsikasucivatthadharā kuṇḍalino aggalucandanavilittā
niyyātha candasuriyā janassa katvā hadayasokaṁ
maṁsarasabhojanā nahāpakasunahātā kuṇḍalino aggalucandanavilittā
niyyātha candasuriyā yaññatthāya ekarājassa
maṁsarasabhojanā nahāpakasunahātā kuṇḍalino aggalucandanavilittā
niyyātha candasuriyā mātu katvā hadayasokaṁ
maṁsarasabhojanā nahāpakasunahātā kuṇḍalino aggalucandanavilittā
niyyātha candasuriyā janassa katvā hadayasokanti.
tattha phullā mālāti pupphadāmāni. tesajjāti tesaṁ
ajja. nettiṁsoti asi. vivattissatīti patissati. acirā vatāti
acirena vata. na phāletīti na bhijjati. tāva daḷhabandhanañca me
āsīti ativiya thirabandhanaṁ me hadayaṁ bhavissatīti attho. niyyāthāti
nigacchatha.

page number: 133

evaṁ tassā paridevantiyā yaññāvāṭesu sabbakammaṁ niṭṭhāsi.
amaccā rājaputtaṁ netvā gīvaṁ onāmetvā nisīdāpesuṁ. kaṇḍahālo
suvaṇṇapātiṁ upanāmetvā khaggaṁ ādāya tassa gīvaṁ chindissāmīti
aṭṭhāsi. taṁ disvā candādevī aññaṁ me paṭisaraṇaṁ natthi attano
saccabalena sāmikassa sotthiṁ karissāmīti añjaliṁ paggayha parisāya
antarantare vicarantī saccakiriyaṁ akāsi.
tamatthaṁ pakāsento satthā āha
sabbasmiṁ upakkhatasmiṁ nisīdite candasuriyasmiṁ yaññatthāya
pañcālarājadhītā pañjalikā sabbaparisantaramanupariyāsi
yena saccena kaṇḍahālo pāpakammaṁ karoti dummedho
etena saccavajjena samaṅginī sāmikena homi
yedhatthi amanussā yāni ca yakkhabhūtabhabyāni
karonatu me veyyāvaṭikaṁ samaṅginī sāmikena homi
yā devatā idhāgatā yāni ca sabbabhūtabhabyāni
saraṇesiniṁ anāthaṁ tāyatha maṁ yācāmi vo patimāhaṁ ajeyyanti.
tattha upakkhatasminti sabbasamiṁ yaññasambhāre sajjite paṭiyatte.
samaṅginīti sampayuttā ekasampayuttā ekasaṁvāsā homi. yedhatthīti ye
idha atthi. yakkhabhūtabhabyānīti devasaṁkhātā yakkhā ca vaḍḍhitvā
ṭhitasattasaṁkhātā bhūtā ca idāni vaḍḍhanakasattasaṁkhātāni ca bhabyāni.
veyyāvaṭikanti mayhaṁ veyyāvaccaṁ karontu. tāyatha manti rakkhatha
maṁ. yācāmi voti ahaṁ vo yācāmi. patimāhanti pati ahaṁ.

page number: 134

ajeyyanti paccatthikehi ajeyyaṁ ajitaṁ.
atha sakko devarājā tassā paridevanasaddaṁ sutvā taṁ pavuttiṁ
ñatvā tāvadeva pajjalitāyakūṭaṁ ādāya āgantvā rājānaṁ tāsetvā
sabbe visajjāpesi.
tamatthaṁ pakāsento satthā āha
taṁ sutvā amanusso ayokūṭaṁ paribbhamitvā
bhayamassa janayanto rājānaṁ idamavoca
bujjhassu kho rājakali mā tehaṁ matthakaṁ nitāḷesiṁ
mā jeṭṭhaputtaṁ avadhi adūsakaṁ sīhasaṁkāsaṁ
ko te diṭṭho rājakali puttabhariyāyo haññamānā
seṭṭhī ca gahapatayo adūsakā saggakāmā hi
taṁ sutvā kaṇḍahālo rājā ca abbhūtamidaṁ disvāna
sabbesaṁ bandhanāni mocesuṁ yathā taṁ apāpānaṁ
sabbesu vippamuttesu ye tattha samāgatā tadā āsuṁ
sabbe ekekaleḍḍumakaṁsu esa vadho kaṇḍahālassāti.
tattha amanussoti sakko devarājā. bujjhassūti jānassu
sallakkhehi. rājakalīti rājakāḷakaṇṇi rājalāmaka. mā tehanti
pāparāja bujjha mā te ahaṁ matthakaṁ nitāḷesiṁ pahariṁ. ko te
diṭṭhoti kuhiṁ tayā diṭṭhapubbo. saggakāmā hīti ettha hīti
nipātamattaṁ. saggakāmā saggaṁ patthayamānāti attho. taṁ sutvāti
bhikkhave sakkassa vacanaṁ sutvā kaṇḍahālo. abbhūtamidanti rājā ca

page number: 135

idaṁ sakkassa dassanaṁ pubbe abbhūtapubbaṁ disvā. yathā tanti yathā
apāpānaṁ mocenti evameva mocesuṁ. ekekaleḍḍumakaṁsūti bhikkhave
yattakā tasmiṁ yaññāvāṭe samāgatā sabbe ekakolāhalaṁ katvā
kaṇḍahālassa ekekaṁ leḍḍuppahāraṁ adaṁsu. esa vadhoti eso
kaṇḍahālassa vadho ahosi. tattheva naṁ jīvitakkhayaṁ pāpayiṁsūti attho.
taṁ pana māretvā mahājano rājānaṁ māretuṁ ārabhi.
bodhisatto pitaraṁ palisajjitvā māretuṁ na adāsi. mahājano jīvitaṁ
tāvassa pāparañño dema chattaṁ panassa na dassāma nagare nivāsañca
na dassāma caṇḍālaṁ katvā bahinagare vasāpessāmāti vatvā
rājavesaṁ harāpetvā kāsāvaṁ nivāsāpetvā haliddapilotikāya sīsaṁ
veṭhetvā caṇḍālaṁ katvā caṇḍālavasanaṭṭhānaṁ pahiṇi. ye pana te
taṁ pasughātayaññaṁ yajiṁsu ceva yajāpesuñca anumodiṁsu ca sabbe te
nirayaparāyanāyeva ahesuṁ.
tamatthaṁ pakāsento satthā āha
sabbe patanti nirayaṁ yathā taṁ pāpakammaṁ katvā
na hi pāpakammaṁ katvā labbhā sugati ito gantunti.
tepi kho mahājanā dve kāḷakaṇṇiyo hāretvā tattheva
abhisekasambhāre āharitvā candakumāraṁ abhisiñciṁsu.
tamatthaṁ pakāsento satthā āha
sabbesu vippamuttesu ye tattha samāgatā tadā
āsuṁ candaṁ abhisiñciṁsu samāgatā rājaparisā ca

page number: 136

sabbesu vippamuttesu yā tattha samāgatā tadā
āsuṁ candaṁ abhisiñciṁsu samāgatā rājakaññāyo
sabbesu vippamuttesu ye tattha samāgatā tadā
āsuṁ candaṁ abhisiñciṁsu samāgatā devaparisā ca
sabbesu vippamuttesu yā tattha samāgatā tadā
āsuṁ candaṁ abhisiñciṁsu samāgatā devakaññāyo
sabbesu vippamuttesu ye tattha samāgatā tadā
āsuṁ celukkhepamakaruṁ samāgatā rājaparisā ca
sabbesu vippamuttesu yā tattha samāgatā tadā
āsuṁ celukkhepamakaruṁ samāgatā rājakaññāyo
sabbesu vippamuttesu yā tattha samāgatā tadā
āsuṁ celukkhepamakaruṁ samāgatā devakaññāyo
sabbesu vippamuttesu bahū ānandino ahu vādiṁsu
nandippavesanagaraṁ bandhamokkho aghosathāti.
tattha rājapurisā cāti rājaparisāpi tīhi saṁkhehi naṁ abhisiñciṁsu.
rājakaññāyoti khattiyadhītaropi naṁ abhisiñciṁsu. devaparisā cāti
sakko devarājā vijayuttarasaṁkhaṁ gahetvā devaparisāya saddhiṁ abhisiñci.
devakaññāyoti sujātāpi devadhītā devakaññāhi saddhiṁ abhisiñci.
celukkhepamakarunti nānāvaṇṇehi vatthehi dhaje ussāpetvā
uttarisāṭakāni ākāse khipantā celukkhepaṁ kariṁsu. rājaparisā cāti
rājaparisā ca itare ca tayo koṭṭhāsā abhisekakārakā cattāropi

page number: 137

koṭṭhāsā kariṁsuyeva. ānandino ahuvādiṁsūti āmoditā pamoditā
ahesuṁ. nandippavesanagaranti candakumārassa chattaṁ ussāpetvā
nagaraṁ paviṭṭhakāle nagare ānandabheriṁ cariṁsu. kimatthāya. yathā
amhākaṁ candakumāro bandhanā mutto evameva sabbe bandhanāni
muñcantūti. tena vuttaṁ bandhamokkho aghosathāti.
atha kho bodhisatto pituvattaṁ paṭṭhapesi. antonagaraṁ pavisituṁ
na labhati. paribbayassa khīṇakāle bodhisatto uyyānakiḷādīnaṁ
atthāya gacchanto taṁ upasaṅkamitvā pitaraṁ na vandati. ekarājā
añjaliṁ pana katvā ciraṁ jīvatu sāmīti vadati. kenatthoti vutte
so ārocesi. athassa so paribbayaṁ dāpesi. so dhammena
rajjaṁ kāretvā āyuhapariyosāne devalokaṁ pūrayamāno agamāsi.
satthā imaṁ dhammadesanaṁ āharitvā saccāni pakāsetvā na
bhikkhave idāneva pubbepi devadatto maṁpi ekaṁ nissāya bahū jane
māretuṁ vāyāmamakāsīti vatvā jātakaṁ samodānesi. tadā
kaṇḍahālo devadatto ahosi gotamī devī mahāmāyā ahosi candādevī
rāhulamātā vasulo rāhulo selā kumārī uppalavaṇṇā suro
ānando rāmagotto kassapo bhaddaseno moggalāno suriyakumāro
sāriputto sakko anuruddho. tadā parisā buddhaparisā ahesuṁ.
candakumāro pana ahameva sammāsambuddhoti.
candakumārajātakaṁ sattamaṁ niṭṭhitaṁ.
--------------

page number: 138

footnote: * hanānīmmīkhamūla *
footnote: ******************************

page number: 139

mahānipātavaṇṇanā
-----------
brahmanāradajātakaṁ
ahu rājā videhānanti idaṁ satthā laṭṭhivanuyyāne viharanto
uruvelakassapassa damanaṁ ārabbha kathesi.
yadā hi satthā pavattitapavaradhammacakko uruvelakassapādayo tayo
jaṭile dametvā magadharājassa paṭissavaṁ visajjāpetuṁ purāṇajaṭilasahassa
parivuto laṭṭhivanuyyānaṁ agamāsi. tadā dvādasanahutāya parisāya saddhiṁ
āgantvā dasabalaṁ vanditvā nisinnassa magadharañño parisabbhantare
brāhmaṇagahapatikānaṁ parivitakko udapādi kinnu kho uruvelakassapo
mahāsamaṇe brahmacariyaṁ carati udāhu mahāsamaṇo uruvelakassape brahmacariyaṁ
caratīti. atha bhagavā tesaṁ cetasā cetoparivitakkamaññāya kassapassa
mama santike pabbajitabhāvaṁ jānāpessāmīti cintetavā imaṁ gāthamāha
kimeva disvā uruvelavāsi
pahāsi aggiṁ kīsakovadāno
pucchāmi taṁ kassapa etamatthaṁ
kathaṁ pahīnaṁ tava aggihuttanti.
theropi bhagavato adhippāyaṁ viditvā nidānaṁ kathetukāmo āha
rūpe ca sadde ca atho rase ca
kāmitthiyo cābhivadanti yaññā

page number: 140

etaṁ malanti upadhīsu ñatvā
tasmā na yiṭṭhe na hute arañjiṁ
disvā padaṁ santamanūpadhīkaṁ
akiñcanaṁ kāmabhave asattaṁ
anaññaneyyaṁ anaññabhāviṁ
tasmā na yiṭṭhe na hute arañjinti.
imā gāthā vatvā attano sāvakabhāvaṁ pakāsanatthaṁ tathāgatassa
pādapiṭṭhe sīsaṁ ṭhapetvā satthā me bhante bhagavā sāvakohamasmīti
vatvā ekatālaṁ dvitālaṁ titālanti yāva sattatālappamāṇaṁ sattakkhattuṁ
vehāsaṁ abbhuggantvā oruyha tathāgataṁ vanditvā ekamantaṁ nisīdi.
taṁ pāṭihāriyaṁ disvā mahājano aho mahānubhāvo buddho evaṁ
thāmagatadiṭṭhiko nāma attānaṁ arahāti maññamāno uruvelakassapopi
diṭṭhijālaṁ bhinditvā tathāgatena damitoti satthu guṇakathaññeva kathesi.
taṁ sutvā bhagavā anacchiriyaṁ upāsakā idāni sabbaññutañāṇappattena
mayā imassa damanaṁ svāhaṁ pubbe sarāgasadosasamohakālepi
nārado nāma brahmā hutvā imassa diṭṭhijālaṁ bhinditvā
imaṁ nibbisevanaṁ akāsinti vatvā tuṇhī ahosi tāya parisāya
yācito atītaṁ āhari.
atīte videharaṭṭhe mithilāyaṁ aṅgati nāma rājā rajjaṁ kāresi
so dhammiko dhammarājā. tassa rucā nāma dhītā ahosi abhirūpā
dassanīyā pāsādikā kappasatasahassapatthitappatthanā mahāpuññā tassa

page number: 141

aggamahesiyā kucchimhi nibbattā. sesā panassa soḷasasahassā
itthiyo vañjhā ahesuṁ. tassa sā dhītā piyā manāpā ahosi.
so tassā nānāpupphapūrehi pañcavīsatipupphasamugehi saddhiṁ anagghāni
atisukhumāni ca vatthāni imehi attānaṁ alaṅkarotūti devasikaṁ devasikaṁ
pahiṇi. khādaniyassa bhojaniyassa ca pamāṇaṁ natthi. anvaḍḍhamāsaṁ
dānaṁ detūti sahassaṁ pesesi. tassa kho pana vijayo sunāmo
alātoti tayo amaccā ahesuṁ. so komudiyā cātumāsiniyā
paṭhamachaṇe vattamāne devanagare viya nagare ca antepure ca alaṅkate
sunahāto suvilitto sabbālaṅkārapaṭimaṇḍito bhuttasāyamāso
vivaṭasīhapañjare mahātale nisinno amaccagaṇaparivuto visuddhaṁ gagaṇatalaṁ
abhilaṅghamānaṁ candamaṇḍalaṁ disvā aho ramaṇīyā vata bho
dosināratti kāya nukhvajja ratiyā abhirameyyāmāti amacce pucchi.
tamatthaṁ pakāsento satthā āha
ahu rājā videhānaṁ aṅgati nāma khattiyo
pahutayogo dhanimā anantabalaporiso
so ca paṇṇarase rattiṁ purime yāme anāgate
cātumāsā komudiyā amacce sannipātayi
paṇḍite sutasampanne mitapubbe vicakkhaṇe
vijayañca sunāmañca senāpatiṁ alātakaṁ
tamanupucchi vedeho paccekaṁ brūtha saṁruciṁ
cātumāsā komudajja juṇhaṁ byapahataṁ tamaṁ

page number: 142

kāyajja ratiyā rattiṁ viharemu imaṁ utunti.
tattha pahutayogoti pahutena hatthiyogādinā samannāgato.
anantabalaporisoti anantabalakāyo. anāgateti pariyosānaṁ
asampatte anatikkanteti attho. cātumāsāti catunnaṁ vassika
māsānaṁ pacchimadivasabhūtāya rattiyā. komudiyāti phullakumudāya.
mitapubbeti paṭhamaṁ hasitaṁ katvā pacchā kathanasīle. tamanupucchīti
tantesu tīsu amaccesu ekekaṁ amaccaṁ anupucchi. paccekaṁ brūtha
saṁrucinti sabbepi tumhe attano attano ajjhāsayānurūpaṁ kathaṁ
atno ruciṁ paccekaṁ mayhaṁ kathetha. komudajjāti komudī ajja.
juṇhanti juṇhāya nissayabhūtaṁ candamaṇḍalaṁ abbhuggataṁ. byapahataṁ
tamanti tena sabbaṁ andhakāraṁ vihataṁ. utunti ajja rattiṁ imaṁ
evarūpaṁ utuṁ kāya ratiyā vihareyyāmāti.
atha amacce pucchi. te tena pucchitā attano attano
ajjhāsayānurūpaṁ kathaṁ kathayiṁsu.
tamatthaṁ pakāsento satthā āha
tato senāpati rañño alāto etadabravi
haṭṭhaṁ yogaṁ balaṁ sabbaṁ senaṁ sannāhayāmase
niyyāma deva yuddhāya anantabalaporisā
ye te vasaṁ na āyanti vasaṁ upanīyāmase
esā mayhaṁ sakā diṭṭhi ajitaṁ ojināmase
ramassu deva yuddhāya etaṁ cittamataṁ mama

page number: 143

alātassa vaco sutvā sunāmo etadabravi
sabbe tuyhaṁ mahārāja amittā vasamāgatā
nikkhittasatthā paccattā nivātamanuvattare
uttamo ussavo ajja na yuddhaṁ mama ruccati
annapānañca khajjañca khippaṁ abhiharantu te
ramassu deva kāmehi naccagītesu vādite
sunāmassa vaco sutvā vijayo etadabravi
sabbe kāmā mahārāja niccaṁ tavamupaṭṭhitā
na hete dullabhā deva tava kāmehi modituṁ
sadā hi kāme labhasi netaṁ cittamataṁ mama
samaṇaṁ brāhmaṇaṁ vāpi upāsemu bahussutaṁ
yo najja vinaye kaṅkhaṁ atthadhammavidū ise
vijayassa vaco sutvā rājā aṅgatimabravi
yathā vijayo bhaṇati mayhaṁ cetaṁva ruccati
samaṇaṁ brāhmaṇaṁ vāpi upāsemu bahussutaṁ
yo najja vinaye kaṅkhaṁ atthadhammavidū ise
sabbeva santā karotha matiṁ kiṁ upāsemu paṇḍitaṁ
yo najja vinaye kaṅkhaṁ atthadhammavidū ise
vedehassa vaco sutvā alāto etadabravi
atthāyaṁ migadāyasmiṁ acelo dhīrasammato
guṇo kassapagottāyaṁ suto citrakathī gaṇī

page number: 144

tadeva payirupāsemu so no kaṅkhaṁ vinessati
alātassa vaco sutvā rājā codesi sārathiṁ
migadāyaṁ gamissāma yuttaṁ yānaṁ idhānayāti.
tattha haṭṭhanti tuṭṭhapahaṭṭhaṁ. ojināmaseti yaṁ no ajitaṁ
taṁ jināma. eso mama ajjhāsayoti. rājā tassa kathaṁ sutvā
neva paṭikkosi nābhinandi. etadabvīti rājānaṁ alātassa vacanaṁ
anabhinandantaṁ appaṭikkosantaṁ disvā nāyaṁ yuddhājjhāsayo ahamassa
cittaṁ gaṇhanto kāmaguṇābhiratiṁ vaṇṇayissāmīti cintetvā etaṁ
sabbe tuyhanti ādivacanamabravi. vijayo etadabravīti rājā
sunāmassapi vacanaṁ sutvā nābhinandi na paṭikkosi. tato vijayo ayaṁ
imesaṁ dvinnaṁ vacanaṁ sutvā tuṇhīyeva ṭhito paṇḍitā nāma
dhammassavanasoṇḍā honti dhammassavanamassa vaṇṇessāmīti cintetvā etaṁ
sabbe kāmāti ādivacanamabravi. tattha tavamupaṭṭhitāti tava
upaṭṭhitā. moditunti tava kāmehi modituṁ abhiramituṁ icchāya sati na
hi ete kāmā dullabhā. netaṁ cittamataṁ mamāti etaṁ tava
kāmehi abhiramanaṁ nāma mama cittamataṁ na hoti na me ettha cittaṁ
pakkhandati. yo najjāti yo no ajja. atthadhammavidūti
pālīatthañceva pālīdhammañca jānanto. iseti isi esitaguṇo.
aṅgatimabravīti aṅgati abravi. mayhaṁ cetaṁva ruccatīti mayhaṁpi etaṁyeva
ruccati. sabbeva santāti sabbeva tumhe idha vijjamānā matiṁ
karotha cintetha. alāto etadabravīti taṁ rañño kathaṁ sutvā

page number: 145

ayaṁ mama kulupako guṇo nāma ājīvako rājuyyāne vasati taṁ
pasaṁsitvā rājakulupakaṁ karissāmīti cintetvā etaṁ atthāyanti ādivacanaṁ
abravi. dhīrasammatoti paṇḍitoti samanto. kassapagottāyanti
kassapagotto ayaṁ. sutoti bahussuto. gaṇīti gaṇasatthā. codesīti
āṇāpesi.
tamatthaṁ pakāsento satthā āha
tassa yānaṁ ayojesuṁ dantaṁ rūpiyapakkharaṁ
sukkamaṭṭhaparivāraṁ paṇḍaraṁ dosinā mukhaṁ
tatrāsuṁ kumudāyuttā cattāro sindhavā hayā
anīluppasamuppātā sudantā suvaṇṇamālino
setacchattaṁ setaratho setassā setavījanī
vedeho sahamaccehi nīyaṁ candova sobhati
tamanuyāyiṁsu bahavo indakhaggadharā balī
assapiṭṭhigatā vīrā narā naravarādhipaṁ
so muhuttaṁva yāyitvā yānā oruyha khattiyo
vedeho sahamaccehi patti guṇamupāgami
yepi tattha tadā āsuṁ brāhmaṇibbhā samāgatā
na te apanayi rājā akataṁ bhūmimāgateti.
tattha tassa yānanti tassa rañño rathaṁ yojayiṁsu. dantanti
dantamayaṁ. rūpiyapakkharanti rajatapakkharaṁ. sukkamaṭṭhaparivāranti
parisuddhaṁ maṭṭhaṁ apharusaṁ rathaparivāraṁ. dosinā mukhanti vigatadosāya

page number: 146

rattiyā mukhaṁ viya puṇṇacandasadisanti attho. tatrāsunti
tatra rathe ahesuṁ. kumudāti kumudavaṇṇasadisā. sindhavāti
sindhavajātikā sīghajavā. anīluppasamuppātāti vātavegasadisavegā assā.
setacchattanti tasmiṁ rathe samussāpitaṁ chattaṁpi setaṁ ahosi.
setarathoti sopi ratho setoyeva. setassāti assāpi setā.
setavījanīti vījanīpi setā. nīyanti so tena rajatarathena gacchanto
amaccagaṇaparivuto videharājā cando viya sobhati. narā naravarādhipanti
naravarānaṁ adhipatiṁ rājānaṁ rājādhirājaṁ. so mahuttaṁva yāyitvāti
so rājā muhutteneva uyyānaṁ gantvā. patti guṇamupāgamīti
pattikova guṇaṁ ājīvakaṁ upāgami. yepi tattha tadā āsunti yepi
tasmiṁ uyyāne tadā puretaraṁ gantvā taṁ ājivakaṁ piyarupāsamānāya
nisinnā ahesuṁ. na te apanayīti amhākameva dosoyeva mayaṁ
pacchā āgamimhā tumhe mā calitthāti te brāhmaṇe ca ibbhe
ca raññoyeva atthāya akataṁ akatokāsaṁ. bhūmimāgateti bhūmiṁ āgate
na ussāraṇaṁ kāretvā apanayi.
so tāya omissakaparisāya parivutova ekamantaṁ nisīditvā
paṭisanthāramakāsi.
tamatthaṁ pakāsento satthā āha
tato so mudukā bhisiyā muducittakasaṇṭhate
mudupaccatthate rājā ekamantaṁ upāvisi
nisajja rājā sammodi kathaṁ sārāṇiyaṁ tato

page number: 147

kacci yāpanīyaṁ bhante vātānamaviyattatā
kacci akasirā vutti labhasi piṇḍiyāpanaṁ
appābādho casi kacci cakkhu na parihāyati
taṁ guṇo paṭisammodi vedehaṁ vinaye rataṁ
āpanīyaṁ mahārāja sabbametaṁ tadūbhayaṁ
kacci tuyhaṁpi vedeha paccantā na balīyare
kacci arogaṁ yogante kacci vahati vāhanaṁ
kacci te byādhiyo natthi sarīrassupatāpiyā
paṭisammodito rājā tato pucchi anantarā
atthaṁ dhammañca ñāyañca dhammakāmo rathesabho
kathaṁ dhammañcare macco mātāpitūsu kassapa
kathañcare ācariye puttadāre kathañcare
kathañcareyya vuḍḍhesu kathaṁ samaṇabrāhmaṇe
kathañcare balakāyasmiṁ kathaṁ janapade care
kathaṁ dhammañcaritvāna pacce gacchanti sugatiṁ
kathañceke adhammaṭṭhā patanti nirayaṁ adhoti.
tattha mudukā bhisiyāti mudukāya sukhasamphassāya bhisiyā.
muducittakasaṇṭhateti sukhasamphasse cittattharaṇe. mudupaccatthateti
mudunā paccattharaṇena paccatthate. sammodīti ājīvakena saddhiṁ
sammodanīyaṁ kathaṁ akāsi. tatoti tato nisajjanato anantarameva
sārāṇīyaṁ kathaṁ kathesīti attho. kacci yāpanīyanti kacci vo

page number: 148

bhante sarīraṁ paṇītapaccayehi yāpetuṁ sakkā. vātānamaviyattatāti
kacci vo sarīre vāyudhātuyo samappavattā vātānaṁ viyattatā natthi.
tattha tattha vaggavaggā hutvā vātā na bādhantīti attho.
akasirāti niddukkhā. vuttīti jīvitavutti. appābādhoti iriyāpathabhañjanakena
ābādhena virahito. cakkhūti kacci vo cakkhuādīni indriyāni
na parihāyantīti pucchi. paṭisammodīti sammodanīyakathāya
paṭikathesi. tattha sabbametanti yaṁ tayā vuttaṁ vātānamaviyattatāti ādi
sabbantaṁ tatheva. tadūbhayanti yaṁ tayā appābādhovasi kacci cakkhu
na parihāyatīti vuttaṁ taṁpi ubhayaṁ tatheva. na balīyareti nābhibhavanti
na kuppanti. anantarāti paṭisanthārato anantarā pañhaṁ pucchi.
tattha atthaṁ dhammañca ñāyañcāti pālīatthañca pālīdhammañca
kāraṇayuttañca. so hi kathaṁ dhammañcareti pucchanto mātāpituādīsu
paṭipattidīpakaṁ pālīatthañca pālīdhammañca kāraṇayuttañca me
kathethāti imaṁ atthañca dhammañca ñāyañca pucchi. tattha kathañceke
adhammaṭṭhāti ekacce adhamme ṭhitā kathaṁ nirayañceva adhosirā
uddhapādā apāye ca patantīti.
taṁ pana pañhaṁ sabbaññūbuddhapaccekabuddhabuddhasāvakamahābodhisattesu
purimassa purimassa alābhena pacchimaṁ pacchimaṁ pucchitabbayuttakaṁ
mahesakkhapañhaṁ rājā kiñci pañhaṁ ajānantaṁva naggabhogaṁ nissirīkaṁ
andhabālaṁ ājīvakaṁ pucchi. so evaṁ pucchito pucchānurūpaṁ
byākaraṇaṁ adisvā carantaṁ goṇaṁ daṇḍena paharanto viya

page number: 149

bhattavaḍḍhikāya kacavaraṁ khipanto viya. suṇa mahārājāti okāsaṁ kāretvā
attano micchāvādaṁ paṭṭhapesi.
tamatthaṁ pakāsento satthā āha.
vedehassa vaco sutvā kassapo etadabravi
suṇohi me mahārāja saccaṁ avitathaṁ padaṁ
natthi dhammassa caritassa phalaṁ kalyāṇapāpakaṁ
natthi deva paraloko ko tato hi idhāgato
natthi deva pitaro vā kuto mātā kuto pitā
natthi ācariyo nāma adantaṁ ko damessati
samatulyāni bhūtāni natthi jeṭṭhāpacāyikā
natthi balaṁ viriyaṁ vā kuto uṭṭhānaporiso
niyatāni hi bhūtāni yathā hotha viyo tathā
laddheyyaṁ labhate macco natthi dānaṁ phalaṁ kuto
natthi dānaphalaṁ deva avaso deva vīriyo
bālehi dānaṁ paññattaṁ paṇḍitehi paṭicchitaṁ
āvasā denti dhīrānaṁ bālā paṇḍitamāninoti.
tattha idhāgatoti tato paralokato idhāgato nāma natthi.
pitaro vāti deva ayyakāyyikādayova natthi. tesu asantesu kuto
mātā kuto pitā. yathā hotha viyo tathāti hotha viyo vuccati
nāvāya pacchimabandhā nāvā. yathā khuddakanāvā mahānāvāya
pacchimabandhā mahānāvameva anugacchati. tathā ime sattā

page number: 150

cūḷāsītikappe niyatameva anugacchantīti vadati. avaso deva vīriyoti evaṁ
dānaphale asati yokoci bālo dānaṁ deti nāma. so avaso
aviriyo na attano vasena balena dānaṁ deti dānaphalaṁ pana atthīti
saññāya aññesaṁ andhabālānaṁ saddahitvā detīti dīpeti. bālehi
dānaṁ paññattanti dānaṁ dātabbanti andhabālehi paññattaṁ anuññātaṁ
taṁ dānaṁ bālāyeva denti paṇḍitā paṭiggaṇhantīti.
evaṁ dānassa nipphalataṁ vaṇṇetvā idāni pāpassa
nipphalabhāvaṁ vaṇṇetuṁ āha
sattime sassatā kāyā acchejjā avikopino
tejo paṭhavī āpo ca vāyo sukhadukkhañcime
jīve ca sattime kāyā yesaṁ chettā na vijjati
natthi hantā ca chettā vā haññare vāpi kocinaṁ
antareyeva kāyānaṁ satthāni vinivattare
yo cāyaṁ siramādāya paresaṁ nisitāsinā
na so chindati te kāye natthi pāpaṁ phalaṁ kuto
cūḷāsītimahākappe sabbe sujjhanti saṁsaraṁ
anāgate tamhi kāle saññatopi na sujjhati
caritvāpi bahuṁ bhadraṁ neva sujjhanti nāgate
pāpañcehi bahuṁ katvā taṁ khaṇaṁ nātivattare
anupubbena no suddhi kappānaṁ cuḷāsītiyā
niyataṁ nātivattāma velantamiva sāgaroti.

page number: 151

tattha kāyāti samuhā. avikopinoti vikopetuṁ na sakkā
jīve cāti jīvo ca. jīvo cātipi pāṭho ayameva attho. sattime
kāyāti ime sattakāyā. haññare vāpi kocinanti yo haññeyya
sopi kocinaṁ nattheva. satthāni vinivattareti imesaṁ sattannaṁ kāyānaṁ
antareyeva satthāni carantāni chindituṁ na sakkonti. siramādāyāti
paresaṁ sīsaṁ gahetvā. nisitāsināti nisitena asinā chindatīti
vuccati. sopi te kāyena chindati paṭhavī paṭhavimeva upeti
āpādayo āpādike sukhadukkhajīvā ākāsaṁ pakkhandantīti dasseti.
saṁsaranti mahārāja ime sattā imaṁ paṭhaviṁ ekamaṁsakhalaṁ katvāpi
ettake kappe saṁsarantāpi na sujjhanti aññatra hi saṁsārā satte
sodhetuṁ samattho nāma natthi sabbe saṁsāreneva sujjhanti. anāgate
tamhi kāleti yathāvutte pana ekasmiṁ kāle anāgate appatte
antarā susaññatopi parisuddhasīlopi na sujjhati. taṁ khaṇanti taṁ
vuttappakāraṁ kālaṁ. anupubbena no suddhīti amhākaṁ vāde
anupubbena suddhi. sabbesaṁpi amhākaṁ anupubbena suddhītipi attho
taṁ velanti taṁ vuttappakāraṁ kālaṁ.
iti so ucchedavādo attano thāmena sakavādaṁ nipphādento
nippadesato kathesi
kassapassa vaco sutvā alāto etadabravi
yathā bhaddanto bhaṇati mayhaṁpi taṁva ruccati
ahaṁpi purimaṁ jātiṁ sare saṁsaritattano

page number: 152

piṅgalo nāmahaṁ āsiṁ luddo goghātako pure
bārāṇasiyaṁ phitāyaṁ bahuṁ pāpaṁ kataṁ mayā
bahū mayā hatā pāṇā mahisā sūkarā ajā
tato cutāhaṁ idha jāto iddhe senāpatikule
natthi nūna phalaṁ pāpe yohaṁ na nirayaṁ gatoti.
tattha alāto etadabaravīti so kira pubbe kassapadasablassa
kāle cetiye anojapupphadāmena pūjaṁ katvā maraṇasamaye aññena
kammena yathānubhāvaṁ khitto saṁsāre saṁsaranto ekassa pāpakammassa
nissandena goghātakakule nibbattitvā bahuṁ pāpaṁ akāsi. athassa
maraṇakāle bhasmapaṭicchanno viya aggi ettakaṁ kālaṁ ṭhitaṁ taṁ
puññakammaṁ okāsamakāsi. so tassānubhāvena idha nibbattitvā taṁ
vibhūtiṁ patto jātiṁ saranto pana atītānantarato paraṁ sarituṁ
asakkonto goghātakakammaṁ katvā idha nibbattosmīti saññāya tassa
vādaṁ upatthambhento idaṁ yathā bhaddantoti ādivacanamabravi. tattha
sare saṁsaritattanoti attano saṁsaritaṁ sarāmi. senāpatikuleti
senāpatikulamhi jāto.
athettha vījako nāma dāso āsi paṭacchari
uposathaṁ upavasanto guṇasantikamupāgami
kassapassa vaco sutvā alātassa ca bhāsitaṁ
assasanto mahuṁ uṇhaṁ rudaṁ assūni vattayīti.
tattha athetthāti atha etissaṁ mithilāyaṁ. paṭaccharīti daliddo

page number: 153

kapaṇo. guṇasantikamupāgamīti guṇassa santikaṁ upāgami. kiñcideva
kāraṇaṁ sossāmīti upagatoti veditabbo.
tamanupucchi vedeho kimatthaṁ samma rodasi
kinte sutaṁ vā diṭṭhaṁ vā kiṁ maṁ vedesi vedananti.
tattha kiṁ maṁ vedesi vedananti kinnāma tvaṁ kāyikaṁ vā cetasikaṁ
vā vedanaṁ patto yaṁ evaṁ rodanto maṁ vedesi jānāpesi uttānameva
naṁ katvā mayhaṁ ācikkhāhīti.
vedehassa vaco sutvā vījako etadabravi
natthi me vedanā dukkhā mahārāja suṇohi me
ahaṁpi purimaṁ jātiṁ sarāmi sukhamattano
sāketāhaṁ pure āsiṁ bhāvaseṭṭhiṁ guṇerato
sammato brāhmaṇibbhānaṁ saṁvibhāgarato suci
na cāhaṁ pāpakaṁ kammaṁ sarāmi katamattano
tato cutāhaṁ vedeha idha jāto duritthiyā
gabbhamhi kumbhadāsiyā yato jāto suduggato
evampi duggato santo samacariyamadhiṭṭhito
upaḍḍhabhāgaṁ bhattassa dadāmi yassa icchato 1-
cātuddasiṁ pañcadasiṁ sadā upavasāmihaṁ
na cāpi bhūte hiṁsāmi theyyañcāpi vivajjayiṁ
sabbameva hi nūnetaṁ suciṇṇaṁ bhavati nipphalaṁ

footnote: 1 dadāmi yo me icchatītipi pāṭho

page number: 154

niratthaṁ maññidaṁ sīlaṁ alāto bhāsatī yathā
kalimeva nūna gaṇhāmi asippo dhuttako yathā
kataṁ alāto gaṇhāti kitavo sikkhito yathā
dvāraṁ nappaṭipassāmi yena gacchāmi sugatiṁ
tasmā rāja parodāmi sutvā kassapabhāsitanti.
tattha bhāvaseṭṭhīti evaṁ nāmako asītikoṭivibhavo seṭṭhī.
guṇeratoti guṇamhi rato. sammatoti sambhāvito. sucīti
sucikammo. idha jāto duritthiyāti imasmiṁ mithilanagare duritthiyā
daliddāya kapaṇāya kumbhadāsiyā kucchimhi jātosmi. so kira
pubbe kassapabuddhakāle araññe naṭṭhaṁ balibaddaṁ gavesamāno ekena
maggamuḷhena bhikkhunā maggaṁ puṭṭho tuṇhī hutvā puna tena pucchito
kujjhitvā samaṇadāsā nāmete mukharā honti dāsena tayā
bhavitabbanti atimukharāsīti āha. taṁ kammaṁ tadā vipākaṁ adatvā
bhasmacchanno viya pāvako ṭhitaṁ maraṇasamaye aññaṁ kammaṁ upaṭṭhāsi.
so yathā kammaṁ saṁsāre saṁsaranto ekassa kusalakammassa phalena
sākete vuttappakāro seṭṭhī hutvā dānādīni puññāni akāsi.
taṁ panassa kammaṁ paṭhaviyaṁ nihitanidhi viya ṭhitaṁ okāsaṁ labhitvā vipākaṁ
dasseti. yaṁ pana tena maggamuḷhaṁ bhikkhuṁ akkosantena kataṁ pāpakammaṁ
tamassa tasmiṁ attabhāve vipākaṁ adāsi. so ajānanto
itarassa kalyāṇakammassa phalena kumbhadāsiyā kucchimhi nibbattosmīti
saññāya evamāha. yato jāto suduggatoti svāhaṁ jātakālato

page number: 155

paṭṭhāya atiduggatoti dīpeti. samacariyamadhiṭṭhitoti samacariyāyameva
patiṭṭhitomhi. nūnetanti ekaṁsenetaṁ. maññidaṁ sīlanti deva idaṁ sīlaṁ
nāma niratthakaṁ maññe. alātoti yathā ayaṁ alātasenāpati mayā
purimabhave bahuṁ pāṇātipātapāpakammaṁ katvā senāpatiṭṭhānaṁ laddhanti
bhāsati tena kāraṇenāhaṁ niratthakaṁ sīlanti maññāmi. kalimevāti
yathā asippo asikkhito akkhadhutto parājayaggāhaṁ gaṇhati tathā nūna
gaṇhāmi purimabhave attano sāpateyyaṁ nāsetvā idāni dukkhaṁ
anubhavāmi. kassapabhāsitanti kassapagottassa acelakassa bhāsitaṁ
sutvāti vadati.
vījakassa vaco sutvā rājāaṅgatimabravi
natthi dvāraṁ sugatiyā niyataṁ kaṅkha vījaka
sukhaṁ vā yadi vā dukkhaṁ niyataṁ kira labbhati
saṁsārasuddhi sabbesaṁ mā turito anāgate
ahampi pabbe kalyāṇo brāhṇibbhesu pāvaṭo
vohāramanusāsanto ratihīno tadantarāti.
tattha aṅgatimabravīti paṭhamameva itaresaṁ dvinnaṁ pacchā
vījakassāti tiṇṇaṁ vacanaṁ sutvā daḷhaṁ micchādiṭṭhiṁ gahetvā etaṁ
natthi dvāranti ādivacanamabravi. niyataṁ kaṅkhāti samma vījaka
niyatameva olokehi. cūḷāsītimahākappappamāṇo kāloyeva hi satte
sodheti mā tvaṁ atituritoti adhippāyenevamāha. anāgateti tasmiṁ
kāle appatteva antarā devalokaṁ gacchāmīti mā turito.

page number: 156

pāvaṭoti brāhmaṇesu ca gahapatikesu ca tesaṁ kāyaveyyāvaccadānādikaraṇena
pāvaṭo ahosi. vohāranti vinicchayaṭṭhāne nisīditvā
rājakiccavohāraṁ anusāsantova. ratihīno tadantarāti ettakaṁ kālaṁ
kāmaguṇaratiyā parihīnoti.
evañca pana vatvā bhante kassapa mayaṁ ettakaṁ kālaṁ
pamajjimhā idāni pana amhehi ācariyo laddho ito paṭṭhāya
kāmaguṇaratimeva anubhavissāma tumhākaṁ santike itopi uttariṁ dhammassavanaṁpi no
papañco tiṭṭhatha tumhe mayaṁ gamissāmāti āpucchanto upaḍḍhagāthamāha
punapi bhante dakkhemu saṅgati ce bhavissatīti.
tattha saṅgati ceti ekaṭṭhāne no samāgamo bhavissati no ce
asati puññaphale kiṁ tayā diṭṭhenāti.
idaṁ vatvāna vedeho paccagā sannivesananti.
tattha sannivesananti bhikkhave idaṁ vacanaṁ videharājā vatvā
rathaṁ abhiruyha attano nivesanaṁ candakapāsādatalameva paṭigato.
rājā paṭhamaṁ guṇassa santikaṁ gantvā taṁ vanditvā pañhaṁ
pucchi āgacchanto ca pana avanditvāva āgato guṇo aguṇatāya
vandanaṁpi nālattha piṇḍādikaṁ sakkāraṁ kimeva lacchati. rājāpi taṁ
rattiṁ vītināmetvā puna divase amacce sannipātetvā tumhe
kāmaguṇameva upaṭṭhapetha ahaṁ ito paṭṭhāya kāmaguṇasukhameva anubhavissāmi
na me aññāni kiccāni ārocetabbāni vinicchayakiccaṁ asuko ca
asuko ca karotūti vatvā kāmaratimattova ahosi.

page number: 157

tamatthaṁ pakāsento satthā āha
tato ratyā vivasane upaṭṭhānamhi aṅgati
amacce sannipātetvā idaṁ vacanamabravi
candake me vimānasmiṁ sadā kāme vidhentu me
mā mupāgañchuṁ atthesu guyhapākāsiyesu ca
vijayo ca suṇāmo ca senāpati alātako
ete atthe nisīdantu vohārakusalā tayo
idaṁ vatvāna vedeho kāmeva bahu maññatha
na cāpi brāhmaṇibbhesu atthe kismiñci pāvaṭoti.
tattha upaṭṭhānamhīti attano upaṭṭhānaṭṭhāne. candake meti
mama santake candakapāsāde. vidhentu meti niccaṁ mayhaṁ kāme
saṁvidahantu upaṭṭhapentu. guyhapākāsiyesūti guyhesupi pakāsiyesupi
atthesu uppannesu maṁ keci mā upagañchuṁ. attheti
atthakāraṇavinicchayaṭṭhāne. nisīdantūti mayā kattabbakiccassa karaṇatthaṁ
sesāmaccehi saddhiṁ nisīdantu.
tato dvesattarattassa vedehassatrajā piyā
rājakaññā rucā nāma dhātimātaramabravi
alaṅkarotha maṁ khippaṁ sakhiyo ca alaṅkarontu me
suve paṇṇaraso diboy gacchaṁ issarasantike
tassā mālyaṁ abhihariṁsu candanañca mahārahaṁ
maṇisaṅkhamuttāratanaṁ nānāratte ca ambare

page number: 158

tañca sovaṇṇamaye pīṭhe nisinnaṁ bahukitthiyo
parikīriya asobhiṁsu rucaṁ ruciravaṇṇininti.
tattha tatoti tato rañño kāmapaṅke laggadivasato paṭṭhāya.
dvesattarattassāti cuddasame divase. dhātimātaramabravīti pitu
santikaṁ gantukāmā hutvā dhātimātaro āha. sā kira cātuddase
nānāvaṇṇāni ca vatthāni nivāsetvā pañcakumārīsatāhi parivutā
dhātigaṇaṁ ādāya mahantena sirivilāsena attano sattabhūmikā
rativaḍḍhanapāsādā oruyha pitu dassanatthaṁ candakapāsādaṁ gacchati. atha
naṁ pitā disvā tuṭṭhamānaso mahāsakkāraṁ kāretvā uyyojento
amma dānaṁ dehīti sahassaṁ datvā uyyojesi. sā attano nivesanaṁ
gantvā puna divase uposathikā hutvā kapaṇaddhikavanibbakayācakānaṁ
mahādānaṁ deti. raññā kirassā eko janapado dinno. tato
āyena sabbakiccāni karoti. tadā pana raññā kira guṇājīvakaṁ
nissāya micchādassanaṁ gahitanti sakalanagare ekakolāhalamahosi. taṁ
rucāya dhātiyo sutvā rājadhītāya ārocayiṁsu ayye pitarā kira te
ājīvakassa kathaṁ sutvā micchādassanaṁ gahitaṁ so kira rājā catūsu
nagaradvāresu dānasālāyo viddhaṁsāpetvā parapariggahitā itthiyo
ca kumārikāyo ca pasayhākārena āṇāpesi rajjaṁ na vicāresi
kāmamadamattoyeva jātoti. sā tāsaṁ kathaṁ sutvā anattamanā hutvā
kathaṁ hi nāma me pitā tādisaṁ apagatasukkadhammaṁ nillajjaṁ naggabhogaṁ
guṇaṁ upasaṅkamitvā pañhaṁ pucchati nanu dhammikasamaṇabrāhmaṇo

page number: 159

kammavādī upasaṅkamitvā pucchitabbo siyā ṭhapetvā kho pana maṁ añño
mayhaṁ pitaraṁ micchādassanā mocetvā sammādassane patiṭṭhapetuṁ samattho
nāma natthi ahamhi atītā satta anāgatā sattāti cuddasajātiyo
sarāmi tasmā pubbe attanā kataṁ pāpakammaṁ kathetvā
pāpakammassa phalaṁ dassetvā mama pitaraṁ bodhessāmi sace pana ajjeva
gamissāmi atha mama pitā maṁ amma tvaṁ pubbe aḍḍhamāsaṁ āgacchasi
ajja kasmā lahuṁ āgatāsīti vakkhati tatra ce ahaṁ tumhehi kira
micchādassanaṁ gahitanti sutvā āgatamhīti vakkhāmi na me vacanaṁ garukaṁ
katvā gaṇhissati tasmā ajja agantvā ito cuddasame divase
kāḷapakkhe cātuddaseyeva kiñci ajānantī viya pubbe gamanākāreneva
gantvā āgamanakāle dānavattatthāya sahassaṁ yācissāmi tadā me
pitā diṭṭhiyā gahitabhāvaṁ kathessati atha naṁ ahaṁ attano balena
micchādiṭṭhiṁ chaḍḍāpessāmīti cintesi. tasmā cuddasame divase
pitu santikaṁ gantukāmā hutvā evamāha. tattha sakhiyo cāti
sahāyikāyopi me pañcasatā kumārikāyo ekāyekaṁ asadisaṁ katvā
sabbā nānālaṅkārehi nānāvaṇṇehi pupphagandhavilepanehi alaṅkarontu.
dibyoti dibbadivaso. devatāsannipātapaṭimaṇḍitotipi dibbo.
gacchanti mama dānavattaṁ āharāpetuṁ videharājassa pitu santikaṁ gamissāmi.
abhihariṁsūti soḷasahi gandhodakaghaṭehi nahāpetvā maṇḍetvā kumārikānaṁ
maṇḍanatthāya kira abhihariṁsu. parikīriyāti parivāretvā. asobhiṁsūti
caṁru parivāretvā rājadhītaraṁ devakaññā viya taṁ divasaṁ ativiya sobhiṁsu.

page number: 160

sā ca sakhīmajjhagatā sabbābharaṇabhūsitā
sateritā abbhamiva candakaṁ pāvisī rucā
upasaṅkamitvā vedehaṁ vanditvā vinaye ratā
suvaṇṇakhacite pīṭhe ekamantaṁ upāvisīti.
tattha sateritāti vijjulatā viya. abbhamivāti meghābbhantarato
nissitā. pāvisīti pitu vasanaṭṭhānaṁ candakapasādaṁ pāvisi.
suvaṇṇakhaciteti sattaratanavicitte suvaṇṇamaye pīṭhe.
tañca disvāna vedeho accharānaṁva saṅgamaṁ
rucaṁ sakhimajjhagataṁ idaṁ vacanamabravi
kacci ramasi pāsāde anto pokkharaṇiṁ pati
kacci bahuvidhaṁ khajjaṁ sadā abhiharanti te
kacci bahuvidhaṁ mālyaṁ ocinitvā kumārikāyo
gharake karotha paccekaṁ khiḍḍā ratiratā bahuṁ
kena vā vikalaṁ tuyhaṁ kiṁ khippaṁ abhiharanti te
manaṁ karassu kuṭamukhī api candasamaṁ hi teti.
tattha accharānaṁva saṅgamanti accharānaṁ saṅgamaṁ viya taṁ samāgamaṁ
disvā. pāsādeti amma mayā tuyhaṁ vejayantasadiso
rativaḍḍhanapāsādo kārito kacci tattha ramasi. anto pokkharaṇiṁ patīti
anto vatthusmiṁyeva te mayā nandapokkharaṇīpatibhāgā pokkharaṇī
kāritā kaccitaṁ pokkharaṇiṁ paṭicca udakakīḷaṁ kīḷantī ramasi.
mālyanti amma tuyhaṁ devasikaṁ devasikaṁ pañcavīsatipupphasamugge pahiṇāmi

page number: 161

kacci tumhe sabbāpi kumārikāyo taṁ mālyaṁ ocinitvā ganthitvā
abhiṇhaṁ khiḍḍā ratiratā hutvā kacci paccekaṁ gharake karotha ahaṁ
sundaraṁ ahaṁ sundarataranti evaṁ pāṭiyekkaṁ sārambhena viya pupphagharakāni
pupphagabbhe ca pupphāsanapupphasayanāni ca kacci karothāti pucchati.
vikalanti vekallaṁ. manaṁ karassūti cittaṁ uppādehi. kuṭamukhīti
sāsapakuṭena pasāditamukhatāya taṁ evamāha. itthiyo hi mukhavaṇṇaṁ
pasādentiyo duṭṭhalohitamukhadūsitapiḷakāharaṇatthaṁ paṭhamaṁ sāsapakuṭena
mukhaṁ vilimpanti. tato lohitassa samakaraṇatthaṁ mattikacuṇṇena.
tato chavīpasādanatthaṁ tilakuṭena. candasamaṁ hi teti candato dullabhataro
nāma natthi tādisepi ruciṁ katvā mama ācikkha sampādessāmi teti.
vedehassa vaco sutvā rucā pitaramabravi
sabbametaṁ mahārāja labbhatissarasantike
suve paṇṇaraso diboy sahassaṁ abhiharantu me
yathādinnañca dassāmi dānaṁ sabbavanisvahanti.
tattha sabbavanisvahanti sabbavanibbakesu ahaṁ dassāmi.
rucāya vacanaṁ sutvā rājā aṅgatimabravi
bahuṁ vināsitavittaṁ niratthaṁ aphalaṁ tayā
uposatheva yaṁ niccaṁ annapānaṁ na bhuñjasi
niyatetaṁ abhuttabbaṁ natthi puññaṁ abhuñjatoti.
tattha aṅgatimabravīti bhikkhave so aṅgati rājā pubbe
ayācitopi amma dānaṁ dehīti sahassaṁ datvā taṁ divasaṁ yācitopi

page number: 162

micchādassanassa gahitattā adatvā idaṁ bahuṁ vināsitanti ādivacanamabravi.
niyatetaṁ abhuttabbanti etaṁ niyatavasena tayā abhuñjitabbaṁ
bhavissati bhuñjantānaṁpi abhuñjantānaṁpi natthi puññaṁ sabbehi
cuḷāsītimahākappe anatikkamitvāva sujjhitabbanti.
vījakopi hi sutvāna tadā kassapabhāsitaṁ
assasanto mahuṁ uṇhaṁ rudaṁ assūni vattayi
yāva ruce jīvasi no mā bhattamupanāsayi
natthi bhadde paro loko kiṁ niratthaṁ vihaññasīti.
tattha vījakopīti vījakopi pubbe kalyāṇakammaṁ katvā tassa
nissandena dāsikucchiyaṁ nibbattoti vījakavatthuṁpissā udāharaṇaṁ āhari.
natthi bhaddeti bhadde guṇācariyo evamāha natthi ayaṁ loko natthi
paraloko natthi mātā natthi pitā natthi sattā upapātikā natthi
loke samaṇabrāhmaṇā samaggaratā sammāpaṭipannāti paraloke hi
sati idhaloko nāma bhaveyya soyeva natthi mātāpitūsu ca santesu
puttadhītaro nāma bhaveyyuṁ teyeva natthi dhamme sati dhammikasamaṇabrāhmaṇā
bhaveyyuṁ teyeva natthi kiṁ dānaṁ desi kiṁ sīlaṁ rakkhasi
niratthaṁ kiṁ vihaññasīti.
vedehassa vaco sutvā rucā ruciravaṇṇinī
jānaṁ pubbāparaṁ dhammaṁ pitaraṁ etadabravi
sutameva pureāsi paccakkhaṁ diṭṭhamidaṁ mayā
bālūpasevī yo hoti bālova samapajjatha

page number: 163

muḷho hi muḷhamāgamma bhiyyo mohaṁ nigacchati
paṭirūpaṁ alātena vījakena ca muḷhitunti.
tattha pubbāparaṁ dhammanti bhikkhave pitu vacanaṁ sutvā rucā
rājadhītā atīte sattajātivasena pubbadhammaṁ anāgate sattajātivasena
anāgatadhammañca jānantī pitaraṁ micchādiṭṭhito mocetukāmā etaṁ
sutamevāti ādimāha. tattha samapajjathāti yo puggalo bālupasevī
hoti so bālova samapajjatīti etaṁ mayā pubbe sutameva ajja
pana paccakkhato diṭṭhanti. muḷho hīti maggamuḷhāmagamma maggamuḷho
viya diṭṭhimuḷhopi diṭṭhimuḷhamāgamma uttariṁpi muḷhaṁ nigacchati muḷhataro
hoti. alātenāti deva tumhehi jātigottakulappadesaissariya
paññāsampannehi 1- parihīnena alātasenāpatinā accantahīnena
nippaññena vijakadāsena ca gāmadārakasadisaṁ ahirikaṁ bālaṁ guṇājīvakaṁ āgamma
muḷhituṁ paṭirūpaṁ anucchavikaṁ kintena muḷhissasīti.
evaṁ te ubhopi garahitvā diṭṭhito mocetukāmatāya pitaraṁ
vaṇṇentī āha
tvañca devāsi sappañño dhīro atthassa kovido
kathaṁ bālehi sadiso hīnadiṭṭhimupāgami
sace hi saṁsārapathena sujjhanti
niratthiyā pabbajjā guṇassa
kīṭova aggiṁ jalitaṁ apāpataṁ

footnote: 1 jāti ḷ. paññāhītipi pāṭho

page number: 164

āpajjati mohamuḷhe naggabhāvaṁ
saṁsārasuddhīti pure niviṭṭhā
kammaṁ vidūsenti bahū ajānaṁ
pubbe kalī duggahitāvanatthā
dummocayā balisā ambujovāti.
tattha sappaññoti tvaṁ hi yasavayapuññadhitiyonisomanasikāra-
dhammasākacchavasena laddhāya paññāya sapañño teneva kāraṇena
dhīro dhīratāya atthānatthassa kāraṇā kāraṇassa kovido. bālehi
sadisoti yathā te bālā upagatā kathaṁ tathā tvaṁ hīnadiṭṭhiṁ
upagato. apāpatanti api āpataṁ. patantoti attho. idaṁ
vuttaṁ hoti tāta saṁsārena suddhiyā sati yathā paṭaṅgakīṭo rattibhāge
jalitaṁ aggiṁ disvā tappaccayaṁ dukkhaṁ ajānitvā mohena tattha patanto
mahādukkhaṁ āpajjati tathā guṇopi pañcakāmaguṇe pahāya mohamuḷhena
nissirikaṁ nillajjaṁ nirassādaṁ naggabhāvaṁ āpajjatīti. pure
niviṭṭhāti tāta saṁsārena suddhīti kassapavacanaṁ sutvā paṭhamameva niviṭṭhā
natthi sukatadukkaṭānaṁ kammānaṁ phalanti gahitattā bahū janā ajānantā
micchādassanena anatthaṁ gahetvā kammaṁ vidūsenti. taṁ vidūsentā
kammaphalaṁ vidūsentiyeva evaṁ tesaṁ pubbe gahito kaliparājayaggāho
duggahitova hotīti attho. dummocayā balisā ambujo vāti
te pana evaṁ ajānantā micchādassanena anatthaṁ gahetvā ṭhitā

footnote: 1 anatthātipadaṁ dummocayātipade apādānaṁ.

page number: 165

bālā yathā nāma balisaṁ gilitvā ṭhito maccho balisā dummocayo
hoti evaṁ tamhā anatthā dummocayā honti.
evaṁ vatvā sā uttariṁ rājānaṁ anusāsantī imā gāthā abhāsi
upamante karissāmi mahārāja tavatthiyā
upamāyapidhekacce atthaṁ jānanti paṇḍitā
vāṇijānaṁ yathā nāvā appamāṇabhārā garu
atibhāraṁ samādāya aṇṇave avasīdati
evameva naro pāpaṁ thokaṁ thokaṁpi ācinaṁ
atibhāraṁ samādāya niraye avasīdati
na tāva bhāro paripūro alātassa mahīpati
ācināti ca taṁ pāpaṁ yena gacchati duggatiṁ
pubbevassa kataṁ puññaṁ alātassa mahīpati
tassāyaṁ deva nissando yañceso labhate sukhaṁ
khīyatevassa taṁ puññaṁ tathā hi aguṇe rato
ujumaggaṁ avahāya kummaggaṁ anudhāvati
tulā yathā paggahitā ohite tulamaṇḍale
unanmeti tulāsīsaṁ bhāre oropite sati
evameva naro puññaṁ thokaṁ thokampi ācinaṁ
saggātimāno dāso va vījako sātave ratoti.
tattha nirayeti aṭṭhavidhe mahāniraye soḷasavidhe ussudaniraye
lokantaniraye ca. bhāroti tāta na tāvassa akusalabhāro pūrati.

page number: 166

tassāti tassa pubbe katassa puññassa esa nissando yaṁ so
alātasenāpati tappaccayaṁ sukhaṁ labhati. na hi tāta etaṁ
goghātakakammassa phalaṁ pāpassa hi nāma vipāko iṭṭho kanto bhavissatīti
aṭṭhānametaṁ. aguṇe ratoti tathā hesa idāni akusalakamme rato.
ujumagganti dasa kusalakammapathamaggaṁ pahāya. kummagganti nirayagāmiṁ
dasa akusalakammapathamaggaṁ anudhāvati. ohite tulamaṇḍaleti
bhaṇḍasampaṭicchanatthāya tulāmaṇḍale laggetvā ṭhapite. unanmetīti
uddhaṁ ukkhipati. ācinanti thokaṁ thokaṁ puññaṁ ācinanto pāpabhāraṁ
otāretvā naro kalyāṇakammasīsaṁ ukkhipitvā devalokaṁ gacchati.
saggātimānoti sagge atimāno saggasampāpake sātaphale
kalyāṇakamme abhirato. saggādhimānotipi pāṭho. saggaṁ adhikāraṁ
katvā ṭhitacittoti attho. sātave ratoti esa vījakadāso sātave
madhuravipāke kusalakammeyeva rato so imassa pāpakammassa khīṇakāle
kalyāṇakammassa phalena devaloke nibbattissati. yaṁ panesa idāni
dāsattaṁ upagato neva taṁ kalyāṇakammassa phalena tathattasaṁvattanikaṁ
hissa pubbe kataṁ pāpaṁ bhavissatīti niṭṭhamettha gantabbanti.
sā imamatthaṁ pakāsentī āha
yañcajja vījako dāso dukkhaṁ passati attani
pubbevassa kataṁ pāpaṁ tameso paṭisevati
khīyatevassa taṁ pāpaṁ tathā hi vinaye rato
kassapañca samāpajja mā hevuppathamāgamāti.

page number: 167

tattha mā hevuppathamāgamāti tāta tvaṁ pana imaṁ naggaṁ
kassapājīvakaṁ upagantvā mā heva nirayagāmiṁ upathaṁ āgama mā
pāpamakāsīti pitaraṁ ovadi.
sā idānissa pāpupasevanāya dosaṁ kalyāṇamittupasevanāya ca
guṇaṁ dassentī āha
yaṁ yaṁ hi rāja bhajati santaṁ vā yadi vā asaṁ
sīlavantaṁ visīlaṁ vā vasaṁ tasseva gacchati
yādisaṁ kurute mittaṁ yādisañcūpasevati
sopi tādisako hoti sahavāso hi tādiso
sevamāno sevamānaṁ saṁphuṭṭho saṁphusaṁ paraṁ
saro duṭṭho kalāpaṁva alittamupalimpati
upalepabhayā dhīro neva pāpasakhā siyā
pūtimacchaṁ kusaggena yo naro upanayhati
kusāpi pūtī vāyanti evaṁ bālūpasevanā
tagarañca palāsena yo naro upanayhati
pattāpi surabhī vāyanti evaṁ dhīrūpasevanā
tasmā pattapuṭasseva ñatvā sampākamattano
asante nūpaseveyya sante seveyya paṇḍito
asanto nirayaṁ nenti santo pāpenti sugatinti.
tattha santaṁ vāti sappurisaṁ vā. yadi vā asanti asappurisaṁ
vā. saro duṭṭho kalāpaṁvāti mahārāja yathā nāma

page number: 168

halāhalavisalitto saro sarakalāpe pakkhitto sabbantaṁ visena alittampi
sarakalāpaṁ limpati visaduṭṭhameva karoti evameva pāpamitto paraṁ sevamānova taṁ
sevamānaṁ paraṁ tena ca samphuṭṭho taṁ samphussanto alittaṁ pāpena purisaṁ attano
ekajjhāsayaṁ karonto upalimpati pāpameva karoti. vāyantīti tassa te
kusāpi duggandhā vāyanti. tagarañcāti tagarañca aññañca gandhasampannaṁ
gandhajātaṁ paliveṭhanāni paṇṇāni sugandhāni honti. evanti evameva
dhīrūpasevanā. dhīro hi attānaṁ sevamānaṁ dhīrameva karoti. tasmā
pattapuṭassevāti yasmā tagarādipaliveṭhitāni paṇṇāni sugandhāni honti
tasmā palāsapattapuṭasseva paṇḍitupasevanena ahaṁpi paṇḍito
bhavissāmīti evaṁ ñatvā. sampākamattanoti attano paripākaṁ pariṇāmaṁ
paṇḍitabhāvaṁ ñatvā asante pahāya paṇḍite sante upaseveyya. nirayaṁ
nentīti ettha devadattādīhi nirayaṁ sāriputtattherādīhi ca sugatinti
nidānavasena udāharaṇāni āharitabbānīti.
evaṁ rājadhītā chahi gāthāhi pitu dhammaṁ kathetvā idāni
atīte attanā anubhūtaṁ dukkhaṁ dassentī āha
ahampi jātiyo satta sare saṁsaritattano
anāgatepi satteva yā gamissaṁ ito cutā
yā me sā sattamī jāti ahu pubbe jānādhipa
kammāraputto magadhesu ahu rājagahe pure
pāpaṁ sahāyaṁ āgamma bahu pāpaṁ kataṁ mayā
paradārassa heṭhentā carimhā amarā viya

page number: 169

taṁ kammaṁ nihitaṁ aṭṭhā bhasmacchannova pāvako
atha aññehi kammehi ajāyiṁ vaṁsabhūmiyaṁ
kosambiyaṁ seṭṭhikule iddhe phite mahaddhane
ekaputto mahārāja niccaṁ sakkatapūjito
tattha mittaṁ asevissaṁ sahāyaṁ sātave rataṁ
paṇḍitaṁ sutasampannaṁ so maṁ atthe nivesayi
cātuddasiṁ pañcadasiṁ bahuṁ rattimupāvisiṁ
taṁ kammaṁ nihitaṁ aṭṭhā nidhīva udakantike
atha pāpānaṁ kammānaṁ yametaṁ magadhe kataṁ
phalaṁ pariyāgataṁ pacchā bhutvā duṭṭhavisaṁ yathā
tato cutāhaṁ vedeha roruve niraye ciraṁ
sakammunā apacissaṁ taṁ saraṁ na sukhaṁ labhe
bahuvassa gaṇe tattha khepayitvā bahuṁ dukkhaṁ
bhiṇṇāgate ahu rāja chakalo uddhatapphaloti.
tattha sattāti mahārāja idhalokaparaloko nāma sukatadukkaṭānañca
phalaṁ atthi na saṁsāro satte sodhetuṁ sakkoti. kammunā
eva hi sattā sujjhanti alātasenāpati ca vījakadāso ca ekameva
jātiṁ anussaranti na kevalaṁ eteva jātissarā ahampi atīte satta
jātiyo attano saṁsaritaṁ sarāmi anāgatepi ito gantabbā satteva
jānāmi. yā me sāti yā sā mama atīte sattamī jāti āsi.
kammāraputtoti tāya jātiyā ahaṁ magadhesu rājagahanagare

page number: 170

suvaṇṇakāraputto ahosiṁ. paradārassa heṭhentāti paradāraṁ viheṭhentā
paresaṁ rakkhitagopitabhaṇḍe aparajjhantā. aṭṭhāti taṁ tadā mayā
kataṁ pāpakammaṁ okāsaṁ alabhitvā okāse sati vipākadāyakaṁ hutvā
bhasmacchanno aggi viya nihitaṁ aṭṭhāsi. vaṁsabhūmiyanti vaṁsaraṭṭhe.
ekaputtoti asītikoṭivibhave seṭṭhikule ahaṁ ekaputtova ahosiṁ. sātave
ratanti kalyāṇakamme abhirataṁ. so manti so sahāyako maṁ atthe
kusalakamme patiṭṭhapesi. taṁ kammanti taṁpi me kalyāṇakammaṁ tadā
okāsaṁ alabhitvā okāse sati vipākadāyakaṁ hutvā.
udakantiketi udake nihitaṁ aṭṭhāsi. yametanti atha mama ettakesu
pāpakammesu yaṁ etaṁ mayā magadhe paradārakammaṁ kataṁ tassa phalaṁ pacchā
maṁ pariyāgataṁ upagatanti attho. yathā kiṁ. bhutvā duṭṭhavisaṁ
yathāti yathā savisaṁ bhojanaṁ bhutvā ṭhitassa taṁ duṭṭhaṁ kakkhalaṁ halāhalaṁ
visaṁ kuppati tathā maṁ pariyāgatanti attho. tatoti tato kosambiyaṁ
seṭṭhikulato. taṁ saranti taṁ tasmiṁ niraye anubhūtaṁ dukkhaṁ sarantī
cittasukhannāma na labhāmi bhayameva me uppajjati. bhiṇṇāgateti
bhinnāgakaraṭṭhe bhiṇṇāgate nāma nagare vā. uddhatapphaloti
uddhatabījo. so pana chakalako balasampanno ahosi. piṭṭhiyaṁ
abhiruhitvāpi naṁ vāhayiṁsu. taṁ yānakepi yojayiṁsu.
sā tamatthaṁ pakāsentī āha
sātaputtā mayā vuḷhā piṭṭhiyā ca rathena ca
tassa kammassa nissando paradāragamanassa meti.

page number: 171

tattha sātaputtāti amaccaputtā. tassa kammassāti deva
roruvamahāniraye pacanañca chakalakāle aṇḍavījuppātanañca
piṭṭhivāhanayānakayojanāni ca sabbopesa tassa kammassa nissando
paradāragamanassa meti.
tato pana cavitvā araññe kapiyoniyaṁ paṭisandhiṁ gaṇhiṁ atha
te maṁ jātadivase yūthapatino dassesuṁ so ānetha me puttanti
daḷhaṁ gahetvā tassa viravantasseva dantehi phalāni uppāṭesi.
imamatthaṁ pakāsentī āha
tato cutāhaṁ vedeha kapi āsiṁ brahāvane
nilucchitaphaloyeva yūthapena pagabbhinā
tassa kammassa nissando paradāragamanassa meti.
tattha nilucchitaphaloyevāti tatrāhaṁ pagabbhena yūthapatinā luñcitvā
uppāṭitaphaloyeva ahosinti attho.
atha aparāpi jātiyo dassentī āha
tato cutāhaṁ vedeha dasannesu pasu ahuṁ
nilucchito javo bhadro yogaṁ vuḷhaṁ ciraṁ mayā
tassa kammassa nissando paradāragamanassa me
tato cutāhaṁ vedeha vajjīsu kulamāgato
nevitthī na pumā āsiṁ manussatte sudullabhe
tassa kammassa nissando paradāragamanassa me
tato cutāhaṁ vedeha ajāyiṁ nandane vane

page number: 172

bhavane tāvatiṁsāhaṁ accharā kāmavaṇṇinī
vicitravatthābharaṇā āmuttamaṇikuṇḍalā
kusalā naccagītassa sakkassa paricārikā
tattha ṭhitāhaṁ vedeha sarāmi jātiyo imā
anāgatepi satteva yā gamissaṁ ito cutā
pariyāgatantaṁ kusalaṁ yaṁ me kosambiyaṁ kataṁ
deve ceva manusse ca sandhāvissaṁ ito cutā
satta jaccā mahārāja niccaṁ sakkatapūjitā
itthībhāvā na muñcissaṁ chaṭṭhāva gatiyo imā
sattamī ca gati ceva devaputto mahiddhiko
pumā devo bhavissāmi devakāyasmimuttamo
ajjāpi santānamayaṁ mālaṁ ganthenti nandane
devaputto javo nāma so me mālaṁ paṭicchati
muhutto viya so dibyo manusse idha soḷasa
rattindivo ca so dibyo mānusiṁ saradosataṁ
iti kammāni anventi asaṁkheyyāpi jātiyo
kalyāṇaṁ yadivā pāpaṁ na hi kammaṁ vinassatīti.
tattha dasannesūti dasannaraṭṭhe. pasūti goṇo. ahunti
ahosiṁ. nilucchitoti vacchakakāleyeva maṁ evaṁ manāpo bhavissatīti
nibbījamakaṁsu. sohaṁ nilucchito uddhatavījova javo bhadro ahosiṁ.
vajjīsu kulamāgatoti goyonito cavitvā vajjīraṭṭhe ekasmiṁ

page number: 173

mahābhogakule nibbattamhīti dasseti. nevitthī na pumāti napuṁsakattaṁ
sandhāyāha. bhavane tāvatiṁsāhanti tāvatiṁsabhavane ahaṁ. tattha
ṭhitāhaṁ vedeha sarāmi jātiyo imāti sā kira tasmiṁ devaloke
ṭhitā ahaṁ evarūpaṁ devalokaṁ āgacchantī kuto nu kho āgatāti
olokentī vajjīraṭṭhe mahābhogakule napuṁsakattabhāvato cavitvā tattha
nibbattabhāvaṁ passi. tato kena nu kho kammena evarūpe ramaṇīyaṭṭhāne
nibbattamhīti olokentī kosambiyaṁ seṭṭhikule nibbattitvā
katadānādīni kusalāni disvā etassa phalena nibbattamhīti ñatvā
anantarātīte napuṁsakattabhāve nibbattamānā kuto āgatamhīti
olokentī dasannaraṭṭhesu goyoniyaṁ mahādukkhassa anubhūtabhāvaṁ aññāsi.
tato anantaraṁ jātiṁ anussaramānā vānarayoniyaṁ uddhataphalabhāvaṁ addasa.
tato anantaraṁ anussarantī bhinnāgakaraṭṭhe chakalayoniyaṁ uddhatavījabhāvaṁ
anussari. tato anantaraṁ anussaramānā roruve nibbattabhāvaṁ
anussari. athassā niraye pacanabhāvañca tiracchānayoniyaṁ anubhūtaṁ
dukkhañca anussarantiyā bhayaṁ uppajji. tato kena nu kho kammena
evarūpaṁ dukkhaṁ anubhūtaṁ mayāti chaṭṭhaṁ jātiṁ olokentī tāya jātiyā
kosambinagare katakalyāṇakammaṁ disvā sattamaṁ olokentī magadharaṭṭhe
pāpasahāyaṁ nissāya kataparadārakammaṁ disvā etassa phalena taṁ me
mahādukkhaṁ anubhūtanti aññāsi. athāhaṁ ito cavitvā anāgate
kuhiṁ nibbattissāmīti olokentī yāvatāyukaṁ ṭhatvā puna sakkasseva
paricārikā hutvā nibbattissāmīti aññāsi. evaṁ punappunaṁ

page number: 174

olokiyamānā tatiyepi attabhāve sakkasseva paricārikā hutvā
nibbattissāmīti. tathā catutthe pañcame pana tasmiṁyeva devaloke
javanadevaputtassa aggamahesī hutvā nibbattissāmīti ñatvā tato
anantaraṁ olokentī chaṭṭhe attabhāve ito tāvatiṁsabhavanato cavitvā
aṅgatirañño aggamahesiyā kucchismiṁ nibbattissāmi rucāti me nāmaṁ
bhavissatīti ñatvā tato anantaraṁ kuhiṁ nibbattissāmīti olokentī
sattamāya jātiyā tato cavitvā tāvatiṁsabhavane mahiddhiko devaputto
hutvā nibbattissāmi itthībhāvato muñcissāmīti aññāsi. tasmā
āha tattha ṭhitāhaṁ vedeha sarāmi satta jātiyo anāgatepi satteva
yā gamissaṁ ito cutāti. pariyāgatanti pariyāyena attano
vārena āgataṁ. satta jaccāti vajjīraṭṭhe napuṁsakajātiyā saddhiṁ
devaloke pañca ayañca chaṭṭhāti satta jātiyo vuccanti. etā
satta jātiyo niccaṁ sakkatapūjitā ahosinti dasseti. chaṭṭhāva
gatiyoti devaloke pañca ayañca ekāti imā cha gatiyo itthībhāvā
na muñcissanti vadati. sattamī cāti tato cavitvā anantaraṁ.
santānamayanti ekato vaṇṭikādivasena katasantānaṁ ganthenti yathā
santānamayā honti. evaṁ ajjāpi mama paricārikāyo nandanavane
me cutibhāvaṁ ajānantā mamatthāya mālaṁ ganthentiyeva. so me
mālaṁ paṭicchatīti mahārāja anantarajātiyā mama sāmiko javo nāma
devaputto yo rukkhato pātitaṁ mālaṁ paṭicchati. soḷasāti
mahārāja mama jātiyā idāni soḷasavassāni ettako pana kālo

page number: 175

devānaṁ eko muhutto viya. tena tā pana mama cutibhāvaṁpi ajānantā
mamatthāya mālaṁ ganthentiyeva. mānusinti manussānaṁ
vassagaṇanaṁ āgamma. saradosatanti vassasataṁ hoti. evaṁ dīghāyukā
devā iminā kāraṇena paralokassa ca kalyāṇapāpakānañca kammānaṁ
atthitaṁ jānāhi devāti. anventīti yathā maṁ anubandhiṁsu evaṁ
anubandhanti. na hi kammaṁ vinassatīti diṭṭhadhammavedanīyaṁ tasmiṁyeva
attabhāve upapajjavedanīyaṁ anantarattabhāve vipākaṁ deti aparāpara
vedanīyaṁ pana vipākaṁ adatvā na nassati. taṁ sandhāya na hi kammaṁ
vinassatīti vatvā deva ahaṁ paradārakammassa nissandena niraye pacitvā
tiracchānayoniyañca mahantaṁ dukkhaṁ anubhaviṁ sace tumhepi idāni guṇassa
kathaṁ gahetvā evaṁ karissatha mayā anubhūtasadisameva dukkhaṁ anubhavissatha
tasmā mā evaṁ akaritthāti āha.
athassa uttariṁ dhammaṁ desentī āha
yo icche puriso hotuṁ jātiṁ jātiṁ punappunaṁ
paradāraṁ vivajjeyya dhotapādova kaddamaṁ
yā icche puriso hotuṁ jātiṁ jātiṁ punappunaṁ
sāmikaṁ apacāyeyya indaṁva paricārikā
yo icche dibbabhogañca dibbamāyuṁ yasaṁ sukhaṁ
pāpāni parivajjeyya tividhaṁ dhammamācare
kāyena vācā manasā ppamatto vicakkhaṇo
attano hoti atthāya itthī vā yadi vā pumā

page number: 176

yekecime manujā jīvaloke
yasassino sabbasamantabhogā
asaṁsayantehi pure suciṇṇaṁ
kammassakā se puthu sabbasattā
iṅghānucintesi sayampi deva
kutonidānā imā te janinda
yā te imā accharasannikāsā
alaṅkatā kāñcanajālachannāti.
tattha hotunti bhavituṁ. sabbasamantabhogāti paripuṇṇasabbabhogā.
suciṇṇanti suṭṭhu āciṇṇaṁ kalyāṇakammaṁ kataṁ. kammassakā seti
kammassakā attanā katakammasseva vipākapaṭisaṁvedino na hi
mātāpitūhi kataṁ kammaṁ puttadhītānaṁ nāpi tehi kataṁ mātāpitūnaṁ vipākaṁ
deti sesehi kataṁ sesānaṁ kimeva dassati. iṅghāti codanatthe
nipāto. anucintesīti punappunaṁ cinteyyāsi. yā te imāti yā
imā soḷasasahassā itthiyo taṁ uṭṭhahanti imā te kutonidānā
kiṁ pana nipajjitvā niddāyantena laddhā udāhu panthadūhanasandhicchedādīni
pāpāni katvā ādū kalyāṇakammaṁ nissāya laddhāti idantāvacinteyyāsi
attanāpi devāti.
tamatthaṁ pakāsento satthā āha
iccevaṁ pitaraṁ kaññā rucā toseti aṅgatiṁ
muḷhassa maggamācikkhi dhammamakkhāsi subbatāti.

page number: 177

tattha iccevanti bhikkhave iti imehi evarūpehi madhuravacanehi
sā rājakaññā pitaraṁ toseti. muḷahassa maggaṁ viya tassa sugatimaggaṁ
ācikkhi. nānānayehi sucaritadhammaṁ akkhāsi dhammaṁ kathentī
yeva cassa. subbatāti sundaravatā.
sā attano atītajātiyopissa kathesi. evaṁ pubbaṇhato
paṭṭhāya sabbarattiṁ pitu dhammaṁ desetvā deva mā naggassa
micchādiṭṭhikassa vacanaṁ gaṇhi atthi ayaṁ loko atthi paraloko atthi
samaṇabrāhmaṇā atthi sukatadukkaṭānaṁ kammānaṁ phalanti vadantassa
mādisassa kalyāṇamittassa vacanaṁ gaṇha mā atitthe pakkhandāti
āha. evaṁ santepi pitaraṁ micchādassanā mocetuṁ nāsakkhi.
so hi kevalaṁ tassā madhuravacanaṁ sutvā tusi. mātāpitaro hi
piyaputtānaṁ vacanaṁ piyāyanti. na pana taṁ micchādassanaṁ visajjeti.
nagarepi rucā kira rājadhītā pitu dhammaṁ desetvā micchādassanaṁ
visajjāpetīti ekakolāhalamahosi. paṇḍitā rājadhītā ajja pitaraṁ
micchādassanā mocesatvā nagaravāsīnaṁ sotthibhāvaṁ karissatīti mahājano
tusi. sā pitaraṁ bodhetuṁ asakkontī viriyaṁ avisajjetvāva yena kenaci
upāyena pitu sotthibhāvaṁ karissāmīti sirasi añjasiṁ patiṭṭhapetvā
dasa disā namassitvā imasmiṁ loke lokasandhārakā dhammikasamaṇabrāhmaṇā
nāma lokapālā devatā nāma mahābrahmāno nāma
atthi te āgantvā attano balena mama pitaraṁ micchādassanaṁ
visajjāpentu etassa pituno guṇe asati mama guṇena mama balena mama

page number: 178

saccena āgantvā imaṁ micchādassanaṁ visajjāpetvā sakalalokassa
sotthibhāvaṁ karontūti adhiṭṭhahitvā namassi.
tadā bodhisatto nārado nāma mahābrahmā ahosi.
bodhisatto ca nāma attano mettābhāvanāya anudayāya mahantabhāvena
supaṭipannaduppaṭipanne satte dassanatthaṁ kālānukālaṁ lokaṁ olokento
vicarati. so taṁ divasaṁ lokaṁ volokentoyeva taṁ rājadhītaraṁ
pitu micchādiṭṭhivimocanatthaṁ lokasandhārakadevatāyo namassamānaṁ disvā
ṭhapetvā maṁ añño etaṁ rājānaṁ micchādassanaṁ visajjāpetuṁ samattho
nāma natthi ajja mayā rājadhītu saṅgahaṁ rañño ca saparijanassa
sotthibhāvaṁ katvā āgantuṁ vaṭṭati kena nukho vesena gamissāmīti
cintetvā manussānaṁ pabbajitā piyā ceva garukā ca ādeyyavacanā
ca tasmā pabbajitavesena gamissāmīti sanniṭṭhānaṁ katvā pāsādikaṁ
suvaṇṇavaṇṇaṁ manussattabhāvaṁ māpetvā manuññaṁ jaṭāmaṇḍalaṁ bandhitvā
jaṭantare kāñcanasūciṁ odahitvā anto rattapaṭaṁ upari rattavākaciraṁ
nivāsetvā suvaṇṇatārakhacitaṁ rajatamayaṁ ajinacammaṁ ekaṁsaṁ katvā
muttāsikkāya pakkhittaṁ suvaṇṇamayaṁ bhikkhābhājanaṁ tīsu ṭhānesu vaṅkaṁ
suvaṇṇakājaṁ khandhe katvā muttāsikkāya ekaṁ pavāḷamayaṁ kamaṇḍaluṁ
ādāya iminā isivesena gagaṇatale cando viya virocamāno
ākāsenāgantvā alaṅkatacandakapāsādamahātalaṁ pavisitvā rañño purato
aṭṭhāsi.
tamatthaṁ pakāsento satthā āha

page number: 179

athāgamā brahmalokā nārado mānusiṁ pathaṁ
jambūdīpaṁ apekkhanto addasa rājānamaṅgatiṁ
tato patiṭṭha pāsāde vedehassa purakkhato
tañca disvā anuppattaṁ rucā isimavandathāti.
tattha addasāti brahmaloke ṭhitova jambūdīpaṁ apekkhanto
guṇājīvakassa santike gahitamicchādassanaṁ rājānaṁ aṅgatiṁ addasa.
tasmā āgatoti attho. tato patiṭṭhāti tato so brahmā
tassa rañño amaccagaṇaparivutassa nisinnassa purato tasmiṁ pāsāde
apade padaṁ dassento ākāse patiṭṭhahi. anuppattanti pattaṁ
āgataṁ. isinti isivesenāgatattā satthā isinti āha. avandathāti
sā mamānuggahena mama pitari kāruññaṁ katvā eso devarājā
āgato bhavissatīti tuṭṭhapahaṭṭhā vātābhihatā suvaṇṇakaddalī viya
onamitvā nāradaṁ mahābrahmānaṁ vandi.
rājāpi taṁ disvāva brahmatejena tajjito attano āsane
saṇṭhātuṁ asakkonto āsanā oruyha bhūmiyaṁ ṭhatvā āgataṭṭhānañca
nāmagottañca pucchi.
tamatthaṁ pakāsento satthā āha
athāsanamhā oruyha rājā byamhitamānaso
nāradaṁ paripucchanto idaṁ vacanamabravi
kuto nu āgacchasi devavaṇṇī
obhāsayaṁ saṁvariṁ candimāva

page number: 180

akkhāhi me pucchito nāma gottaṁ
kathannu jānanti manussaloketi.
tattha byamhitamānasoti bhītacitto. kuto nūti kacci nu kho
vijjādharo bhaveyyāti maññamāno avanditvāva evaṁ pucchi.
atha so ayaṁ rājā paraloko natthīti maññati paralokameva
tāvassa ācikkhissāmīti cintetvā gāthamāha
ahampi devāto idāni emi
obhāsayaṁ saṁvariṁ candimāva
akkhāmi te pucchito nāma gottaṁ
jānanti maṁ nārado kassapo cāti.
tattha devātoti devalokato. nārado kassapo cāti maṁ
nāmena nārado gottena kassapoti jānanti.
atha rājā imaṁ pacchāpi paralokaṁ pucchissāmi iddhiyā
laddhakāraṇantāva pucchissāmīti cintetvā gāthamāha
acchariyarūpaṁ tava yādisañca
vehāyasaṁ gacchasi tiṭṭhasi ca
pucchāmi taṁ nārada etamatthaṁ
atha kena vaṇṇena tavāyamiddhīti.
tattha yādisañcāti yādisañca tava saṇṭhānaṁ yañca tvaṁ ākāsena
gacchasi ca tiṭṭhasi ca idaṁ acchariyaṁ jātaṁ.
atha naṁ nārado āha

page number: 181

saccañca dhammo ca damo ca cāgo
guṇā mamete pakatā purāṇā
teheva dhammehi susevitehi
manojavo yena kāmaṁ gatosmīti.
tattha saccanti vacīsaccaṁ. dhammo cāti tividhasucaritadhammo
ceva kasiṇaparikammajjhānadhammo ca. damoti indriyadamanaṁ. cāgoti
kilesapariccāgo ca deyyadhammapariccāgo ca. pakatā purāṇāti
mayā purimabhave katāti dasseti. teheva dhammehi susevitehīti tehi
sabbaguṇehi susevitehi paricāritehi. manojavoti manojavasadijavo.
yena kāmaṁ gatosmiti yena devaṭṭhāne ca manussaṭṭhāne ca gantuṁ
icchanaṁ tena gatosmīti attho.
rājā tasmiṁ evaṁ kathentepi micchādassanassa sugahitattā paralokaṁ
asaddahanto atthi nu kho puññānaṁ vipākoti vatvā gāthamāha
acchacariyamācikkhasi puññasiddhiṁ
sace hi evaṁ yathā tvaṁ vadesi
pucchāmi taṁ nārada etamatthaṁ
puṭṭho ca me sādhu viyākarohīti.
tattha puññasiddhinti puññānaṁ siddhiṁ phaladāyakattaṁ ācikkhanto
acchariyaṁ ācikkhasīti.
nārado āha
pucchassu maṁ rāja tavesa attho

page number: 182

yaṁ saṁsayaṁ kurute bhūmipāla
ahantaṁ nissaṁsayataṁ gamemi
nayehi ñāyehi ca hetubhi cāti
tattha tavesa atthoti pucchitabbo nāma tava esa attho.
saṁsayanti yaṁ kismiñcideva atthe saṁsayaṁ karosi taṁ maṁ puccha.
nissaṁsayatanti ahaṁ taṁ nissaṁsayabhāvaṁ gamemi. nayehīti kāraṇavacanehi.
Ñāyehīti ñāṇehi. hetubhīti paccayehi. paṭiññāmatteneva
avatvā ñāṇena paricchinditvā kāraṇavacanena ca tesaṁ dhammānaṁ
samuṭṭhāpakapaccayehi ca taṁ nisaṁsayaṁ karissāmīti attho.
rājā āha
pucchāmi taṁ nārada etamatthaṁ
puṭṭho ca me nārada mā musā bhaṇi
atthi nu devā pitaro nu atthi
loko paro atthi jano yamāhāti.
tattha jano yamāhāti yaṁ jano evamāha. atthi devā atthi
pitaro atthi paralokoti taṁ sabbaṁ atthi nu khoti pucchati.
nārado āha
attheva devā pitaro ca atthi
loko paro atthi jano yamāha
kāmesu giddhā ca narā pamuḷhā
lokaṁ paraṁ na vidū mohayuttāti.

page number: 183

tattha atthevāti mahārāja devā ca pitaro ca atthi. yaṁpi
jano paralokamāha sopi attheva. na vidūti kāmesu giddhā ca
mohamuḷhajanā paralokaṁ na vidū na jānanti.
taṁ sutvā rājā parihāsaṁ karonto āha
atthīti ce nārada saddahāsi
nivesanaṁ paraloke matānaṁ
idheva me pañcasatāni dehi
dassāmi te paraloke sahassanti.
tattha nivesananti nivesanaṭṭhānaṁ. pañcasatānīti pañcakahāpaṇasatāni.
atha naṁ mahāsatto parisamajjheyeva garahanto āha
dajjemu kho pañcasatāni bhoto
jaññāma ce sīlavantaṁ vadaññuṁ
luddantaṁ bhontaṁ niraye vasantaṁ
ko codaye paraloke sahassaṁ
idheva yo hoti adhammasīlo
pāpācāro alaso luddakammo
na paṇḍitā tasmiṁ iṇaṁ dadanti
na hi āgamo hoti tathāvidhamhā
dakkhañca posaṁ manujā viditvā
uṭṭhānakaṁ sīlavantaṁ vadaññuṁ

page number: 184

sayameva bhogehi nimantayanti
kammaṁ karitvā punamāharesīti.
tattha jaññāma ceti yadi mayaṁ bhavantaṁ sīlavā esa vadaññū
dhammikasamaṇabarāhmaṇānaṁ imasmiṁ kāle iminā atthoti jānitvā
tassa tassa kiccassa kārako vadaññūti jāneyayāma atha te
vaḍḍhiyā pañcasatāni dadeyyāma. tvaṁ pana luddo sāhasiko
micchādassanaṁ gahetvā dānasālaṁ viddhaṁsetvā paradāresu aparajjasi
ito cuto niraye upapajjissasa. evaṁ luddantaṁ bhontaṁ niraye
vasantaṁ tattha gantvā ko sahassaṁ me dehīti codissati.
tathāvidhamhāti tādisā purisā kusitā dinnassa iṇassa puna āgamo
nāma na hoti. dakkhanti dhanuppādanakusalaṁ. punamāharesīti
attano kammaṁ karitvā dhanaṁ uppādetvā puna amhākaṁ santakaṁ
āhareyyāsi. nimantayantīti sayameva bhogehi nimantentīti.
iti rājā tena niggayhamāno appaṭibhāṇo ahosi. mahājano
haṭṭhatuṭṭho hutvā mahiddhiko devo nārado isi ajja rājānaṁ
micchādassanaṁ visajjāpessatīti sakalanagaraṁ ekakolāhalamakāsi.
mahāsattassānubhāvena tadā sattayojanikāya mithilāya nagaravāsī tassa
dhammadesanaṁ asuṇanto nāma nāhosi. atha mahāsatto ayaṁ
rājā ativiya daḷhaṁ katvā micchādassanaṁ gaṇhi nirayabhayena naṁ
santajjetvā micchādiṭṭhiṁ visajjāpetvā puna devalokena
assāsessāmīti cintetvā mahārāja sace tvaṁ micchādiṭṭhiṁ na

page number: 185

visajjessasi evaṁ anantadukkhaṁ nirayaṁ gamissasīti vatvā nirayakathaṁ paṭṭhapesi
ito gato dakkhasi tattha rāja
kākolusaṁghehi vikassamānaṁ
taṁ khajjamānaṁ niraye vasantaṁ
kākehi gijjhehi ca sonakhehi
sañchannagattaṁ rudhiraṁ savantaṁ
ko codaye paraloke sahassanti.
tattha kākolusaṁghehīti lohatuṇḍehi kākolusaṁghehi. vikassamānanti
attānaṁ ākaḍḍhiyamānaṁ tattha niraye passissasi. tanti taṁ
bhavantaṁ.
so panassa kākolusaṁghanirayaṁ vaṇṇetvā sace ettha na
nibbattissasi lokantaniraye nibbattissasīti vatvā taṁ nirayaṁ dassetuṁ
gāthamāha
andhatamaṁ tattha na candasuriyā
nirayo sadā tumulo ghorarūpo
sā neva ratti na divā paññāyati
tathāvidhe ko vicare dhanatthikoti.
tattha andhatamanti mahārāja yamhi lokantaniraye micchādiṭṭhikā
nibbattanti tattha cakkhuviññāṇassa uppattinivāraṇaṁ andhatamaṁ.
sadā tumuloti so nirayo niccaṁ bahalandhakāro. ghorarūpoti bhiṁsanakarūpo
bhiṁsanakajātiko. sā neva ratti na divāti sā idha ratti

page number: 186

vā divaso vā neva tattha paññāyati. ko vicareti ko
uṭṭhānaviriyaṁ sādhento vicarissati.
taṁ pissa lokantanirayaṁ vitthārena vaṇṇetvā mahārāja sace
tvaṁ micchādiṭṭhiṁ avissajjento na kevalaṁ etadeva aññampi dukkhaṁ
anubhavissasīti dassento imaṁ gāthamāha
savalo ca sāmo ca duve suvāṇā
pavaḍḍhakāyā balino mahantā
khādanti dantehi ayomayehi
ito panuṇṇaṁ paraloke patantanti.
tattha ito panuṇṇanti imamhā manussalokā cutaṁ. purato
nirayesupi eseva nayo. tasmā sabbāni tāni nirayaṭṭhānāni nirayapālānaṁ
upakkamehi saddhiṁ heṭṭhā vuttanayeneva vitthāretvā tāsaṁ
tāsaṁ gāthānaṁ anuttānāni padāni vaṇṇetabbāni
taṁ khajjamānaṁ niraye vasantaṁ
luddehi bālehi aghammikehi
sañchinnagattaṁ rudhiraṁ savantaṁ
ko codaye paraloke sahassanti.
tattha luddehīti dāruṇehi. bālehīti duṭṭhehi. aghammikehīti
aghāvahehi dukkhāvahehīti attho.
usūhi sattīhi sunissitāhi
hananti vijjhanti ca paccāmittā

page number: 187

kālūpakālā nirayamhi ghore
pubbe naraṁ dukkaṭakammakārinti.
tattha hananti vijjhanti cāti jalitāya ayapaṭhaviyā pātetvā
sakalasarīraṁ chiddāvachiddaṁ karontā paharanti ceva vijjhanti ca.
kālūpakālāti evaṁ nāmakā nirayapālā. nirayamhīti niraye tasmiññeva
vasantā kālūpakālasaṁkhātā nirayapālā. dukkaṭakammakārinti
micchādiṭṭhivasena dukkaṭānaṁ kammānaṁ kārakaṁ.
taṁ haññamānaṁ niraye vajantaṁ
kucchismiṁ passasmiṁ vipphālitūdaraṁ
sañchinnagattaṁ rudhiraṁ savantaṁ
ko codaye paraloke sahassanti.
tattha tanti taṁ bhavantaṁ tattha niraye tathā haññamānaṁ.
vajantanti ito cito ca dhāvantaṁ. kucchisminti kacchiyañca passe
ca haññamānanti attho.
sattiusutoparabhiṇḍivālā
vividhāvudhavassāni tattha dehe
patanti aṅgāramivacchimanto
silāsanī vassati luddakammeti.
tattha aṅgāramivacchimantoti jalitāṅgārā viya acchimanto
āvudhavassā sīse patanti. sīlāsanīti jalitasilāsanī vassati.
luddakammeti yathā nāma deve vassante asaniyo patanti evameva ākāse

page number: 188

samuṭṭhāya vicitāyamānā jalitasilāsanīvassā tesaṁ luddakammānaṁ upari
patanti.
uṇho ca vāto nirayamhi dussaho
na tamhi sukhaṁ labhasi itaraṁpi
tattaṁ dhāvantamaleṇamāturaṁ
ko codaye paraloke sahassanti.
tattha itaraṁpīti parittakaṁpi. dhāvantanti vidhāvantaṁ.
sandhāvamānaṁpi rathesu yuttaṁ
sañjotibhūtaṁ paṭhaviṁ kamantaṁ
patodalaṭṭhīhi sucodayantaṁ
ko codaye paraloke sahassanti.
tattha rathesu yuttanti vārena vāraṁ tesu tesu jalitaloharathesu
yuttaṁ. kamantanti akkamamānaṁ. sucodayantanti suṭṭhu codayantaṁ.
tamāruhantaṁ khurasañcitaṁ giriṁ
vibhiṁsanaṁ pajjalitaṁ bhayānakaṁ
sañchinnagataṁ rudhiraṁ savantaṁ
ko codaye paraloke sahassanti.
tattha tamāruhantanti taṁ bhavantaṁ jalitāvudhappahāre asahitvā
jalitakhurehi sañchannaṁ jalitalohapabbataṁ āruhantaṁ.
tamāruhantaṁ pabbatasannikāsaṁ
aṅgārarāsiṁ jalitaṁ bhayānakaṁ

page number: 189

sandaḍḍhagattaṁ kapaṇaṁ rudantaṁ
ko codaye paraloke sahassanti.
tattha sandaḍḍhagattanti suṭṭhu daḍḍhasarīraṁ.
abbhakūṭasamā uccā kaṇṭakāhi citā dumā
ayomayehi tikkhehi naralohitapāyibhīti.
tattha kaṇṭakāhi citāti jalitakaṇṭakehi citā. ayomayehīti
idaṁ yehi ayomayehi kaṇṭakehi ācitā te dassetuṁ vuttaṁ.
tamāruhanti nāriyo narā ca paradāragū
coditā sattihatthehi yamaniddesakāribhīti.
tattha tamāruhantīti taṁ evarūpaṁ simbalirukkhaṁ āruhanti.
yamaniddesakāribhīti yamassa vacanakārakehi nirayapālehīti attho.
tamāruhantaṁ niraye simbaliṁ rudhiramakkhitaṁ
vidaddhakāyaṁ vitacaṁ āturaṁ gāḷhavedanaṁ
assasantaṁ mahuṁ uṇhaṁ pubbakammāparādhikaṁ
dummaggaṁ vikataṁ bhaggaṁ 1- ko taṁ yāceyya taṁ dhananti.
tattha vidaddhakāyanti viddhaṁsitakāyaṁ. vitacanti cammamaṁsānaṁ
chinnatāya koviḷārapupphaṁ viya kiṁsukapupphaṁ viya ca.
abbhakūṭasamā uccā asipattacitā dumā
ayomayehi tikkhehi naralohitapāyibhīti.
tattha asipattacitāti asimayehi pattehi citā.

footnote: 1 dummagge vitacagattantipi pāṭho

page number: 190

tamānupattaṁ asipattapādapaṁ
asīhi tikkhehi ca chijjamānaṁ
sañchinnagattaṁ rudhiraṁ savantaṁ
ko codaye paraloke sahassanti.
tattha tamānupattanti taṁ bhavantaṁ nirayapālānaṁ āvudhappahāre
asahitvā anuppattaṁ.
tato nikkhantamaggantaṁ 1- asipattanirayā bhayā
sampatitaṁ vetaraṇiṁ ko taṁ yāceyya taṁ dhananti.
tattha sampatitanti patitaṁ.
kharā khārodakā uṇhā duggā vetaraṇī nadī
ayopokkharasañchannā tikkhapattehi sandatīti.
tattha kharāti pharusā kaṭukā. ayopokkharasañchannāti ayomayehi
tikhiṇapariyantehi pokkharapattehi sañchannā. pattehīti tehi
pattehi sā nadī tikkhā hutvā sandati.
tattha sañchinnagattantaṁ vuyhantaṁ rudhiramakkhitaṁ
vetaraññe anālambe ko taṁ yāceyya taṁ dhananti.
tattha vetaraññeti vetaraṇīudakasaṁkhāte vetaraṇīudaketi.
nirayakaṇḍaṁ niṭṭhitaṁ.
imaṁ pana mahāsattassa nirayakathaṁ sutvā rājā saṁviggamānahadayo
mahāsattaññeva tāṇaṁ gavesī hutvā āha

footnote: 1 nikkhantamattantantipi pāṭho

page number: 191

vedhāmi rukkho viya chijjamāno
disaṁ na jānāmi pamuḷhasaññī
bhayasānutappāmi mahā ca me bhayā
sutvāna gāthā tava bhāsitā ise
āditte vārimajjhaṁva dīpaṁvogherivaṇṇave
andhakāreva pajjoto tavannosi saraṇaṁ ise
atthañca dhamamañca anusāsa maṁ ise
atītamaddhā aparādhitaṁ mayā
ācikkha me nārada suddhimaggaṁ
yathā ahaṁ no nirayaṁ pateyyanti.
tattha bhayasānutappāmīti attanā katassa pāpassa bhayena
anutappāmi. mahā ca me bhayāti mahantañca me nirayabhayaṁ uppannaṁ.
dīpaṁvogheti dīpaṁ viya oghe. idaṁ vuttaṁ hoti āditte kāye
vārimajjhaṁ viya bhinnanāvānaṁ oghe vā aṇṇave vā patiṭṭhaṁ
alabhamānānaṁ dīpaṁ viya andhakāre gatānaṁ pajjoto viya tvaṁ no ise
saraṇaṁ bhava. atītamaddhā aparādhitaṁ mayāti ekaṁsena mayā
atītakammaṁ aparādhitaṁ kusalaṁ atikkamitvā akusalameva katanti.
athassa mahāsatto visuddhimaggaṁ ācikkhanto sammā paṭipanne
porāṇakarājāno udāharaṇavasena dassento āha
yathā ahu dhataraṭṭho vessāmitto ca aṭṭhako
yamadatti

page number: 192

usinnaro cāpi sivī ca rājā
paricārikā samaṇa brahmaṇānaṁ
ete caññe ca rājāno ye sakkavisayaṁ 1- gatā
adhammaṁ parivajjetvā dhammañcara mahīpati
annahatthā ca te byamhe ghosayantu pure tava
ko chāto ko ca tasito ko mālaṁ ko vilepanaṁ
nānārattānaṁ vatthānaṁ ko naggo paridahissati
ko panthe chattamādeti pādukā ca mudū subhā
iti sāyañca pāto ca ghosayantu pure tava
jiṇṇaṁ posaṁ gavassañca māssu yuñja yathā pure
parihārañca dajjāsi adhikārakato balīti.
tattha ete cāti yathā ete dhataraṭṭho vessāmitto aṭṭhako
yamadatti usinnaro sivirājāti cha rājāno aññe ca dhammaṁ caritvā
sakkavisayaṁ gatā evaṁ tvaṁpi adhammaṁ parivajjetvā dhammañcara. ko
chātoti mahārāja tava byamhe ca pure ca rājanivesane ceva nagare
ca annahatthā purisā ko chāto ko tasitoti tesaṁ dātukāmatāya
ghosentu. ko mālanti ko mālaṁ icchati ko vilepanaṁ icchati
nānārattānaṁ vatthānaṁ yaṁ yaṁ icchati taṁ taṁ dadantu ko naggo paridahissatīti
ghosentu. ko panthe chattamādetīti ko panthe chattamādiyati.
pādukā cāti upāhanā ca mudu subhā ko icchati.

footnote: 1 saggavisayaṁ?

page number: 193

jiṇṇaṁ posanti yo te upaṭṭhāko amacco vā añño vā pubbakatūpakāro
jarājiṇṇakāle yathā porāṇaṁ kammaṁ kātuṁ na sakkoti.
yepi te gavassādayo jiṇṇakāle kammaṁ kātuṁ na sakkonti. tesu
ekaṁpi pubbe viya kammesu mā yojayi. jiṇṇakālasmiṁ hi te
tānikammāni kātuṁ na sakkonti. parihārañcāti idha parihāro sakkāroti
vutto. idaṁ vuttaṁ hoti yo ca te balī hutvā adhikārakato
pubbe katūpakāro hoti tassa yathāporāṇaṁ parihāraṁ dadeyyāsi.
asappurisā hi attano upakāraṁ kātuṁ samatthakāleyeva sammānaṁ
karonti asamatthakāle na taṁ olokenti sappurisā pana samatthakālepi
asamatthakālepi tesaṁ tatheva sakkāraṁ karonti tasmā tvaṁpi evaṁ
kareyyāsīti.
iti mahāsatto rañño dānakathañca sīlakathañca kathetvā
idāni yasmā ayaṁ rājā attano attabhāve rathena upametvā vaṇṇiyamāne
tusatīti tasmā sabbakāmaduharathopamāya dhammaṁ desento āha
kāyo te rathasaññāto manosārathiko lahu
avihiṁsāsāritakkho saṁvibhāgapaṭicchado
pādasaññamanemiyo hatthasaññamapakkharo
kucchisaññamanabbhanto vācāsaññamakūjano
saccavākyasamattaṅgo apesuññasusaññato
girāsakhilanelaṅgo mitabhāṇisilesito
saddhālobhasusaṁkhāro nivātañjalikubbaro

page number: 194

athaddhatānatīsāko sīlasaṁvaranaddhano
akkodhanamanugghāṭī dhammapaṇḍarachattako
bāhusaccamupālambo ṭhiticittamupādhiyo
kālaññutācittasāro vesārajjatidaṇḍako
nivātavuttiyottaṅgo anatimānayugo lahu
alīnacittasanthāro vuḍḍhisevī rajohato
sati patodo dhīrassa dhiti yogo ca rasmiyo
mano dantaṁ pathaṁ neti samadantehi vājibhi
icchā lobho ca kummaggo ujumaggova saññamo
rūpe sadde rase gandhe vāhanassa padhāvato
paññā ākoṭanī rāja tattha attāva sārathi
sace etena yānena samacariyā daḷhā dhiti
sabbakāmaduho rāja na jātu nirayaṁ vajeti.
tattha rathasaññātoti mahārāja tava kāyo rathoti saññāto
hotu. manosārathikoti manasaṁkhātena kusalacittena sārathinā
samannāgato. lahūti vigatathīnamiddhatāya sallahuko. avihiṁsāsāritakkhoti
avihiṁsāmayena sāritena supariniṭṭhitena akkhena samannāgato. saṁvibhāga-
paṭicchadoti dānasaṁvibhāgamayena paṭicchadena samannāgato. pādasaññamanemiyoti
pādasaññamamayāya nemiyā samannāgato. hatthasaññamapakkharoti
hatthasaññamamayena pakkharena samannāgato. kucchisaññamanabbhantoti
kucchisaññamasaṁkhātena mitabhojanamayena telena abbhañjanto.

page number: 195

vācāsaññamakūjanoti vācāsaññamena akūjano. saccavākyasamattaṅgoti
saccavākyena paripuṇṇāṅgo akhaṇḍarathaṅgo. apesuññasusaññatoti apesuññena
suṭṭhu saññato suphusito. girāsakhilanelaṅgoti sakhilāya saṇhavācāya
niddosaṅgo maṭṭharathaṅgo. mitabhāṇisilesitoti mitabhāṇīsaṁkhātena
silesena suṭṭhu saṁbandho. saddhālobhasusaṁkhāroti kammaphalasaddahanasaṁkhātena
saddhāmayena ca alobhamayena ca sundarena alaṅkārena samannāgato.
nivātañjalikubbaroti sīlavantānaṁ nivātavuttimayena ceva añjalikammamayena
ca kubbarena samannāgato. athaddhatānatīsākoti sakhilasammodakabhāvasaṁkhātāya
athaddhatāya ānataīso thokānataīsoti attho. sīlasaṁvaranaddhanoti
akhanḍapañcasīlacakkhundriyādisaṁvarasaṁkhātāya naddhanarajjuyā
samannāgato. akkodhanamanugghāṭīti akkodhanabhāvasaṁkhātena anugghāṭena
samannāgato. dhammapaṇḍarachattakoti dasakusalakammapathadhammasaṁkhātena
paṇḍarachattena samannāgato. bāhusaccamupālamboti
atthasannissitabahussutabhāvamayena upālambena samannāgato. ßēhiticittamupādhiyoti
lokadhammehi avikampanabhāvena suṭṭhu ṭhitaekaggatābhāvappattacittasaṁkhātena
upādhinā uttarattharaṇena vā rājāsanena vā samannāgato.
kālaññutācittasāroti ayaṁ dānassa dinnakālo ayaṁ sīlassa rakkhanakāloti
evaṁ kālaññutāsaṁkhātena kālaṁ jānitvā katena cittena kusalacittasārena
samannāgato. idaṁ vuttaṁ hoti yathā mahārāja rathassa
nāma āṇiṁ ādiṁ katvā sabbaṁ dabbasambhārajātaṁ parisuddhaṁ
sāramayañca icchitabbaṁ evaṁ hi so ratho addhānakkhamo hoti. evaṁ

page number: 196

tava kāyarathopi kālaṁ jānitvā katena cittena parisuddhena dānādinā
kusalasārena samannāgato hotu. vesārajjatidaṇḍakoti parisamajjhe
kathentassāpi visāradabhāvasaṁkhātena tidaṇḍena samannāgato.
nivātavuttiyottaṅgoti ovāde vattanasaṁkhātena mudunā dhurayottena
samannāgato. mudunā hi dhurayottena baddharathaṁ sindhavā sukhaṁ vahanti evaṁ tavapi
kāyaratho paṇḍitānaṁ ovādavuttitāya ābandho sukhaṁ yātīti attho.
anatimānayugo lahūti anatimānasaṁkhātena lahukena yugena samannāgato
alīnacittasanthāroti yathā nāma ratho dantamayena uḷārena santharena
sobhati evaṁ tava kāyaratho dānādinā alīnāsaṅkuṭitacittasanthāro
hotu. vuḍḍhisevī rajohatoti yathā nāma ratho visamena rajaṭṭhānamaggena
gacchanto rajokiṇṇo na sobhati samena virajena maggena
gacchanto sobhati. evaṁ tava kāyarathopi paññāvuḍḍhisevitāya
samatalaṁ ujumaggaṁ paṭipajjitvā hatarajo hotu. sati patodo dhīrassāti
dhīrassa paṇḍitassa tava tasmiṁ rathe supatiṭṭhitasati patodo hotu.
dhiti yogo ca rasmiyoti abbhocchinnaviriyasaṁkhātā dhiti hitapaṭipattiyaṁ
yujjanabhāvasaṁkhāto yogo ca tava tasmiṁ rathe suvattitā thirā rasmiyo
hontu. mano dantaṁ pathaṁ neti samadantehi vājibhīti yathā nāma
ratho visamadantehi sindhavehi uppathaṁ bhajati samadantehi samasikkhitehi
yutto ujupathameva anveti evaṁ tava manopi dantaṁ nibbisevanaṁ
kummaggaṁ pahāya ujumaggaṁ gaṇhati. tasmā sudantaṁ ācārasampannaṁ
cittaṁ tava kāyarathassa sindhavakiccaṁ sādhetu. icchā lobho cāti

page number: 197

tattha appattesu vatthūsu icchā pattesu lobhoti ayaṁ icchā ca
lobho ca kummaggo nāma kuṭilo anujumaggo apāyameva neti
dasakusalakammapathavasena pana aṭṭhaṅgikamaggena vā pavatto sīlasaññamo
ujumaggo nāma. so tava kāyarathassa maggo hotu. rūpeti
etesu manāpiyesu rūpādīsu kāmaguṇesu nimittaṁ gahetvā dhāvantassa
tava kāyarathassa uppathaṁ paṭipannassa rājarathassa sindhave ākoṭetvā
nivāraṇapatodalaṭṭhi viya paññā ākoṭanī hotu. sā hi naṁ
uppathagamanato nivāretvā ujuṁ sucaritamaggaṁ āropessati. tattha
attāvātī tasmiṁ pana tava kāyarathe añño sārathi nāma natthi
tava attāva sārathi. sace etena yānenāti mahārāja yassetaṁ
evarūpaṁ yānaṁ sace etena yānena samacariyā daḷhā dhitīti yassa
samacariyā ca dhiti ca daḷhā hoti thirā so etena yānena yasmā
esa ratho sabbakāmaduho rāja yathāpatthite sabbakāme deti tasmā na
jātu nirayaṁ vajeti ekaṁsena taṁ dhārehi evarūpena yānena nirayaṁ na
gacchasi. iti kho mahārāja yaṁ maṁ avaca ācikkha me nārada
visuddhimaggaṁ yathā ahaṁ no nirayaṁ pateyyanti ayante so mayā
anekapariyāyena akkhātoti.
evamassa dhammaṁ desetvā micchādiṭṭhiṁ ohāretvā sīle
patiṭṭhapetvā ito paṭṭhāya pāpamitte pahāya kalyāṇamitte
upasaṅkamma niccaṁ appamatto hohīti rājānaṁ ovaditvā rājadhītu guṇe
vaṇṇetvā rājaparisāya ca rājorodhānañca ovādaṁ datvā

page number: 198

mahantenānubhāvena tesaṁ passantānaṁyeva brahmalokaṁ gato.
rājā tassa ovāde ṭhito micchādiṭṭhiṁ pahāya dānādīni
puññāni katvā saggaparāyano ahosi.
satthā imaṁ dhammadesanaṁ āharitvā na bhikkhave idāneva pubbepi
mayā diṭṭhijālaṁ bhinditvā uruvelakassapo damitoyevāti vatvā jātakaṁ
samodhānento osāne imā gāthā abhāsi
alāto devadattosi sunāmo āsi bhaddaji
vijayo sāriputtosi moggallānosi vījako
sunakkhatto licchaviputto guṇo āsi acelako
ānandova rucā āsi yā rājānaṁ pasāsayi
uruvelakassapo rājā pāpadiṭṭhi tadā ahu
mahābrahmā bodhisatto evaṁ dhāretha jātakanti.
. mahānāradajātakaṁ aṭṭhamaṁ niṭṭhitaṁ.
-------------------

page number: 199

mahānipāta vaṇṇanā
---------
vidhurajātakaṁ
paṇḍu kīsiyāsi dubbalāti idaṁ satthā jetavane viharanto
paññāpāramiṁ ārabbha kathesi.
eka divasamhi bhikkhū dhammasabhāyaṁ kathaṁ samuṭṭhāpesuṁ āvuso
aho vata satthā mahāpañño puthupañño javanapañño hāsapañño
tikkhapañño nibbedhikapañño parappavādamaddano attano
paññānubhāvena khattiyapaṇḍitādīhi abhisaṅkhate sukhumapañhe bhinditvā te
dametvā nibbisevane katvā saraṇesu ceva sīlesu ca patiṭṭhapetvā
amatagāmimaggaṁ paṭipādesīti. satthā āgantvā kāyanuttha bhikkhave
etarahi kathāya sannisinnāti pucchitvā bhante imāya nāmāti vutte
anacchariyaṁ bhikkhave yaṁ tathāgato paramābhisambodhiṁ patto parappavādaṁ
bhinditvā khattiyādayo vineyya purimabhavasmiṁ hi anuttaraṁ bodhiñāṇaṁ
pariyesantopi tathāgato paññavā parappavādamaddanoyeva tathāhi ahaṁ
vidhurapaṇḍitakāle saṭṭhīyojanubbedhe kāḷagiripabbatamuddhani puṇṇakaṁ nāma
yakkhasenāpatiṁ ñāṇabalena dametvā nibbisevanaṁ katvā pañcasīlesu
patiṭṭhapento attano jīvitadānaṁ dāpesinti vatvā tuṇhī ahosi
tehi yācito atītaṁ āhari.
atīte kururaṭṭhe indapattanagare dhanañjayakorabyo nāma rājā

page number: 200

rajjaṁ kāresi. vidhurapaṇḍito nāma amacco tassa atthadhammānusāsako
ahosi. so madhurakatho mahādhammakathiko sakalajambūdīparājāno
hatthikantavīṇāsarena paluddhā hatthino viya attano madhuradhammadesanāya
palobhetvā tesaṁ sakaraṭṭhāni gantuṁ adadamāno buddhalīlāya
mahājanassa dhammaṁ desento mahantena yasena tasmiṁ nagare
paṭivasati. bārāṇasiyaṁpi kho gihisahāyakā cattāro brāhmaṇamahāsālā
mahallakakāle kāmesu ādīnavaṁ disvā gehaṁ pahāya
himavantaṁ pavisitvā isipabbajjaṁ pabbajitvā abhiññā ca samāpattiyo
ca nibbattetvā vanamūlaphalāhārā tattheva ciraṁ vasitvā
loṇambilasevanatthāya cārikañcaramānā aṅgaraṭṭhe kālacampākanagaraṁ patvā
rājuyyāne vasitvā puna divase nagaraṁ bhikkhāya pavisiṁsu. tattha
sahāyakā cattāro kuṭumbikā tesaṁ iriyāpathe pasīditvā vanditvā
bhikkhābhājanaṁ gahetvā ekekaṁ attano attano nivesanaṁ ānetvā
paṇītena āhārena parivisitvā paṭiññaṁ gahetvā uyyāne vasāpesuṁ.
cattāro tāpasā catunnaṁ kuṭumbikānaṁ gehesu bhuñjitvā divāvihāratthāya
eko tāvatiṁsabhavanaṁ gacchati eko nāgabhavanaṁ gacchati eko
supaṇṇabhavanaṁ gacchati eko korabyassa rañño migājinaṁ nāma
uyyānaṁ gacchati. tesu yo devalokaṁ gantvā divāvihāraṁ karoti.
so sakkassa yasaṁ oloketvā attano upaṭṭhākassa tameva vaṇṇeti.
yo nāgabhavanaṁ gantvā divāvihāraṁ karoti. so nāgarājassa
sampattiṁ oloketvā attano upaṭṭhākassa tameva vaṇṇeti. yo

page number: 201

supaṇṇabhavanaṁ gantvā divāvihāraṁ karoti. so supaṇṇarājassa
vibhūtiṁ oloketvā attano upaṭṭhākassa tameva vaṇṇeti. yo
korabyassa uyyānaṁ gantvā divāvihāraṁ karoti. so dhanañjayassa
sirisobhaggaṁ oloketvā attano upaṭṭhākassa tameva vaṇṇeti.
te cattāro kuṭumbikā taṁ tadeva ṭhānaṁ patthentā dānādīni puññāni
katvā āyūhapariyosāne eko sakko hutvā nibbatti eko
saputtadāro nāgabhavane nāgarājā hutvā nibbatti eko simbalirukkhavimāne
supaṇṇarājā hutvā nibbatti eko dhanañjayarañño aggamahesiyā
kucchismiṁ nibbatti. tepi cattāro tāpasā aparihīnajjhānā kālaṁ
katvā brahmaloke nibbattiṁsu. tesu korabyakumāro vuḍḍhimanvāya
pitu accayena rajje patiṭṭhahitvā dhammena samena rajjaṁ kāresi.
so pana jūtacittako ahosi. so vidhurapaṇḍitassa ovāde ṭhatvā
dānaṁ deti sīlaṁ rakkhati uposathaṁ upavasi. so ekadivasaṁ
samādinnuposatho vivekamanubrūhissāmīti uyyānaṁ gantvā manuññaṭṭhāne
nisīditvā samaṇadhammaṁ akāsi. sakkopi samādinnuposatho devaloke
palibodho hotīti manussaloke tameva uyyānaṁ gantvā manuññaṭṭhāne
nisīditvā samaṇadhammaṁ akāsi. varuṇanāgarājāpi samādinnuposatho
nāgabhavane palibodho hotīti tattheva gantvā ekasmiṁ manuññaṭṭhāne
nisīditvā samaṇadhammaṁ akāsi. supaṇṇarājāpi samādinnuposatho
supaṇṇabhavane palibodho hotīti tattheva gantvā ekasmiṁ
manuññaṭṭhāne nisīditvā samaṇadhammaṁ akāsi. tepi cattāro janā

page number: 202

sāyaṇhasamaye sakasakaṭṭhānā nikkhamitvā maṅgalapokkharaṇītīre samāgantvā
aññamaññaṁ oloketvā pubbasinehavasena samaggā sammodamānā
hutvā aññamaññaṁ mettacittaṁ paccupaṭṭhapetvā madhurapaṭisanthāraṁ
katvā 1- sakkopi maṅgalasilātale nisīdi itare attano attano
yuttaṁ okāsaṁ ñatvā nisīdiṁsu. atha ne sakko āha mayaṁpi
cattāro rājānova samādinnuposathā amhesu pana kassa sīlaṁ
mahantanti. atha naṁ varuṇanāgarājā āha tumhākaṁpi tiṇṇaṁ janānaṁ
sīlato mayhameva sīlaṁ mahantanti. kimettha kāraṇanti. ayaṁ tāva
supaṇṇarājā amhākaṁ jātānampi ajātānampi paccāmitto ahaṁ
evarūpaṁ amhākaṁ jīvitakkhayakaraṁ paccāmittaṁ disvāpi tassa kopaṁ na
karomi iminā kāraṇena mama sīlaṁ mahantanti vatvā idaṁ dasanipāte
catuposathajātake paṭhamaṁ gāthamāha
yo kopaneyye na karoti kopaṁ
na kujjhati sappuriso kadāci
kuddhopi so nāvīkaroti kopaṁ
taṁ ve naraṁ samaṇamāhu loketi.
tattha yoti khattiyādīsu yokoci. kopaneyyeti kujjhitabbayuttake
puggale khantīvādī viya kopaṁ na karoti. kadācīti yo ca
kismiñci kāle na kujjhati. kuddhopīti sace pana so sappuriso
kujjhati atha kuddhopi taṁ kopaṁ nāvīkaroti cūḷabodhitāpaso viya. taṁ ve

footnote: 1 kariṁsu. tesu sakkoti yuttataraṁ

page number: 203

naranti mahārāja taṁ sappurisaṁ samitapāpatāya loke paṇḍitā
samaṇaṁ kathenti ime pana guṇā mayi santi tasmā mameva sīlaṁ
mahantanti.
taṁ sutvā supaṇṇarājā ayaṁ nāgo mama aggabhakkho yasmā
panāhaṁ evarūpaṁ aggabhakkhaṁ disvāpi khudaṁ adhivāsetvā āhārahetu
pāpaṁ na karomi tasmā mama sīlaṁ mahantanti vatvā gāthamāha
onodaro yo sahate jighacchaṁ
danto tapassī mitapānabhojano
āhārahetu na karoti pāpaṁ
taṁ ve naraṁ samaṇamāhu loketi.
tattha dantoti indriyadamanena samannāgato. tapassīti tapanissitako.
āhārahetu na karoti pāpanti jighacchāya pīḷitopi yo lāmakakammaṁ
na karoti dhammasenāpati sāriputtatthero viya ahaṁ pana ajja
āhārahetu pāpaṁ na karomi tasmā mama sīlaṁ mahantanti.
tato sakko devarājā ahaṁ nānappakāraṁ sukhapadaṭṭhānaṁ
devaloke sampattiṁ pahāya sīlaṁ rakkhanatthāya manussalokaṁ āgato
tasmā tumhākaṁ sīlato mama sīlaṁ mahantanti vatvā imaṁ gāthamāha
khiḍḍaṁ ratiṁ vippajahitvā sabbaṁ
na cālikaṁ bhāsati kiñci loke
vibhūsanaṭṭhānā virato methunasmā
taṁ ve naraṁ samaṇamāhu loketi.

page number: 204

tattha khiḍḍanti kāyikavācasikakhiḍḍaṁ. ratinti dibbakāmaguṇaratiṁ.
kiñcīti appamattakaṁpi. vibhūsanaṭṭhānāti maṁsavibhūsā ca chavivibhūsā
ca dve vibhūsā tattha ajjhoharaṇiyāhāro maṁsavibhūsā nāma
mālāgandhādīni chavivibhūsā nāma yena akusalacittena sādiyati tantassa
ṭhānaṁ tato paṭivirato. methunasmāti methunasevanato ca yo
paṭivirato. taṁ ve naraṁ samaṇamāhu loketi ahaṁ pana ajja devaccharā
pahāya idhāgantvā samaṇadhammaṁ karomi tasmā mama sīlaṁ mahantanti.
evaṁ sakkopi attano sīlameva vaṇṇeti.
taṁ sutvā dhanañjayarājā ahaṁ ajja mahantaṁ pariggahaṁ
soḷasasahassāhi nāṭakitthīhi paripuṇṇaṁ antepuraṁ pariccajitvā uyyāne
samaṇadhammaṁ karomi tasmā mama sīlaṁ mahantanti vatvā imaṁ gāthamāha
pariggahaṁ lobhadhammañca sabbaṁ
ye ve pariññāya pariccajanti
dantaṁ ṭhitattaṁ amamaṁ nirāsaṁ
taṁ ve naraṁ samaṇamāhu loketi.
tattha pariggahanti nānappakāraṁ vatthukāmaṁ. lobhadhammanti tasmiṁ
uppajjanataṇhaṁ. pariññāyāti ñātapariññā tīraṇapariññā
pahānapariññāti imāhi tīhi pariññāhi parijānitvā tattha khandhādīnaṁ
sabhāvajānanaṁ ñātapariññā nāma khandhesu aguṇaṁ upadhāretvā tīraṇaṁ
tiraṇapariññā nāma tesu dosaṁ disvā chandarāgassāpakaḍḍhanaṁ
pahānapariññā nāma ye imāhi tīhi pariññāhi parijānitvā

page number: 205

vatthukāmakilesakāme pariccajanti chaḍḍetvā gacchanti. dantanti nibbisevanaṁ
ṭhitattanti micchāvitakkābhāvena ṭhitasabhāvaṁ. amamanti mamāyanataṇhāya
virahitaṁ. nirāsanti puttadārādīhi nirāsacittaṁ. taṁ ve naranti taṁ
evarūpaṁ puggalaṁ samaṇanti vadanti.
iti te sabbepi attano attano sīlameva mahantanti vaṇṇetvā
dhanañjayaṁ pucchiṁsu mahārāja atthi pana koci tumhākaṁ santike
paṇḍito yo no imaṁ kaṅkhaṁ vinodeyyāti. āma mahārāja mama
atthadhammānusāsako asamadhuro vidhurapaṇḍito nāma atthi so no kaṁkhaṁ
vinodessati tassa santikaṁ gacchāmāti. te sādhūti sampaṭicchiṁsu.
atha sabbe te uyyānā nikkhamitvā dhammasabhāyaṁ gantvā dhammāsanaṁ
alaṅkārāpetvā bodhisattaṁ pallaṅkavaramajjhe nisīdāpetvā paṭisanthāraṁ
katvā ekamantaṁ nisinnāva paṇḍita amhākaṁ kaṅkhā uppannā taṁ
vinodehīti vatvā imaṁ gāthamāhaṁsu
pucchāma kattāramanomapaññaṁ
kathāsu no viggaho atthi jāto
chindajja kaṅkhaṁ vicikicchitāni
tayajja kaṅkhaṁ vitaremu sabbeti
tattha kattāranti kattabbayuttakaṁ kāraṇākāraṇaṁ jānanasamatthaṁ
tuvaṁ. viggaho atthi jātoti eko sīlaviggaho sīlavivādo uppanno
atthi. chindajjāti amhākaṁ taṁ kaṅkhaṁ tāni vicikicchitāni vajirena
sineruṁ paharanto viya sakko ajja chinda. vitaremūti vitareyyāma.

page number: 206

atha paṇḍito tesaṁ vacanaṁ sutvā mahārāja tumhākaṁ sīlaṁ
nissāya uppannā vivādakathā kathaṁ dukkathitaṁ sukathitaṁ vā jānissāmīti
vatvā imaṁ gāthamāha
ye paṇḍitā atthadassā bhavanti
bhāsanti te yoniso tattha kāle
kathannu kathānaṁ abhāsitānaṁ
atthaṁ nayeyyuṁ kusalā janindāti.
tattha atthadassāti atthadassanasamatthā. tattha kāleti tasmiṁ
viggahe ārocite yuttapattakāle paṇḍitā tamatthaṁ ācikkhantā
yoniso bhāsanti. atthaṁ nayeyyuṁ kusalāti kusalā chekāpi samānā
abhāsitānaṁ kathānaṁ kathaṁ nu atthaṁ ñāṇena nayeyyuṁ upaparikkheyyuṁ.
janindāti rājāno ālapati. tasmā idantāva me vadetha.
mahāsatto āha
kathaṁ have bhāsati nāgarājā
kathaṁ pana garuḷo venateyyo
gandhabbarājā pana kiṁ vadesi
kathaṁ pana kurūnaṁ rājaseṭṭhoti.
tattha gandhabbarājāti sakkaṁ sandhāyāha.
athassa te gāthamāhaṁsu
khantiṁ have bhāsati nāgarājā
appāhāraṁ garuḷo venateyyo

page number: 207

gandhabbarājā rativippahānaṁ
akiñcanaṁ kurūnaṁ rājaseṭṭhino.
tassattho paṇḍita nāgarājā tāva kopaneyyepi puggale
akkopanasaṁkhātaṁ adhivāsanakhantiṁ vaṇṇeti garuḷo appāhārasaṁkhātaṁ
āhārahetu pāpassa akaraṇaṁ vaṇṇeti sakko pañcakāmaguṇe
rativippahānaṁ vaṇṇeti kururājā nippalibodhabhāvaṁ vaṇṇetīti.
tesaṁ kathaṁ sutvā mahāsatto imaṁ gāthamāha
sabbāni etāni subhāsitāni
na hettha dubbāsitamatthi kiñci
yasmiñca etāni patiṭṭhitāni
ārāvanābhyā susamohitāni
catūhi dhammehi samaṅgibhūtaṁ
taṁ ve naraṁ samaṇamāhu loketi.
tattha etānīti etāni cattāripi guṇajātāni yasmiṁ puggale
sakaṭanābhiyaṁ suṭṭhu samohitāni ārāni viya supatiṭṭhitāni catūhi cetehi
dhammehi samannāgataṁ taṁ puggalaṁ paṇḍitā samaṇaṁ āhu loketi.
evaṁ mahāsatto catunnaṁpi sīlaṁ ekasamameva akāsi.
taṁ sutvā cattāro janā haṭṭhatuṭṭhā thutiṁ karontā imaṁ
gāthamāhaṁsu
tuvaṁ nu seṭṭho tvamanuttarosi
tvaṁ dhammagū dhammavidū sumedho

page number: 208

paññāya pañhaṁ samaviggahitvā
accheccha dhīro vicikicchitāni
accheccha kaṅkhaṁ vicikicchitāni
cundo yathā nāgadantaṁ kharenāti.
tattha tvamanuttarosīti tvaṁ anuttarosi natthi tayā uttaritaro
nāma. dhammagūti dhammassa gopako ceva dhammaññū ca. dhammavidūti
pākaṭadhammo. sumedhoti sundarapañño. paññāyāti attano
paññāya amhākaṁ pañhaṁ suṭṭhu atigaṇhitvā idamettha kāraṇanti
yathābhūtaṁ ñatvā. acchecchāti tvaṁ dhīro amhākaṁ vicikicchitāni
chinda evaṁ chindanto ca chindajja kaṅkhaṁ vicikicchitānīti imaṁ amhākaṁ
āyācanaṁ sampādento. cundo yathā nāgadantaṁ kharenāti yathā
dantakāro sakkaccena hatthidantaṁ chindeyya evaṁ chindāti attho.
evaṁ te cattāropi tassa pañhābyākaraṇena tuṭṭhamānasā
ahesuṁ. atha naṁ sakko dibbadukulena pūjesi garuḷo suvaṇṇamālāya
pūjesi varuṇanāgarājā maṇinā pūjesi dhanañjayarājā gavasahassādīhi pūjesi.
te evamāhaṁsu
nīluppalābhaṁ vimalaṁ anagghaṁ
vatthaṁ idaṁ dhūmasamānavaṇṇaṁ
pañhassa veyyākaraṇena tuṭṭho
dadāmi te dhammapūjāya dhīra
suvaṇṇamālaṁ satapattaphullaṁ

page number: 209

sakesaraṁ ratanasahassamaṇḍitaṁ
pañhassa veyyākaraṇena tuṭṭho
dadāmi te dhammapūjāya dhīra
maṇiṁ anagghaṁ ruciraṁ pabhassaraṁ
kaṇṭhāvasantaṁ maṇibhūsitamme
pañhassa veyyākaraṇena tuṭṭho
dadāmi te dhammapūjāya dhīra
gavaṁ sahassaṁ usabhañca nāgaṁ
ājaññayutte ca rathe dasa ime
pañhassa veyyākaraṇena tuṭṭho
dadāmi te gāmavarāni soḷasāti.
evaṁ sakkādayo mahāsattaṁ pūjetvā sakaṭṭhānameva agamaṁsu.
catuposathakaṇḍaṁ niṭṭhitaṁ.
tesu nāgarājassa bhariyā vimalādevī nāma. sā tassa gīvāyaṁ
pilandhanamaṇiṁ apassantī pucchi deva kuhiṁ pana te maṇīti. bhadde
candabrāhmaṇaputtassa vidhurapaṇḍitassa dhammakathaṁ sutvā pasannacitto
ahaṁ tena maṇinā taṁ pūjesiṁ na kevalañca ahameva sakkopi naṁ
dibbadukulena pūjesi supaṇṇarājā suvaṇṇamālāya pūjesi dhanañjayarājā
gavasahassādīhi taṁ pūjesīti. vimalā dhammakathiko so devāti
bhadde kiṁ vadesi sakalajambūdīpatale buddhuppādakālo viya pavattati
sakalajambūdīpe ekasatarājāno tassa madhuradhammakathāya bajjhitvā

page number: 210

hatthikantavīṇāsarena paluddhā mattavaravāraṇā viya attano attano
raṭṭhāni na gacchanti evarūpo so madhuradhammakathikoti tassa guṇaṁ
vaṇṇesi. sā vidhurapaṇḍitassa guṇakathaṁ sutvā tassa dhammakathaṁ
sotukāmā hutvā cintesi sacāhaṁ vakkhāmi deva ahaṁ tassa dhamma
kathaṁ sotukāmā idheva naṁ ānehīti na me taṁ ānessati yannūnāhaṁ
tassa hadaye dohaḷo me uppannoti gilānālayaṁ kareyyanti. sā
tathā katvā paricārikānaṁ saññaṁ datvā sirisayane nipajji. nāgarājā
upaṭṭhānavelāya taṁ apassanto pucchati kuhiṁ vimalāti. paricārikāhi
gilānā devāti vutte so uṭṭhāyāsanā tassā santikaṁ gantvā
sayanapasse nisīditvā tassā sarīraṁ parimajjanto paṭhamaṁ gāthamāha
paṇḍu kīsiyāsi dubbalā
vaṇṇarūpe na tavedisaṁ pure
vimale akkhāhi pucchitā
kīdisī tuyhaṁ sarīravedanāti.
tattha paṇḍūti paṇḍupalāsavaṇṇā. kīsiyāti kīsā.
dubbalāti appathāmā. vaṇṇarūpe na tavedisaṁ pureti tava vaṇṇasaṁkhātaṁ
rūpaṁ pure īdisaṁ nāhosi niddosaṁ anavajjaṁ taṁ idāni parivattetvā
amanuññabhāvaṁ jātaṁ. vimaleti taṁ ālapati.
athassa sā ācikkhantī dutiyaṁ gāthamāha
dhammo manujesu mātīnaṁ
dohaḷo nāma janinda vuccati

page number: 211

dhammāhaṭaṁ nāgakuñjara
vidhurassa hadayābhipatthayeti.
tattha dhammoti sabhāvo. mātīnanti itthīnaṁ. janindāti
nāgajanassa inda. dhammāhaṭaṁ nāgakuñjara vidhurassa hadayābhipatthayeti
nāgaseṭṭha ahaṁ dhammena samena asāhasiyakammena āhaṭaṁ vidhurassa hadayaṁ
abhipatthayāmi. taṁ me labhamānāya jīvitaṁ atthi alabhamānāya idheva
maraṇanti tassa paññaṁ sandhāyevamāha.
taṁ sutvā nāgarājā tatiyaṁ gāthamāha
candaṁ kho tvaṁ vimale dohaḷāyasi
suriyaṁ vā athavāpi mālutaṁ
dullabhe hi vidhurassa dassane
ko vidhuraṁ idha ānayissatīti.
tattha dullabhehi vidhurassa dassaneti asamadhurassa vidhurassa
dassanameva dullabhaṁ. tassa hi sakalajambūdīparājāno dhammikaṁ
rakkhāvaraṇaguttiṁ paccupaṭṭhapetvā vicaranti. passituṁpi naṁ koci na
labhati taṁ idha ko ānayissatīti.
sā tassa vacanaṁ sutvā alabhamānāya me idheva maraṇanti
parivattitvā tassa piṭṭhiṁ datvā sāṭakakaṇṇena mukhaṁ pidahitvā
nipajji. nāgarājā attano sirigabbhaṁ gantvā sayanapiṭṭhe nisinno
vimalā vidhurassa hadayamaṁsaṁ āharāpetīti saññī hutvā paṇḍitassa
hadayaṁ alabhantiyā vimalāya jīvitaṁ natthi kathannu kho tassa hadayamaṁsaṁ

page number: 212

labhissāmīti cintesi. athassa dhītā irandatī nāma nāgakaññā
sabbālaṅkārapaṭimaṇḍitā mahantena sirivilāsena pitu upaṭṭhānaṁ āgatā
pitaraṁ vanditvā ekamantaṁ ṭhitā pitu indriyavikāraṁ disvā tāta ativiya
domanassappattosi kinnu kho kāraṇanti pucchantī gāthamāha
kinnu tāta tuvaṁ pajjhāyasi
padumaṁ hatthagataṁva te mukhaṁ
kiṁ dummanarūposi issara
mā tvaṁ soci amittatāpanāti.
tattha pajjhāyasīti punappunaṁ cintesi. hatthagatanti hatthena
parimadditaṁ padumaṁ viya te mukhaṁ jātaṁ. issarāti pañcayojanasatikassa
maṇḍalanāgabhavanassa sāmi.
so dhītu vacanaṁ sutvā nāgarājā tamatthaṁ ārocento imaṁ
gāthamāha
mātā hi tava irandati
vidhurassa hadayaṁ dhaniyyati
dullabhe hi vidharassa dassane
ko vidhuraṁ idhamānayissatīti.
tattha dhaniyyatīti pattheti. atha naṁ amma mama santike vidhuraṁ
ānetuṁ samattho natthi tvaṁ mātu jīvitaṁ dehi vidhurassa hadayaṁ ānetuṁ
samatthaṁ bhattāraṁ pariyesāhīti taṁ uyyojento upaḍḍhagāthamāha
bhattāraṁ pariyesanaṁ cara

page number: 213

yo vidhuraṁ idhamānayissatīti.
tattha carāti carāhi.
iti so kilesābhibhūtabhāvena dhītu ananucchavikaṁpi kathaṁ kathesi.
tena vuttaṁ.
pituno ca sā sutvāna vākyaṁ
rattiṁ nikkhamma avassutī carīti.
tattha avassutī carīti bhikkhave sā nāgamāṇavikā pituvacanaṁ
sutvā pitaraṁ assāsetvā mātu santikaṁ gantvā taṁpi assāsetvā
attano sirigabbhaṁ gantvā sabbālaṅkārehi attānaṁ alaṅkaritvā ekaṁ
kusumbhavatthaṁ nivāsetvā ekaṁ ekaṁsaṁ karitvā tameva rattiṁ udakaṁ
dvidhā katvā nāgabhavanato nikkhamitvā himavantappadese samuddatīre
ṭhitaṁ saṭṭhīyojanubbedhaṁ ekaghanaṁ kāḷāgiripabbataṁ nāma añjanagiriṁ gantvā
avassutī kilesāvassutī bhattāraṁ pariyesanaṁ carīti attho. yāni
himavantappadese vaṇṇagandhasampannāni pupphāni tāni āharitvā
sakalapabbatamuddhani maṇiagghikaṁ viya alaṅkaritvā upari tale
pupphasantharaṁ katvā manoramenākārena naccitvā madhuragītaṁ gāyantī
sattamaṁ gāthamāha
ke gandhabbe ca rakkhase
nāge ke kiṁpurise ca mānuse
ke paṇḍite sabbakāmadade
dīgharattaṁ bhattā me bhavissatīti.

page number: 214

tattha ke gandhabbe ca rakkhase nāgeti ko gandhabbo vā
rakkhaso vā nāgo vā. ke paṇḍite sabbakāmadadeti ko etesu
gandhabbādīsu paṇḍito sabbakāmaṁ dātuṁ samattho yo vidhurassa dahayamaṁsaṁ
dohaḷaniyā mama mātu manorathaṁ matthakaṁ pāpetvā mayhaṁ
dīgharattaṁ bhattā bhavissatīti.
tasmiṁ khaṇe vessavaṇamahārājassa bhāgineyyo puṇṇako
nāma yakkhasenāpati tigāvutappamāṇaṁ manomayasindhavaṁ abhiruhitvā
kāḷapabbatamatthake manosilātale yakkhasamāgamaṁ gacchanto taṁ tassā
gītasaddaṁ assosi. anantare attabhāve anubhūtapubbāya itthiyā
gītasaddo chaviādīni chinditvā aṭṭhimiñjaṁ āhacca aṭṭhāsi. so
paṭibaddhacitto hutvā assaṁ parivattitvā sindhavapiṭṭhe nisinnova
bhadde ahaṁ mama paññāya dhammena samena vidhurassa hadayaṁ ānetuṁ
samattho mā cintayīti taṁ assāsento aṭṭhamaṁ gāthamāha
assāsa hessāmi te pati
bhattā te hessāmi anindalocane
paññāhi mama tathāvidhāhi
assāsa hessasi bhariyā mamanti.
tattha anindalocaneti aninditabbalocane. tathāvidhāhīti vidhurassa
hadayamaṁsaṁ āharaṇasamatthāhi. assāsāti assāsāhi assāsaṁ
paṭilabhāhi attamanā hohi. hessasīti bhavissasi.
tena vuttaṁ

page number: 215

avacāsi puṇṇakaṁ irandatī
pubbapathānugatena cetasā
ehi gacchāma pitu mamantike
eseva te etamatthaṁ pavakkhatīti.
tattha pubbapathānugatena cetasāti antare attabhāve
anubhūtapubbasāmike tasmiṁ pubbapatheneva anugatena cetasā. ehi gacchāmāti
bhikkhave so yakkhasenāpati evaṁ vatvā imaṁ assapiṭṭhiṁ āropetvā
nessāmīti cintetvā pabbatamatthake otaritvā tassā hatthaṁ gahaṇatthaṁ
hatthaṁ pasāresi. sā attano hatthaṁ gaṇhituṁ adatvā tena
pasāritahatthaṁ sayaṁ gahetvā sāmi nāhaṁ anāthā mayhaṁ pitā varuṇo nāma
nāgarājā mātā vimalā nāma ehi mama pitu santikaṁ gacchāma
eseva te yathā amhākaṁ maṅgalakiriyāya bhavitabbaṁ evaṁ etamatthaṁ
pavakkhatīti avacāsi.
tamatthaṁ pakāsento satthā āha
alaṅkatā suvasanā mālinī candanussadā
yakkhaṁ hatthe gahetvāna pitusantikamupāgamīti.
tattha pitu santikamupāgamīti pitu santikaṁ upāgami. puṇṇakopi
yakkho paṭihāretvā nāgarājassa santikaṁ gantvā irandatiṁ
yācanto āha
nāgavara vaco suṇāhi me
paṭirūpaṁ paṭipajja suṅkayaṁ

page number: 216

paṭthemihaṁ arandatiṁ
tāya samaṅgiṁ karohi maṁ tuvaṁ
sataṁ hatthī sataṁ assā sataṁ assatarī rathā
sataṁ balabhiyyo puṇṇā nānāratanassa kevalā
te nāga paṭipajjassu dhītaraṁ dehi irandatinti.
tattha suṅkayanti attano kulappadesānurūpaṁ dhītu suṅkadhanaṁ paṭipajja
gaṇhāhi. tāya samaṅgiṁ karohi maṁ tuvanti maṁ tāya saddhiṁ
samaṅgībhūtaṁ karohi. balabhiyyoti bhaṇḍasakaṭāyo. nānāratanassa
kevalāti nānāratanassa sakalapuṇṇā.
atha naṁ nāgarājā āha
yāva āmantaye ñātī mitte ca suhadajjane
anāmantaṁ katakammaṁ taṁ pacchā anutappatīti.
tattha yāva āmantayeti bho yakkhasenāpati ahaṁ tuyhaṁ dhītaraṁ
demi no na demi thokaṁ pana āgamehi yāva āmantaye ñātīti
ñātakepi yāva jānāpemi. taṁ pacchā anutappatīti itthiyo hi
gatagataṭṭhāne abhiramantipi nābhiramantipi anabhiratikāle ñātakādayo
amhehi saddhiṁ anāmantetvā kataṁ kammaṁ nāma evarūpaṁ hotīti
ussukkaṁ na karonti evantaṁ kammaṁ pacchā anutāpaṁ āvahatīti
vadati.
tato so varuṇo nāgo pavisitvā nivesanaṁ
bhariyaṁ āmantayitvāna idaṁ vacanamabravi

page number: 217

ayaṁ so puṇṇako yakkho yācati maṁ irandatiṁ
bahunā vittalābhena tassa dema piyaṁ mamanti.
tattha pavisitvāti puṇṇakaṁ tattheva ṭhapetvā sayaṁ uṭṭhāya
yatthassa bhariyā nipannā taṁ nivesanaṁ pavisitvā. piyaṁ mamanti mama
piyaṁ dhītaraṁ tassa bahuvittalābhena demāti pucchati.
vimalā āha
na dhanena na vittena 1- labbhā amhaṁ irandatī
sace hi kho hadayaṁ paṇḍitassa
dhammena laddhā idha māhareyya
etena vittena kumāri labbhā
nāññaṁ dhanaṁ uttariṁ patthayāmāti.
tattha amhaṁ irandhatīti amhākaṁ dhītā irandatī. etena
cittenāti etena tuṭṭhākāreneva
tato so varuṇo nāgo nikkhamitvā nivesanā
puṇṇakāmantayitvāna idaṁ vacanamabravi
na dhanena na vittena labbhā amhaṁ irandatī
sace tuvaṁ hadayaṁ paṇḍitassa
dhammena laddhā idhamāharesi
etena vittena kumāri labbhā
nāññaṁ dhanaṁ uttariṁ patthayāmāti.

footnote: 1 cittenātipi pāṭho

page number: 218

tattha puṇṇakāmantayitvānāti puṇṇakaṁ āmantayitvā.
puṇṇako āha
yaṁ paṇḍito tyeke vadanti loke
tameva bāloti punāhu aññe
akkhāhi me vippavadanti cettha
kaṁ paṇḍitaṁ nāga tuvaṁ vadesīti.
tattha yaṁ paṇḍitoti so kira hadayaṁ paṇḍitassāti sutvā
cintesi yaṁ eke paṇḍitoti vadanti tameva aññe bāloti kathenti
kiñcāpi me irandatiyā vidhuroti akkhātaṁ tathāpi tattato jānituṁ
pucchissāmi nanti tasmā evamāha.
nāgarājā āha
korabyarājassa dhanañjayassa
yadi te suto vidhuro nāma kattā
ānehi taṁ paṇḍitaṁ dhammaladdhā
irandatī pādacarāva te hotūti.
tattha dhammaladdhāti dhammena labhitvā. pādacarāvāti pādaparicārikā
hutvā
idañca sutvā varuṇassa vākyaṁ
uṭṭhāya yakkho paramappītito
tattheva santo purisaṁ asaṁsi
ānehi ājaññamidheva yuttanti.

page number: 219

tattha asaṁsīti attano upaṭṭhākaṁ āṇāpesi. ājaññanti
kāraṇākāraṇajānanakaṁ sindhavaṁ. yuttanti kappitaṁ.
jātarūpamayā kaṇṇā kācamhicamayā khurā
jambonadassa pākassa suvaṇṇassa uracchadoti.
tattha jātarūpamayāti tameva sindavaṁ vaṇṇento āha. tassa hi
manomayasindhavassa jātarūpamayā kaṇṇā. kācamhicamayā khurāti tassa
khurā rattamaṇimayāti attho. jambonadassa pākassāti jamborasato
jātassa pākassa rattasuvaṇṇassa mayo uracchado.
so puriso tāvadeva taṁ sindhavaṁ ānesi. puṇṇako taṁ
abhiruyha ākāsena pakkhanditvā vessavaṇassa santikaṁ gantvā
nāgabhavanaṁ vaṇṇetvā taṁ pavuttiṁ ārocesi. tassa atthassa
pakāsanatthaṁ idaṁ vuttaṁ
devavāhavahaṁ yānaṁ assamāruyha puṇṇako
alaṅkato kappitakesamassu
pakkāmi vehāyasamantalikkhe
sapuṇṇako kāmarāgena giddho
irandatiṁ nāgakaññaṁ jigiṁsaṁ
gantvāna taṁ bhūtapatiṁ yasassiṁ
iccabravi vessavaṇakuveraṁ
bhogavatī nāma mandire
vāsā hiraññavatīti vuccati

page number: 220

nagare nimmite kāñcanamaye
maṇḍalassa uragassa niṭṭhitaṁ
aṭṭālakā oṭṭhagīviyo
lohitaṅgassa masāragallino
pāsādettha silāmayā
sovaṇṇaratanena chāditā
ambātilakā ca jambuyo
sattapaṇṇā muccalindaketakā
piyaṅgukā uddālakā sahā
upari bhaṇḍakā sinduvāritā
campeyyakā nāgamallikā
bhaginīmālā atthettha koliyā
ete dumā parināmitā
sobhayanti uragassa mandire
khajjurettha silāmayā sovaṇṇadhuvapupphitā (bahū)
yattha vasatopapātiko
nāgarājā varuṇo mahiddhiko
tassa komārikā bhariyā
vimalā kāñcanavelliviggahā
kāḷā taruṇāva uggatā
picumaṇḍatthanī 1- cārudassanā

footnote: 1 pucimandathanītipi pāṭho

page number: 221

lākhārasarattasucchavī
kaṇikārāva nivātapupphitā
tidivokkacarāva accharā
vijjuvabbhaghanāva nissitā
sā dohaḷinī suvimhitā
vidhurassa hadayaṁ dhanīyati
taṁ nesaṁ dadāmi issara
tena te denti irandatiṁ mamanti.
tattha devavāhavahanti vahitabbo vāho devasaṁkhātaṁ vāhaṁ vahatīti
devavāhavaho. yānanti nayanti gacchanti etenāti yānaṁ.
kappitakesamassūti maṇḍanavasena susaṁvihitakesamassu. devānaṁ pana
kesamassukammaṁ nāma natthi vicittakathitena kathanti. jigiṁsanti patthayanto.
vessavaṇanti visānāya rājadhāniyā issararājānaṁ. kuveranti evaṁ
nāmakaṁ. bhogavatī nāmāti sampannabhogatāya evaṁ laddhanāmaṁ.
mandireti mandiraṁ bhavananti attho. vāsā hiraññavatīti nāgarājassa
vasanaṭṭhānattā vāsāti ca kāñcanavatiyā suvaṇṇapākāreneva
parikkhittattā hiraññavatīti ca vuccati. nagare nimmiteti nagaraṁ nimmitaṁ.
kāñcanamayeti suvaṇṇamayaṁ. maṇḍalassāti bhogamaṇḍalena
samannāgatassa. niṭṭhitanti karaṇapariniṭṭhitaṁ. oṭṭhagīviyoti
oṭṭhagīvasaṇṭhānena katā. lohitaṅgassa masāragallinoti rattamaṇimayā
masāragallamayā aṭṭālakā. pāsādetthāti ettha nāgabhavane

page number: 222

pāsādā. silāmayāti maṇimayā. sovaṇṇaratanenāti
suvaṇṇasaṁkhātena ratanena suvaṇṇiṭṭhakāhi chāditāti attho. sahāti
sahakārā. upari bhaṇḍakāti pārichattakadumā. uddālakāti
uddālakajātikāyeva rukkhā. campeyyakā nāgamallikāti campeyyakāca
nāgā ca mallikā ca. bhaginimālā atthettha koliyāti bhaginīmālā
ceva atthi ettha nāgabhavane koliyā ca nāma rukkhā. ete
dumā parināmitāti ete pupphūpagā phalūpagā rukkhā aññamaññaṁ
saṁghaṭasākhā parināmitā ākulasamākulā. khajjuretthāti khajjurarukkhā
ettha. silāmayāti indanīlamaṇimayā. sovaṇṇadhuvapupphitāti te
pana suvaṇṇapupphehi niccaṁ pupphitā. yattha vasatopapātikoti yattha
nāgabhavane upapātiko nāgarājā vasati. kāñcanavelliviggahāti
suvaṇṇarāsisassirīkasarīrā. kāḷā taruṇāva uggatāti vilāsayuttatāya
mandavāteritā kāḷavallīpavālā viya uggatā. picumaṇḍatthanīti
nimbaphalasaṇṭhānathanayugalā. lākhārasarattasucchavīti hatthapādatalacchaviṁ
sandhāya vuttaṁ. tidivokkacarāti tidasabhavanacarā. vijjuvabbhaghanāti
abbhaghanato ghanabalāhakantarato nissitā vijjulatā viya. taṁ nesaṁ
dadāmīti taṁ tassa hadayaṁ ahaṁ tesaṁ demi evaṁ jānassu. issarāti
mātulaṁ ālapati.
iti so vessavaṇena ananuññāto gantuṁ avisahitvā taṁ
anujānāpetuṁ etāhi ettakāhi gāthāhi kathesi. vessavaṇo pana
tassa kathaṁ na suṇoti. kiṁ kāraṇāti. dvinnaṁ devaputtānaṁ

page number: 223

vimānāṭṭaṁ upacchindati. puṇṇako attano vacanassa asutabhāvaṁ
ñatvā jitadevaputtassa santikaṁ gantvā aṭṭhāsi. vessavaṇo aṭṭaṁ
vicinitvā parājitaṁ anuṭṭhāpetvā itaraṁ gaccha tava vimāne vasāhīti
āha. puṇṇako gaccha tavanti vuttakkhaṇeyeva mayhaṁ mātulena
mama pesitabhāvaṁ jānathāti katipaye devaputte sakkhī katvā heṭṭhā
vuttanayeneva sindhavaṁ āharāpetvā taṁ abhiruhitvā pakkāmi.
tamatthaṁ pakāsento satthā āha
so puṇṇako bhūtapatiṁ yasassiṁ
āmantaya vessavaṇaṁ kuveraṁ
tattheva santo purisaṁ asaṁsi
ānehi ājaññamidheva yuttaṁ
jātarūpamayā kaṇṇā kācamhicamayā khurā
jambonadassa pākassa suvaṇṇassa uracchado
devavāhavahaṁ yānaṁ assamāruyha puṇṇako
alaṅkato kappitakesamassu
pakkāmi vehāya samantalikkheti.
tattha āmantayāti āmantetvā.
so okāsena gacchantoyeva cintesi vidhurapaṇḍito
mahāparivāro na sakkā mayā taṁ gaṇhituṁ dhanañjayakorabyo pana jūtacittako
taṁ jūtena jinitvā vidhuraṁ gaṇhissāmi ghare panassa bahūni ratanāni
appagghena lakkhena ratanena jūtaṁ na kīḷissati yo rājānaṁ jinissati so

page number: 224

mahaggharatanaṁ harituṁ vaṭṭati aññaṁ ratanaṁ rājā na gaṇhissati rājagahanagarasāmante
vipulapabbatantare cakkavattirañño paribhogaṁ maṇiratanaṁ
atthi mahānubhāvaṁ taṁ gahetvā tena rājānaṁ palobhetvā rājānaṁ
janissāmīti. so tathā akāsi.
tamatthaṁ pakāsento satthā āha
so agamā rājagahaṁ surammaṁ
aṅgassa rañño nagaraṁ durāsadaṁ
bahutabhakkhaṁ bahuannapānaṁ
masakkasāraṁ viya vāsavassa
mayūrakoñcagaṇasaṁghuṭṭhaṁ
dijābhisaṁghuṭṭhaṁ dijasaṁghasevitaṁ
nānāsakuṇābhirudaṁ suvaṅgaṇaṁ
pupphābhikiṇṇaṁ himavaṁva pabbataṁ
sapuṇṇako vipulamabhiruyha
siluccayaṁkiṁpurisā bhikiṇṇaṁ
anvesamāno maṇiratanaṁ oḷāraṁ
tamaddasa pabbatakūṭamajjheti.
tattha aṅgassa raññoti tadā aṅgassa rañño magadharajjaṁ
ahosi. tena vuttaṁ. durāsadanti paccatthikehi durāsadaṁ.
masakkasāraṁ viya vāsavassāti masakkasārasaṁkhāte sinerupabbate māpitattā
masakkasāranti laddhanāmaṁ vāsavassa bhavanaṁ viya. dijābhisaṁghuṭṭhanti

page number: 225

aññehi pakkhīhi abhisaṁghuṭṭhaṁ ninnāditaṁ. nānāsakuṇābhirudanti madhurassarena
gāyantehi viya nānāvidhehi sakuṇehi abhirudaṁ abhigītanti
attho. suvaṅgaṇanti sundarāṅgaṇaṁ manuññatalaṁ. himavaṁva pabbatanti
himavantaṁ pabbataṁ viya. vipulamabhiruyhāti bhikkhave so puṇṇako
evarūpaṁ vipulapabbataṁ abhiruyha. pabbatakūṭamajjheti pabbatakūṭabbhantare
taṁ maṇiṁ addasa.
disvā maṇiṁ pabhassaraṁ jotimantaṁ
dhanārahaṁ maṇiratanaṁ uḷāraṁ
daddalhamānaṁ yasasā yasassinaṁ
obhāsatī vijjurivantalikkhe
tamaggahī veḷuriyaṁ mahagghaṁ
manoharannāma mahānubhāvaṁ
ājaññamāruyha anomavaṇṇo
pakkāmi vehāyasamantalikkheti.
tattha dhanāharanti manasā abhipaṭṭhitassa dhanassa āharaṇasamatthaṁ.
daddalhamānanti jajjalamānaṁ. yasasāti mahāparivāramaṇigaṇena.
obhāsatīti taṁ maṇiratanaṁ ākāse vijjuriva obhāsati. tamaggahīti taṁ
maṇiratanaṁ aggahi. manoharannāmāti manasā cintitaṁ āharituṁ sakkotīti
evaṁ laddhanāmaṁ. taṁ maṇiratanaṁ kumbhiro nāma yakkho kumbhaṇḍasatasahassaparivāro
rakkhati. so pana tena kujjhitvā olokitamatteyeva
bhītatasito palāyitvā cakkavāḷapabbataṁ patvā kampamāno

page number: 226

olokento aṭṭhāsi. iti so naṁ palāpetvā puṇṇako maṇiratanaṁ
aggahi. so taṁ gahetvā ākāsena gacchanto taṁ nagaraṁ patto.
tamatthaṁ pakāsento satthā āha
so agamā nagaraṁ indapattaṁ
oruyhupāgañchi sabhaṁ kurūnaṁ
samāgate ekasataṁ samagge
āhuyittha yakkho avikampamāno
konīdha raññaṁ varamābhijeti
kamābhijeyyāma varaddhanena
kamanuttaraṁ ratanavaraṁ jināma
ko vāpi no jeti varaddhanenāti.
tattha oruyhupāgañchi sabhaṁ kurūnanti bhikkhave so puṇṇako
yakkho assato oruyha assaṁ adissamānarūpaṁ ṭhapetvā māṇavakavaṇṇena
kurūnaṁ sabhaṁ upagato. ekasatanti ekasatarājāno asambhīto
hutvā konīdhāti ādinā vadanto jutena āhuyittha. konīdhāti
ko nu imasmiṁ rājasamāgame. raññanti rājūnaṁ antare.
varamābhijetīti amhākaṁ santakaṁ seṭṭharatanaṁ abhijeti ahaṁ jināmīti vattuṁ
ussahati. kamābhijeyyāmāti kaṁ vā mayaṁ jineyyāma. varaddhanenāti
uttamadhanena. kamanuttaranti jinantā ca mayaṁ kataraṁ rājānaṁ anuttaraṁ
ratanaṁ varaṁ jināma. ko vāpi no jetīti atha vā ko rājā amhe
varadhanena jināti. iti so catūhi padehi korabyameva ghaṭṭeti.

page number: 227

atha rājā mayā ito pubbe evaṁ sūro hutvā kathento
nāma na diṭṭhapubbo ko nukho esoti cintetvā pucchanto gāthamāha
kuhiṁ nu raṭṭhe tava jātibhūmi
na korabyasseva vaco tavedaṁ
abhītosi no vaṇṇanibhāya sabbe
akkhāhi me nāmañca bandhave cāti
tattha na korabyassevāti kururaṭṭhe vāsikasseva tava vacanaṁ na hoti.
taṁ sutvā itaro ayaṁ rājā mama nāmaṁ pucchati puṇṇako nāma
dāso hoti sacāhaṁ puṇṇakosmīti vakkhāmi esa eko dāso kasmā
maṁ pagabbhatāya evaṁ vadatīti avamaññissati anantarātīte attano
attabhāve nāmamassa kathessāmīti cintetvā gāthamāha
kaccāyano māṇavakosmi rāja
anūnanāmo iti māhuyanti
aṅgesu me ñātakā bandhavā ca
atthena devasmi idhānuppattoti.
tattha anūnanāmoti naonanāmo iminā attano puṇṇanāmameva
paṭicchannaṁ katvā kathesi. iti māhuyantīti iti maṁ āhuyanti
pakkosanti ñātayo. aṅgesūti aṅgaraṭṭhe kālacampākanagare vasanti.
atthena devasmīti deva jūtakīḷanatthena idhānuppattosmi.
atha naṁ rājā māṇava tvaṁ jūtena jito kiṁ dassasi kinte
atthīti pucchanto gāthamāha

page number: 228

kiṁ māṇavassa ratanāni atthi
ye taṁ jinanto hare akkhadhutto
bahūni raññaṁ ratanāni atthi
te tvaṁ daliddo kathamāhuyesīti.
tassattho kiṁ tāni bhoto māṇavassa ratanāni atthi. ye
taṁ jinantoti yāni taṁ jinanto akkhadhutto āharāti vatvā hareyya
rājūnaṁ pana nivesane bahūni ratanāni atthi te rājāno evaṁ bahudhane
tvaṁ daliddo samāno kathaṁ jūtena āhuyasīti.
tato puṇṇako āha
manoharo nāma maṇi mamāyaṁ
dhanāharaṁ maṇiratanaṁ uḷāraṁ
idañca ājaññaṁ amittatāpanaṁ
etaṁ me jinitvā hare akkhadhuttoti.
pālipotthakesu pana mama maṇi vijjati lohitaṅgoti likkhitaṁ.
so pana maṇi veḷuriyo tasmā idameva sameti. tattha ājaññanti
imaṁ ājāniyāssañca maṇiñcāti etaṁ me ubhayaṁ hareyya akkhadhuttoti
assaṁ dassanto evamāha.
taṁ sutvā rājā gāthamāha
eko maṇi māṇava kiṁ karissati
ājāniye ko pana kiṁ karissati
bahūni raññaṁ ratanāni atthi

page number: 229

ājāniyā vātajavā anappakāti.
. dohaḷinīkaṇḍaṁ niṭṭhitaṁ.
so rañño kathaṁ sutvā mahārāja kiṁ nāmetaṁ vadetha eko
asso assasahassānaṁ lakkhaṁ hoti eko maṇi maṇisahassānaṁ lakkhaṁ
hoti na hi sabbe assā ekasadisā imassa tāva javaṁ passathāti
vatvā assaṁ abhiruhitvā pākāramatthakena pesesi. sattayojanikaṁ
nagaraṁ assehi gīvāya gīvaṁ paharantehi parikkhittaṁ viya ahosi.
athānukkamena asso na paññāyi. yakkhopi na paññāyi. udare
baddharattapaṭova ekaparikkhittaṁ viya ahosi. so assato oruyha
diṭṭho te mahārāja assassa vegoti vatvā āma diṭṭhoti vutte
idāni puna mahārāja passāhīti vatvā assaṁ antonagaruyyāne pokkharaṇiyaṁ
udakapiṭṭhe pesesi. asso khuraggāni atementova pakkhandhi.
atha naṁ padumapattesu vicarāpetvā pāṇiṁ paharitvā hatthaṁ pasārasei.
asso āgantvā pāṇitale patiṭṭhāsi. tato vaṭṭatve evarūpaṁ
assaratanaṁ narindāti vatvā vaṭṭati māṇavāti vutte mahārāja assaratanaṁ
tāva tiṭṭhatu maṇiratanassānubhāvaṁ passathāti vatvā tassānubhāvaṁ
pakāsento gāthamāha
idañca me maṇiratanaṁ passa tvaṁ dīpaduttama
itthīnaṁ viggahā cettha purisānañca viggahā
migānaṁ viggahā cettha sakuṇānañca viggahā
nāgarāje supaṇṇe ca maṇimhi passa nimmitanti.

page number: 230

tattha itthīnanti tasmiṁ maṇiratane alaṅkatapaṭiyattā anekā
itthīviggahā tathā purisaviggahā nānappakārā migapakkhisaṁghā senāgaṇādīni
paññāyanti tāni dassento evamāha. nimmitanti idaṁ
evarūpaṁ accherakaṁ maṇimahi nimmitaṁ passathāti
aparaṁpi dassento gāthamāha
hatthānīkaṁ rathānīkaṁ asse pattī dhajāni ca
caturaṅginimaṁ senaṁ maṇimhi passa nimmitaṁ
hatthārohe anīkaṭṭhe rathike pattikārake
balaggāni viyūhāni maṇimhi passa nimmitanti
tattha balaggānīti balāneva. viyūhānīti bayūhavasena ṭhitāni.
puraṁ aṭṭālasampannaṁ bahupākāratoraṇaṁ
siṁghāṭake subhūmiyo maṇimhi passa nimmitaṁ
esikā ca parikhāyo palīghaṁ aggaḷāni ca
aṭṭālake ca dvāre ca maṇimhi passa nimmitaṁ
tattha puranti nagaraṁ. aṭṭālasampannanti pākāravatthunā
sampannaṁ. bahupākāratoraṇanti uccapākāratoraṇadvāraṁ. siṁghāṭaketi
catukkāni. subhūmiyoti nagarupacārehi vicittā rammaṇīyaṁ bhūmiyo.
esikāti nagaradvāresu upaṭṭhāpite esikathambhe. palīghanti palīghaṁ
ayameva vā pāṭho. aggaḷānīti nagaradvārakavātāni. aṭṭalake
cāti gopurāni ca.
passa toraṇamaggesu nānādijagaṇā bahū

page number: 231

haṁsā koñcā mayurā ca cakkavākā ca kukkuhā
kuṇālakā bahū citrā sikhiṇḍī jīvajīvakā
nānādijagaṇākiṇṇaṁ maṇimhi passa nimmitaṁ.
tattha toraṇamaggesūti etasmiṁ nagare toraṇamaggesu.
kuṇālakāti kāḷakokilā. citrāti citrapattakokilā.
passa nagaraṁ supākāraṁ abbhūtaṁ lomahaṁsanaṁ
samussitadhajaṁ rammaṁ suvaṇṇabālukasanthataṁ
passettha paṇṇasālāyo vibhattā bhāgaso mitā
nivesane nivese ca sandhibyuḷhe ca vīthiyo.
tattha supākāranti kāñcanapākāraparikkhittaṁ. paṇṇasālāyoti
nānābhaṇḍiyaparipuṇṇe āpaṇe. nivesane nivese cāti gehāni
ceva gehavatthūni ca. sandhibyuḷaheti gharasandhiyo ca anibbiddharacchā
ca. vīthiyoti nibbiddhavīthiyo ca.
pānāgāre ca soṇḍe ca sūṇā odaniyā gharā
vesī ca gaṇikāyo ca maṇimhi passa nimmitaṁ
mālākāre ca rajake gandhike atha dussike
suvaṇṇakāre maṇikāre maṇimhi passa nimmitaṁ
āḷārike ca sūde ca naṭṭanaṭṭakagāyake
pāṇissare kumbhathūnike maṇimhi passa nimmitaṁ.
tattha soṇḍe cāti attano anurūpehi kaṇṭhakaṇṇapilandhanehi
samannāgate āpānabhūmiṁ sajjitvā nisinne surāsoṇḍe ca.

page number: 232

āḷāriketi sūpike. sūdeti bhattakārake. pāṇissareti pāṇippahārena
gāyante. kumbhathūniketi ghaṭadaddarivādaketi.
passa bherīmudiṅgā ca saṁkhā paṇḍavadendimā
sabbañca tālāvacaraṁ maṇimhi passa nimmitaṁ
sammatālañca vīṇañca naccagītaṁ suvāditaṁ
turiyatāḷitasaṁghuṭṭhaṁ maṇimhi passa nimmitaṁ
laṅghikā muṭṭhikā cettha māyākārā ca sobhiyā
vetālike ca jalle ca maṇimhi passa nimmitaṁ.
tattha sammatālanti khadirādikatasammañceva kaṁsatālañca.
turiyatāḷitasaṁghuṭṭhanti nānāturiyānaṁ puthusamatāḷitañceva saṁghuṭṭhañca.
muṭṭhikāti muṭṭhikamallā. sobhiyāti nagarasobhaṇā itthī sampannarūpā
purisā ca. vetāliketi vetālā uṭṭhāpake. jalleti kesamassu
karonte nahāpite.
samajjā cettha vattanti ākiṇṇā naranāribhi
mañcātimañce bhūmiyo maṇimhi passa nimmitaṁ.
tattha mañcātimañceti mahāmañcānaṁ upari baddhamañce.
bhūmiyoti rammaṇīyā samajjabhūmiyo.
passa malle samajjasmiṁ pothente diguṇaṁ bhujaṁ
nīhate nīhatamāne ca maṇimhi passa nimmitaṁ.
tattha samajjasminti mallaraṅge. nīhateti nīhanitvā jinitvā
ṭhite. nīhatamāneti parājite.

page number: 233

passa pabbatapādesu nānāmigagaṇā bahū
sīhā bayagghā varāhā ca acchako kataracchayo
palasatā ca gavajā ca mahisā rohitā rurū
eṇeyyā sarabhā ceva gaṇino nikkasūkarā
kaddalīmigā bahū citrā viḷārā sasakaṇṇakā
nānāmigagaṇākiṇṇaṁ maṇimhi passa nimmitaṁ.
tattha palasatāti khaggamigā. balasatātipi pāṭho. gavajāti
gavayo. sarabhāti ekā migajātikā tathā gaṇino ceva nikkasūkarā
ca. bahū citrāti nānappakāravicitrā migā. viḷārāti
araññaviḷārā. sasakaṇṇakāti sasā ca kaṇṇakā ca.
najāyo supatitthāyo sovaṇṇabālukasaṇṭhitā
acchā vasanti ambuyo macchagumbanivesitā
kumbhilā makarā cettha suṁsumārā ca kacchapā
pāṭhīnā bahusā macchā balajā muñjarohitā.
tattha najāyoti nadiyo. sovaṇṇabālukasaṇṭhitāti suvaṇṇabālukāya
saṇṭhitatalā. kumbhilāti ime sattā evarūpā jalacarā
antonadiyaṁ vicaranti tepi maṇimhi passa nimmitaṁ.
nānādumagaṇākiṇṇā nānādijagaṇāyutā
veḷuriyaphalakarodāyo maṇimhi passa nimmitaṁ.
tattha veḷuriyaphalakarodāyoti veḷuriyaphalakapāsāṇesu paharitvā
tassa saddena rukkhasakuṇāyo saddaṁ karontiyo.

page number: 234

passettha pokkharaṇiyo suvibhattā catuddisā
nānādijagaṇākiṇṇā puthulomacchasevitā
samantūdakasampannaṁ mahiṁ sāgarakuṇḍalaṁ
upetaṁ vanarājebhi maṇimhi passa nimmitaṁ.
tattha puthulomacchasevitāti mahāmacchanivesitā. vanarājebhīti
vanarājīhi ayameva vā pāṭho.
purato videhe passa goyāniye ca pacchato
kuruyo jambūdīpañca maṇimhi passa nimmitaṁ
passa candañca suriyañca obhāsente catuddisā
sineruṁ anupariyāyante maṇimhi passa nimmitaṁ
sineruṁ himavantañca sāgarañca mahiddhiyaṁ
cattāro ca mahārāje maṇimhi passa nimmitaṁ
ārāme vanagumbe ca pāṭiye ca siluccaye
ramme kiṁpurisā kiṇṇe maṇimhi passa nimmitaṁ
pārusakaṁ cittalataṁ missakaṁ nandanaṁ vanaṁ
vejayantañca pāsādaṁ maṇimhi passa nimmitaṁ
sudhammaṁ tāvatiṁsañca pāricchattañca pupphitaṁ
erāvaṇaṁ nāgarājānaṁ manimhi passa nimmitaṁ
passettha devakaññāyo nabhā vijjurivuggatā
nandane vicarantiyo maṇimhi passa nimmitaṁ
passettha devakaññāyo devaputtapalobhinī

page number: 235

devaputte rammamāne maṇimhi passa nimmitaṁ.
tattha videheti pubbavidehadīpaṁ. goyāniye cāti amaragoyānadīpaṁ.
kuruyo jambūdīpañcāti uttarakuruyo ca jambūdīpañca.
anupariyāyanteti ete candimasuriye sineruṁ anupariyāyante. pāṭiyeti
pattharitvā ṭhapite viya piṭṭhipāsāṇe.
parosahassaṁ pāsāde veḷuriyaphalakasanthate
pajjalantena vaṇṇena maṇimhi passa nimmitaṁ
tāvatiṁse ca yāme ca tusite cāpi nimmite
parinimmitavasavattino maṇimhi passa nimmitaṁ
passettha pokkharaṇiyo vippasannodakā sucī
maṇḍālakehi sañchannā padumuppalakehi ca.
tattha parosahassanti tāvatiṁsabhavane atirekasahassapāsāde.
dasettha rājiyo setā dassanīyā manoramā
cha piṅgalā paṇṇarasā haliddā ca catuddasa
vīsati tattha sovaṇṇā vīsati rajatāmayā
indagopakavaṇṇābhā tāva dissanti tiṁsati
dasettha kāḷiyo cha ca mañjeṭṭhā pañcavīsati
missā bandhakapupphehi nīluppalavicittakā
evaṁ sabbaṅgasampannaṁ acchimantaṁ pabhassaraṁ
odhisuṅkaṁ mahārāja passa tvaṁ dīpaduttamāti.
tattha dasettha rājiyoti tasmiṁ maṇikkhandhe dasa setā rājiyo.

page number: 236

cha piṅgalā paṇṇarasāti ekavīsati piṅgalarājiyo. haliddāti
haliddakavaṇṇā catuddasa. tiṁsatīti indagopakavaṇṇābhā tiṁsa rājiyo.
cha cāti dasa ca cha ca soḷasa kāḷarājiyo. mañjeṭṭhā
pañcavīsatīti pañcavīsati mañjeṭṭhakavaṇṇā passa. missā bandhakapupphehīti
vicittakāḷa mañjeṭṭhavaṇṇā rājiyo etehi pupphehi missā vicittakā
passa. ettha hi kāḷarājiyo bandhajīvapupphehi missā mañjeṭṭharājiyo
nīluppalehi vicittakā. odhisuṅkanti suṅkakoṭṭhāsaṁ. yo
maṁ jūtena jinissati tassimaṁ suṅkakoṭṭhāsaṁ bhavissatīti vadati.
aṭṭhakathāyampana hotu suṅkaṁ mahārājātipi pāṭho. tassattho
dīpaduttama passa tvaṁ imaṁ evarūpaṁ maṇiṁ idamme mahārāja suṅkaṁ
hotu yo maṁ jūtena jinissati tassidaṁ bhavissatīti.
maṇikaṇḍaṁ niṭṭhitaṁ.
evaṁ vatvā puṇṇako mahārāja ahaṁ tāva jūtena jito imaṁ
maṇiratanaṁ dassāmi tvaṁ pana kiṁ dassasīti āha. tāta mama sarīrañca
setacchattañca aggamahesiñca ṭhapetvā sesaṁ mama santakaṁ tava suṅkaṁ
hotūti. tena hi deva mā cirāyi ahaṁ dūrāgato jūtamaṇḍalaṁ
sajjāpehīti āha. rājā amacce āṇāpesi. te khippaṁ
jūtasālaṁ sajjetvā rañño varapotthakattharaṇaṁ attharitvā
sesarājūnañcāpi āsanāni paññāpetvā puṇṇakassāpi paṭirūpaṁ āsanaṁ
paññāpetvā rañño kālaṁ ārocesuṁ.
tato puṇṇako rājānaṁ gāthāya ajjhabhāsi

page number: 237

upāgataṁ rāja upehi lakkhaṁ
netādisaṁ maṇiratanaṁ tavatthi
dhammena jiyyāma asāhasena
jito ca no khippamavākarohīti.
tassattho mahārāja jūtasālāya kammaṁ upagataṁ niṭṭhitaṁ etādisaṁ
maṇiratanaṁ tava natthi mā papañcaṁ karohi. upehi lakkhanti akkhehi
kīḷanaṭṭhānaṁ jūtasālaṁ upagaccha kīḷantā ca mayaṁ dhammena jineyyāma
dhammeneva no asāhasena jayo hotu sace pana tvaṁ jito bhavissasi
atha no khippamavākarohīti papañcaṁ akatvā jitadhanaṁ dadeyyāsīti.
atha naṁ rājā māṇava tvaṁ mamaṁ rājāti mā bhāyi dhammeneva
no asāhasena jayaparājayo bhavissatīti āha.
taṁ sutvā puṇṇako amhākaṁ dhammeneva jayaparājayabhāvaṁ
jānāthāti te rājāno sakkhiṁ karonto gāthamāha
pañcāla paccuggatasūrasena
macchā ca maddā saha kekakebhi
passantu no te asathena yuddhaṁ
na no sabhāyaṁ na karonti kiñcīti.
tattha paccuggatāti uggatattā paññātattā pākatattā
pañcālarājānameva ālapati. macchā cāti tavañca samma maccharaṭṭhe rāja.
maddāti maddarāja. saha kekakebhīti kekakehi nāma janapadehi saha
vattamānakekarāja tavañca. atha vā sahasaddaṁ kekakebhīti padassa

page number: 238

pacchato ṭhapetvā paccuggatasaddañca sūrasenavisesanaṁ katvā pañcāla
paccuggata sūrasenamaccharājā ca maddā ca kekakebhi saha sesarājāno
cāti evamettha attho veditabbo. passantu no teti amhākaṁ
davinnaṁ ete rājāno asathena akkhayuddhaṁ passantu. na no sabhāyaṁ
na karonti kañcīti ettha noti nipātamattaṁ. na sabhāyaṁ kiñci
sakkhiṁ na karonti khattiyāpi brāhmaṇāpi karontiyeva tasmā sace
tumhe kiñci akāraṇaṁ uppajjati na no sutaṁ na no diṭṭhanti
vattuṁ na labhissatha appamattā hothāti evaṁ yakkhasenāpatiṁ sakkhiṁ
akāsi.
atha rājā ekasatarājaparivuto puṇṇakaṁ gahetvā jūtasālaṁ pāvisi.
sabbepi paṭirūpāsane nisīdiṁsu. rajataphalake suvaṇṇapāsake ṭhapayiṁsu.
puṇṇakopi turitaturito mahārāja pāsakesu āyā nāma mālī sāvatī
bahulī santibhadrādayo catuvīsati tesu tumhe attano ruccanakaṁ āyaṁ
gaṇhathāti āha. rājā sādhūti bahulaṁ gaṇhi puṇṇako sāvatiṁ
gaṇhi. atha naṁ rājā āha tenahi tāta māṇava pāsake
pātehīti. mahārāja paṭhamaṁ mama vāro na pāpuṇāti tumhe
pāsake pātethāti. rājā sādhūti sampaṭicchi. tassa pana tatiye
attabhāve mātā bhūtapubbā ārakkhadevatā atthi tassā ānubhāvena
rājā jūtena jināti. sā tassa avidūre ṭhitā ahosi. rājā
devadhītaraṁ anussaritvā jūtagītaṁ gāyanto gāthamāha
atha passatu maṁ amma vijayaṁ me padissatu

page number: 239

anukampāhi me amma mahantaṁ jayamessatu
jambonadamayaṁ pāsaṁ caturassaṁ aṭṭhaṅgulī
vibhāti parisamajjhe maṇi jotiraso yathā
devate me jayaṁ dehi passa maṁ appabhoginaṁ
mātunukampito poso sadā bhadrāni passati
aṭṭha mālī samākhyātā sāvatī chakkameva ca
catukkaṁ bahulaṁ ñeyyaṁ duvidhaṁ santibhadrakaṁ
catuvīsati āyā ca munindena pakāsitāti.
rājā gītaṁ gāyitvā pāsake hatthena parivattitvā ākāse
khipi. puṇṇakassānubhāvena pāsakā rājānaṁ parājinantā bhassanti.
rājā jūtasippamhisukusalatāya pāsake attano parājayāya bhassante ñatvā
ākāseyeva saṁkaḍḍhamāno gahetvā punākāse khipi. dutiyaṁpi attano
parājayāya bhassante ñatvā tatheva aggahesi. tato puṇṇako
cintesi ayaṁ rājā mādisena yakkhena saddhiṁ jūtaṁ kīḷanto bhassamāne
pāsake saṁkaḍḍhitvā gaṇhati kinnu kho kāraṇanti. so tassā
ārakkhadevatāya ānubhāvaṁ ñatvā akkhīni ummiletvā kuddho viya taṁ
olokesi. sā tena olokitamattāva bhītā palāyitvā cakkavāḷapabbata
matthakaṁ patvā kampamānā aṭṭhāsi. rājā tatiyaṁpi pāsake khipitvā
attano parājayāya bhassante ñatvāpi puṇṇakassānubhāvena hatthaṁ
pasāretvā gaṇhituṁ nāsakkhi. te rañño parājayāya patiṁsu.
athassa parājitabhāvaṁ ñatvā puṇṇako tuṭṭhamānaso apphoṭetvā

page number: 240

mahantena saddena jitaṁ me jitaṁ meti tikkhattuṁ mahānādaṁ nadi.
so saddo sakalajambūdīpaṁ phari.
tamatthaṁ pakāsento satthā āha
te pāvisuṁ akkhamadena mattā
rājā kurūnaṁ puṇṇako cāpi yakkho
rājā kaliṁ vicinamaggahesi
kaṭamaggahi puṇṇako pi yakkho
te tattha jūte ubhayo samāgate
raññaṁ saṁkāse sakhinañca majjhe
ajesi yakkho naravīraseṭṭhaṁ
tatthappanādo tumulo babhūvāti.
tattha pavisunti jūtasālāyaṁ pavisiṁsu. vicinanti rājā catuvīsatiyā
āyesu vicinanto kaliṁ parājayagāhaṁ aggahesi. kaṭamaggahīti puṇṇako
pana nāma yakkho jayagāhaṁ gaṇhi. te tattha jūte ubhayo
samāgateti te tattha jūtasālāyaṁ jūte samāgate samupāgate ubho jūtaṁ
kīḷiṁsūti attho. raññanti atha tesaṁ ekasatarājūnaṁ saṁkāse avasesānañca
sakhīnaṁ majjhe so yakkho naravīraseṭṭhaṁ rājānaṁ ajesi.
tatthappanādo tumulo babhūvāti tasmiṁ jūtamaṇḍale rañño
parājitabhāvaṁ jānātha jitaṁ me jitaṁ meti tikkhattuṁ mahanto saddo
ahosi.
rājā parājito anattamano ahosi. atha naṁ samassāsento

page number: 241

puṇṇako gāthamāha
jayo mahārāja parājayo ca
āyūhataṁ aññatarassa hoti
janinda ghinnosivarandhanena
jito ca me khippamavākarohīti.
tattha āyūhatanti amhākaṁ davinnaṁ vāyamānānaṁ aññatarasaseva
hoti tasmā parājitomhīti mā cintayi. ghinnosīti parihīnosi
varandhanenāti varadhanena. khippamavākarohīti khippameva jayadhanaṁ dehīti.
atha naṁ rājā gaṇha tātāti vadanto gāthamāha
hatthīgavassā maṇikuṇḍalā ca
yañcāpi mayhaṁ ratanaṁ paṭhabyaṁ
gaṇhāhi kaccāyana varaṁ dhanānaṁ
ādāya yenicchasi tena gacchāti.
puṇṇako āha
hatthīgavassā maṇikuṇḍalā ca
yañcāpi tuyhaṁ ratanaṁ paṭhabyaṁ
tesaṁ varo vidhuro nāma katvā
so me jito taṁ me avākarohīti.
tattha so me jitoti mayā hi tuvaṁ jito uttamaratanaṁ jitaṁ
so ca sabbaratanānaṁ varo tasmā so mayā jito nāma hoti taṁ
me dehīti.

page number: 242

rājā āha
attā ca me so saraṇaṁ gati ca
dīpo ca leṇo ca parāyano ca
asantuleyyo mama so dhanena
pāṇena me sadiso esa kattāti.
tattha attā ca me soti so hi mayhaṁ attā mayā ca
attānaṁ ṭhapetvā sesaṁ dassāmīti vuttaṁ tasmā taṁ mā gaṇhi na
kevalañca attā atha kho me so saraṇañca gati ca dīpo ca leṇo
ca parāyano ca. asantuleyyo mama so dhanenāti na sattavidhena
ratanena saddhiṁ tuletabbo.
puṇṇako āha
ciraṁ vā vivādo mama tuyhamassa
kāmañca pucchāma tameva gantvā
eseva no vivaratu etamatthaṁ
yaṁ vakkhati hotu kathā ubhinnanti.
tattha vivaratu etamatthanti so tava attā vā na vāti etamatthaṁ
eseva pakāsetu. hotu kathā ubhinnanti yaṁ so vakkhati sāyeva
no ubhinnaṁ kathā hotu taṁ pamāṇaṁ hotūti attho.
rājā āha
addhā hi saccaṁ bhaṇasi na ca māṇava sāhasaṁ
tameva gantvā pucchāma tena tusāmubho janāti.

page number: 243

tattha na ca māṇava sāhasanti pasayha sāhasikaṁ vacanaṁ na ca
bhaṇasi.
evañca pana vatvā rājā ekasatarājāno puṇṇakañca
gahetvā tuṭṭhamānaso vegena gantvā dhammasabhāyaṁ pāvisi. paṇḍito
āsanā oruyha rājānaṁ vanditvā ekamantaṁ aṭṭhāsi. atha puṇṇako
mahāsattaṁ āmantetvā paṇḍita tvaṁ dhamme ṭhito jīvitahetupi musāvādaṁ
na bhaṇasīti kittisaddo te sakalaloke pākaṭo ahaṁ pana te
ajja dhamme ṭhitabhāvaṁ jānissāmīti vatvā gāthamāha
saccaṁ nu devā vidahū kurūnaṁ
dhamme ṭhitaṁ vidhurannāmamaccaṁ
dāsosi rañño atha vāsi ñāti
vidhuroti saṁkhyā katamosi loketi.
tattha saccaṁ nu devā vidahū kurūnaṁ dhamme ṭhitaṁ vidhurannāma
maccanti kururaṭṭhe vidhūro nāma amacco dhamme ṭhito jīvitahetupi
musāvādaṁ na bhāsatīti evaṁ devā vidahu vidahanti pakāsenti. evaṁ
vidahamānā te devā saccannu vidahanti udāhu abhūtavādāyeva te ti.
vidhuroti saṁkhyā katamosi loketi yā esā tava vidhuroti loke
saṁkhyā paññatti so tvaṁ katamosi pakāsehi kiṁ rañño dāso
nīcatarajātiko udāhu samo vā uttaritaro vā rañño ñātīti
idaṁ tāva me ācikkha dāsosi rañño atha vā ñātīti.
atha mahāsatto ayaṁ maṁ evaṁ pucchati ahaṁ kho panetaṁ rañño

page number: 244

Ñātīti uttaritarotipi rañño na kiñci homītipi saññāpetuṁ sakkomi
imasmiṁ loke pana saccasamo avassayo nāma natthi saccameva
kathetuṁ vaṭṭatīti cintetvā māṇava nevāhaṁ rañño ñāti na
uttaritaro catunnaṁ pana dāsānaṁ aññataroti dassetuṁ gāthadvayamāha
āmāyadāsāpi bhavanti heke
dhanena kītāpi bhavanti dāsā
sayaṁpi heke upayanti dāsā
bhayā panunnāpi bhavanti dāsā
ete narānaṁ caturopi dāsā
addhā hi yonito ahaṁpi dāso
bhavo ca rañño abhavo ca rañño
dāsohaṁ devassa paraṁpi gantvā
dhammena maṁ māṇava tuyhaṁ dajjāti.
tattha āmāyadāsāti dāsassa dāsiyā kucchimhi jātadāsā.
sayaṁpi heke upayanti dāsāti yekeci upaṭṭhākajātikā sabbe te
sayaṁ dāsabhāvaṁ upagatā dāsā nāma. bhayā panunnāti rājabhayena
vā corabhayena vā attano vasanaṭṭhānato panunnā karamarā hutvā
paravisayaṁ gatāpi dāsāyeva nāma. addhā hi yonito ahaṁpi dāsoti
māṇava ekaṁseneva ahaṁpi catūsu dāsayonīsu ekato sayaṁ dāsayonito
nibbattadāso. bhavo ca rañño abhavo cāti rañño vuḍḍhi vā
avuḍḍhi vā hotu na sakkā mayā musāvādaṁ bhāsituṁ. paraṁpīti

page number: 245

dūraṁ gantvāpi ahaṁ devassa dāsoyeva. dajjāti maṁ rājā jayadhanena
chaḍḍetvā tuyhaṁ dento dhammena sabhāveneva dadeyya.
taṁ sutvā puṇṇako tuṭṭhahaṭṭho puna apphoṭetvā gāthamāha
ayaṁpi dutiyo vijayo mamajja
puṭṭho hi kattā vivarettha pañhaṁ
adhammarūpo vata rājaseṭṭho
subhāsitaṁ nānujānāsi mayhanti.
tattha rājaseṭṭhoti ayaṁ rājaseṭuṭho adhammarūpo vata.
subhāsitanti vidhurapaṇḍitena sukathitaṁ suvinicchitaṁ. nānujānāsi mayhanti
idāneva vidhurapaṇḍitaṁ mayhaṁ kasmā nānujānāsi kimatthaṁ na desīti vadati.
taṁ sutvā rājā ayaṁ paṇḍito mādisaṁ yasadāyakaṁ anoloketvā
idāni diṭṭhaṁ māṇavakaṁ olokesīti mahāsattassa kujjhitvā māṇava
sace so dāso taṁ gahetvā gacchathāti gāthamāha
evañca no so vivarettha pañhaṁ
dāsohamasmi na ca khosmi ñāti
gaṇhāhi kaccāyana varaṁ dhanānaṁ
ādāya yenicchasi tena gacchāti.
tattha evañca no so vivarettha pañhanti sace so amhākaṁ
pañhaṁ dāsohamasmi na ca khosmi ñātīti evaṁ vivari ettha parisamaṇḍale
atha kiṁ acchasi sakalaloke dhanānaṁ varadhanaṁ etaṁ gaṇha gahetvā
yenicchasi tena gacchāti.

page number: 246

akkhakhaṇḍaṁ niṭṭhit.
evañca pana vatvā rājā cintesi paṇḍitaṁ māṇavo yathāruciṁ
gahetvā gamissati tassa gatakālato paṭṭhāya mayhaṁ madhuradhammakathā
dullabhā bhavissati yannūnāhaṁ imaṁ attano ṭhāne ṭhapetvā gharāvāsapañhaṁ
puccheyyanti. atha naṁ evamāha paṇḍita tumhākaṁ gatakāle
mama madhuradhammakathā dullabhā bhavissati alaṅkatadhammāsane nisīditvā
attano ṭhāne ṭhatvā mayhaṁ gharāvāsapañhaṁ kathethāti. so sādhūti
sampaṭicchitvā alaṅkatadhammāsane nisīditvā raññā pañhaṁ puṭṭho
visajjesi. tatrāyaṁ pañhagāthā
vidhura vasamānassa gahaṭṭhassa sakaṁ gharaṁ
khemā vutti kathaṁ assa kathannu assa saṅgaho
abyāpajjhaṁ kathaṁ assa saccavādī ca māṇavo
asmā lokā paraṁ lokaṁ kathaṁ pecca na socatīti.
tattha khemā vutti kathaṁ assāti kathaṁ gharāvāsaṁ vasantassa
gahaṭṭhassa khemā nibbhayā vuttīti jīvitavutti bhaveyya. kathannu
assa saṅgahoti catuvidhasaṅgahavatthusaṁkhāto saṅgaho tassa kathaṁ bhaveyya.
abyāpajjhanti niddukkhatā. saccavādī cāti kathañca māṇavo
saccavādī nāma bhaveyya. peccāti paralokaṁ gantvā.
tamatthaṁ pakāsento satthā āha
taṁ tattha gatimā dhitimā matimā atthadassinā
saṁkhātā sabbadhammānaṁ vidhuro etadabravi

page number: 247

na sādhāraṇadārassa na bhuñje sādhumekako
na seve lokāyatikaṁ netaṁ paññāya vaḍḍhanaṁ
sīlavā vattasampanno appamatto vicakkhaṇo
nivātavutti atthaddho surato sakhilo mudu
saṅgahetā ca mittānaṁ saṁvibhāgī vidhānavā
tappeyya annapānena sadā samaṇabrāhmaṇe
dhammakāmo sutādhāro bhaveyya paripucchako
sakkaccaṁ payirūpāseyya sīlavante bahussute
gharamāvasamānassa gahaṭṭhassa sakaṁ gharaṁ
khemā vutti siyā evaṁ evaṁ nu assa saṅgaho
abyāpajjho siyā evaṁ saccavādī ca māṇavo
asmā lokā paraṁ lokaṁ evaṁ pecca na socatīti.
tattha taṁ tatthāti bhikkhave taṁ rājānaṁ tattha dhammasabhāyaṁ.
gatimāti varaññāṇagatiyā gatimā. dhitimāti abbhocchinnaviriyena
dhitisā. matimāti bhūrisamāya vipulāya paññāya matimā. atthadassināti
saṇhasukhumātthadassinā ñāṇena atthadassinā. saṁkhātāti
paricchinditvā jānanañāṇasaṁkhātāya paññāya sabbadhammānaṁ saṁkhātā
vidhurapaṇḍito etaṁ na sādhāraṇadārassāti ādivacanaṁ abravi. tattha
yo paresaṁ dāresu aparajjhati so sādhāraṇadāro nāma tādiso nāssa
na bhaveyya. sādhumekakoti sādhurasaṁ paṇītabhojanaṁ aññesaṁ adatvā
ekakova na bhuñjeyya. lokāyatikanti anatthanissitaṁ saggamaggānaṁ

page number: 248

adāyakaṁ aniyyānikaṁ vitaṇḍasallāpaṁ lokāyatikavādaṁ na seveyya.
netaṁ paññāya vaḍḍhananti na hi etaṁ lokāyatikaṁ paññāya vaḍḍhanaṁ.
sīlavāti akhaṇḍehi pañcasīlehi samannāgato. vattasampannoti
gharāvāsaṁ vasanto rājavattena upagato. appamattoti kusaladhammesu
appamatto. nivātavuttīti atimānaṁ akatvā nīcavutti
ovādānusāsanasampaṭicchako. atthaddhoti thaddhamacchariyarahito. suratoti
soraccena samannāgato. sakhiloti pemanīyavacano. mudūti
kāyavacīcittehi apharuso. saṅgahetā ca mittānanti kalyāṇamittānaṁ
saṅgahakaro dānādīsuyeva yo yena saṅgahaṁ gacchati tassa teneva
saṅgāhako hoti. saṁvibhāgīti dhammikasamaṇabrāhmaṇādīnañceva
kapaṇādīnañca saṁvibhāgakaro. vidhānavāti imasmiṁ kāle kasituṁ vaṭṭati
imasmiṁ kāle vappituṁ vaṭṭatīti evaṁ sabbakiccesu vidhānasampanno.
tappeyyāti gahitagahitāni bhājanāni pūretvā dadamāno tappeyya.
dhammakāmoti paveṇīdhammaṁpi sucaritadhammaṁpi kāmayamāno patthayamāno
sutādhāroti sutassa ādhāraṇabhūto. paripucchakoti dhammikasamaṇabrāhmaṇe
upasaṅkamitvā kiṁ bhante kusalanti ādīhi vacanehi paripucchanasīlo.
sakkaccanti gāravena. evaṁ nu assa saṅgahoti saṅgahopi
evaṁpi kato nāma bhaveyya. saccavādīti evaṁ paṭipannoyeva saccavādī
nāma siyā.
evaṁ mahāsatto rañño gharāvāsapañhaṁ kathetvā pallaṅkā
oruyha rājānaṁ vandi. rājāpissa mahāsakkāraṁ katvā

page number: 249

ekasatarājaparivuto attano nivesanameva gato.
gharāvāsapañho niṭṭhito.
mahāsatto pana nivatto. atha naṁ puṇṇako āha
ehi dāni gamissāma dinno no issarena me
mamevatthaṁ paṭipajja esa dhammo sanantanoti.
tattha dinno noti ettha noti nipātamattaṁ. tvaṁ issarena
mayhaṁ dinnoti attho. esa dhammo sanantanoti mamatthaṁ paṭipajjantena
hi tayā attano sāmikassa attho paṭipanno hoti yañcetaṁ
sāmikassa atthakaraṇaṁ nāma esa dhammo sanantano porāṇakapaṇḍitānaṁ
sabhāvo
vidhurapaṇḍito āha
jānāmi māṇava tayāhamasmi
dinnohamasmi tava issarena
tīhañca taṁ vāsayemu agāre
yenaddhunā anusāsemu puttadāreti
tattha tayāhamasmīti tayā laddhohamasmīti ahaṁ jānāmi maṁ
labhantena ca nāññathā laddho. dinnohamasmi tava issarenāti mama
issarena raññā tava ahaṁ dinno. tīhañcāti māṇava ahaṁ tava
bahūpakāro rājānaṁ anoloketvā saccameva kathesiṁ tenāhaṁ tayā
laddho tvaṁ mama mahantabhāvaṁ jānāhi mayaṁ tīṇi divasāni attano
agāre vasemu tasmā tvaṁ yenaddhunā yattakena kālena mayaṁ puttadāre

page number: 250

anusāsemu taṁ kālaṁ adhivāsehīti.
taṁ sutvā puṇṇako saccaṁ paṇḍito āha bahupakāro esa
mama sattāhaṁpi aḍḍhamāsampi nisīdāpehīti vutte adhivāsetabbamevāti
cintetvā gāthamāha
tamme tathā hotu vasemu tīhaṁ
kurutaṁ bhavaṁ ajja gharesu kiccaṁ
anusāsataṁ puttadāre bhavajja
yathā tayī pecca 1- sukhī bhaveyyāti.
tattha tammeti yaṁ tvaṁ vadesi sabbantaṁ mama tathā hotu.
bhavajjāti bhavaṁ ajjato paṭṭhāya tīhaṁ anusāsatu. tayī peccāti
yathā tayi gate pacchā tava puttadāro sukhī bhaveyya evaṁ anusāsatu.
evaṁ vatvā puṇṇako mahāsattena saddhiṁyeva tassa nivesanaṁ
pāvisi.
tamatthaṁ pakāsento satthā āha
sādhūti vatvāna pahūtakāmo
pakkāmi yakkho vidhurena saddhiṁ
taṁ kuñjarājaññahayānuciṇṇaṁ
pāvekkhi antepuramariyaseṭṭhoti.
tattha pahūtakāmoti mahābhogo. taṁ kuñjarājaññahayānuciṇṇanti
kuñjarehi ca ājaññahayehi ca anuciṇṇaṁ paripuṇṇaṁ.

footnote: 1 gatetipi pāṭho

page number: 251

ariyaseṭṭhoti ācārāriyesu uttamo.
puṇṇako yakkho paṇḍitassa antepuraṁ pāvisi. mahāsattassa
pana tiṇṇaṁ utūnaṁ atthāya tayo pāsādā ahesuṁ. tesu eko
koñco nāma eko mayūro nāma eko piyaketo nāma. te
sandhāya ayaṁ gāthā vuttā
koñcaṁ mayūrañca piyañca ketaṁ
upāgami tattha surammarūpaṁ
pahūtabhakkhaṁ bahuannapānaṁ
masakkasāraṁ viya vāsavassāti.
tattha tatthāti tesu tīsu pāsādesu yattha tasmiṁ samaye attanāvasati
taṁ surammarūpaṁ pāsādaṁ puṇṇakaṁ ādāya upāgami. upagantvā
ca pana alaṅkatapāsādassa sattamāya bhūmiyā sayanagabbhañceva mahātalaṁ
ca sajjāpetvā sirisayanaṁ paññāpetvā sabbaṁ annapānādividhiṁ
upaṭṭhapetvā devakaññā viya pañcasatā itthiyo imā te pādaparicārikā
hontu mā ukkaṇṭhito idha vasāhīti tassa niyādetvā attano vasanaṭṭhānaṁ
gato. tassa gatakāle tā itthiyo nānāturiyāni gahetvā
puṇṇakassa paricariyāya naccādīni upaṭṭhapesuṁ.
tamatthaṁ pakāsento satthā āha
tattha naccanti gāyanti avhayanti varāvaraṁ
accharā viya devesu nāriyo samalaṅkatāti.
tattha avhayantīti pakkosanti. varāvaranati varato varaṁ naccaṁ

page number: 252

gītañca karontiyo sārambhaṁ karonti.
samaṅgīkatvā pamudāhi yakkhaṁ
annena pānena ca dhammapālo
aggatthamevānuvicintayanto
pāvekkhi bhariyāya tadā sakāseti.
tattha pamudāhīti pamudāhi ceva annapānena ca samaṅgīkatvā.
dhammapāloti dhammapālako dhammagopako. aggatthamevāti aggabhūtameva
atthaṁ. pāvekkhi bhariyāyāti sabbajeṭṭhakāya bhariyāya pāvekkhi pāvisi.
taṁ candanagandharasānulittaṁ
suvaṇṇajambonadanikkhasādisaṁ
bhariyaṁ avaca ehi suṇohi bhoti
puttāni āmantaya tambanetteti.
tattha bhariyaṁ avacāti bhariyaṁ avoca. āmantayāti pakkosa.
sutvāna vākyaṁ patino anojā
suṇisaṁ avaca tambanakhiṁ sunettaṁ
āmantaya cammadharāni cete
puttāni indavarapupphasāmeti.
tattha anojāti evaṁ nāmikā. suṇisaṁ avaca tambanakhiṁ
sunettanti sā vacanaṁ sutvā assumukhī rodamānā mayhaṁ sayaṁ gantvā
putte pakkosituṁ ayuttaṁ suṇisaṁ pesessāmīti tassā nivāsanaṭṭhānaṁ
gantvā tambanakhiṁ sunettaṁ suṇisaṁ avaca. āmantayāti pakkosa.

page number: 253

cammadharānīti cammadhare sūre samattheti attho ābharaṇabhaṇḍameva
ca idha cammanti adhippetaṁ tasmā ābharaṇadharetipi attho.
ceteti taṁ nāmenālapati. puttānīti mama putte ca dhītaro ca.
indavarapupphasāmeti taṁ ālapati.
sā sādhūti sampaṭicchitvā pāsādaṁ anuvicaritvā pitā vo
ovādaṁ dātukāmo pakkosati idaṁ kira vo tassa pacchimadassananti
sabbamevassa suhajjajanañca puttadhītaro ca sannipātesi. dhammapālakumāro
pana taṁ vacanaṁ sutvā rodanto kaniṭṭhabhātikaparivuto pitu
santikaṁ agamāsi. paṇḍito pana te putte disvā sakabhāvena
saṇṭhāretuṁ asakkonto assupuṇṇehi nettehi te āliṁgitvā sīse
cumbitvā jeṭṭhaputtaṁ muhuttaṁ hadaye nipajjāpetvā hadayā
otāretvā sirigabbhato nikkhamma mahātale pallaṅke nisīditvā
puttasahassassa ovādaṁ adāsi.
tamatthaṁ pakāsento satthā āha
te āgate muddhani dhammapālo
cumbitvā putte avikampamāno
āmantayitvāna avoca vākyaṁ
dinnāhaṁ raññā idha māṇavassa
tassajjahaṁ attasukhī vidheyyo
ādāya yenicchati tena gacchati
ahañca vo anusāsituṁ āgatosmi

page number: 254

kathaṁ ahaṁ aparittāya gacche
sace vo rājā kurukhettavāsī
janasaṇṭho puccheyya pahūtakāmo
kimābhijānātha pure purāṇaṁ
kiṁ vo pitā anusāse puraṭṭhā
samānāsanā hotha mayā ca sabbe
konīdha rañño abbhutiko manusso
tamañjaliṁ kariya vadetha evaṁ
mā heva deva na hi esa dhammo
viyaggharājassa nihīnajacco
samānāsano deva kathaṁ bhaveyyāti.
tattha dhammapāloti mahāsatto. dinnāhanti ahaṁ jayadhanaṁ
chaḍḍetvā raññā dinno. tassajjahaṁ attasukhī vidheyyoti ajjato
paṭṭhāya tīhamattaṁ ahaṁ iminā attano sukhena attasukhī tato paraṁ
pana tassa māṇavassāhaṁ vidheyyo. so hi ito catutthe divase
ekaṁsena maṁ ādāya yatthicchati tattha gacchati. aparittāyāti ahaṁ
tumhākaṁ parittānaṁ akatvā kathaṁ gaccheyyanti tumhe anusāsituṁ āgatosmi.
janasaṇṭhoti mittabandhanena mittajanassa saṇṭhānakaro. pure
purāṇanti ito pubbe tumhe kiṁ purāṇakāraṇaṁ abhijānātha.
anusāseti anusāsi evaṁ tumhe raññā puṭṭhā amhākaṁ pitā imañci
mañca ovādaṁ adāsīti katheyyātha. samānāsanā hothāti sace

page number: 255

pana rājā vo mayā dinnassa ovādassa kathitakāle etha tumhe
ajja mayā saddhiṁ samānāsanā hotha. konīdha rañño abbhutiko manussoti
idha rājakūle tumhehi añño ko nu rañño abbhutiko manussoti
attano āsane nisīdāpeyya. tamañjalinti atha tumhe añjaliṁ
katvā taṁ rājānaṁ evaṁ vadeyyātha deva evaṁ mā avaca nahi amhākaṁ
esa paveṇīdhammo viyaggharājassāti kesarasīhassa. nihīnajaccoti
jarasiṅgālo deva kathaṁ samānāsano bhaveyya. yathāpi siṅgālo
sīhassa samānāsano na hoti tatheva mayaṁ tumhākanti.
imaṁ panassa kathaṁ sutvā puttadhītaro ca ñātisuhajjā ca
dāsakammakaraporisā ca te sabbe sakabhāvena saṇṭhāretuṁ asakkontā
mahāviraviṁsu. mahāsatto te saññāpesi.
lakkhakaṇḍaṁ niṭṭhitaṁ.
atha ne paṇḍito puttadhītaro ca ñātayo ca naṁ upagantvā
tuṇhībhūte disvā tātā mā cintayittha mā socittha mā paridevittha
sabbe saṁkhārā aniccā adhuvā vipariṇāmadhammā yaso nāma
vipattipariyosāno apica tumhākaṁ rājavasatiṁ nāma yasapaṭilābhakāraṇaṁ
kathessāmi taṁ ekaggacittā suṇāthāti āha. so buddhalīlāya rājavasatiṁ
nāma paṭṭhapesi.
tamatthaṁ pakāsento satthā āha
so ca putte ca mitte ca ñātayo suhadajjane
alīnamanasaṅkappo vidhuro etadabravi

page number: 256

ethayyā rājavasatiṁ nisīditvā suṇātha me
yathā rājakulampatto yasaṁ poso nigacchatīti.
tattha suhadajjaneti suhadayajane. ethayyāti etha ayyā piyavacanena
samudācārena putte ālapati. rājavasatinti mayā vuccamānaṁ
rājapāricariyaṁ suṇātha. yathāti yena kāraṇena. rājakulampattoti
rājakulaṁ upasaṅkamanto rañño santike caranto poso yasaṁ nigacchati
labhati taṁ kāraṇaṁ suṇāthāti attho.
na hi rājakulaṁ patto aññāto labhate yasaṁ
nātisūro nātidummedho nappamatto kudācanaṁ
yadāssa sīlaṁ paññañca soceyyañcādhigacchati
atha vissāsate tamhi guyhañcassa na rakkhatīti.
tattha aññātoti apākaṭaguṇo aviditakammāpadāno.
nātisūroti na atisūro. nātidummedhoti na bhīrukajātiko. yadāssa
sīlanti yadā assa sevakassa rājā sīlañca paññañca soceyyañca
adhigacchati ācārasampattiñca ñāṇabalañca sucibhāvañca jānāti.
atha vissāsate tamhīti atha rājā tasmiṁ vissāsati vissāsaṁ karoti
attano guyhaṁ assa na rakkhati na guyhati kathetīti attho.
tulā yathā paggahitā samadaṇḍā sudhāritā
ajjhiṭṭho na vikampeyya sa rājavasatiṁ vase
tulā yathā paggahitā samadaṇḍā sudhāritā
sabbāni abhisambhonto sa rājavasatiṁ vaseti.

page number: 257

tattha tulā yathāti yathā esā vuttappakārā tulā na onamati
na unnamati evameva rājasevako kismiñcideva kamme raññā
idaṁ nāma karohīti ajjhiṭṭho āṇatto chandādiagatigamanavasena na
vikampeyya sabbakiccesu paggahitatulā viya samo bhaveyya. sa
rā javasatinti so evarūpo sevako rājakule vāsaṁ vaseyya rājānaṁ
paricareyya evamparicaranto ca pana yasaṁ labheyyāti attho. sabbāni
abhisambhontoti sabbāni rājakiccāni karonto.
divā vā yadi vā rattiṁ rājakiccesu paṇḍito
ajjhiṭṭho na vikampeyya sa rājavasatiṁ vase
divā vā yadi vā rattiṁ rājakiccesu paṇḍito
sabbāni abhisambhonto sa rājavasatiṁ vase
yo cassa sukato maggo rañño supaṭiyādito
na tena vutto gaccheyya sa rājavasatiṁ vaseti.
tattha na vikampeyyāti avikampamāno tāni kiccāni kareyya.
yo cassāti yo ca rañño gamanamaggo sukato assa. supaṭiyāditoti
sumaṇḍito iminā maggena gacchāti vuttopi tena na gaccheyya
na rañño samakaṁ bhuñje kāmabhoge kudācanaṁ
sabbattha pacchato gacche sa rājavasatiṁ vase
na rañño sadisaṁ vatthaṁ na mālaṁ na vilepanaṁ
ākappaṁ sarakuttiñca na rañño sadisamācare
aññaṁ kareyya ākappaṁ sa rājavasatiṁ vaseti.

page number: 258

tattha na raññoti rañño kāmabhogena samaṁ kāmabhogaṁ na
bhuñjeyya tādisassa hi rājā kujjhati. sabbatthāti sabbesu rūpādīsu
kāmaguṇesu rañño pacchatova gaccheyya hīnatarameva seveyyāti
attho. aññaṁ kareyyāti rañño ākappato aññameva ākappaṁ
kareyya. sarājavasatiṁ vaseti so puggalo rañño upagantvā vāsaṁ
vaseyya.
kīḷe rājā amaccehi bhariyāhi parivārito
nāmacco rājabhariyāsu bhāvaṁ kubbetha paṇḍito
anuddhato acapalo nipako saṁvutindriyo
manomaṇidhisampanno sa rājavasatiṁ vaseti.
tattha bhāvanti vissāsavasena adhippāyaṁ. acapaloti
amaṇḍanasīlo. nipakoti paripakkañāṇo. saṁvutindriyoti pidahitachaḷindriyo.
rañño vā aṅgapaccaṅgāni orodhe cassa na olokeyya.
manomaṇidhisampannoti acalena suṭṭhu ṭhapitena cittena samannāgato.
nāssa bhariyāhi kīḷeyya na manteyya rahogato
nāssa kosā dhanaṁ gaṇhe sa rājavasatiṁ vase
na niddaṁ bahuṁ maññeyya na madāya surampive
nāssa dāye mige haññe sa rājavasatiṁ vase
nāssa pīṭhaṁ na pallaṅkaṁ na kocchaṁ na nāvaṁ rathaṁ
sammatomhīti āruḷhe sa rājavasatiṁ vase
nātidūre bhaje rañño nāccāsanne vicakkhaṇo

page number: 259

samekkhañcassa tiṭṭheyya sandissanto sabhattuno
na me rājā sakhā hoti na rājā hoti methuno
khippaṁ kujjhanti rājāno sukenakkhīva ghaṭṭitaṁ
na pūjito maññamāno medhāvī paṇḍito naro
pharusampaṭimanteyya rājānaṁ parisaṁ gatanti.
tattha na manteyyāti tassa rañño bhariyāhi saddhiṁ neva kīḷeyya
na raho manteyya. kosā dhananti rañño kosā dhanaṁ na thenetvā
gaṇheyya. na madāyāti tātā rājasevako nāma madatthāya suraṁ
na piveyya. dāyeti dinnābhaye mige na haññe na haneyya.
kocchanti bhaddapīṭhaṁ. sammatomhīti ahaṁ sammato hutvā evaṁ
karomīti na āroheyya. samekkhañcassa tiṭṭheyyāti assa rañño
purato khuddakamahantakathāsavanaṭṭhāne tiṭṭheyya. sandissanto sabhattunoti
so sevako tassa bhattuno dassanaṭṭhāne tiṭṭheyya. sukenāti
akkhimhi patitena vīhisukādinā ghaṭṭitaṁ akkhi pakatibhāvaṁ jahantaṁ
yathā kujjhati nāma evaṁ kujjhanti na tesu vissāso kātabbo.
na pūjito maññamānoti ahaṁ rājapūjitomhīti na maññamāno.
pharusanti yena so kujjhati tathārūpaṁ na manteyya.
laddhadvāro labhe dvāraṁ neva rājūsu vissase
aggiva sato tiṭṭheyya sa rājavasatiṁ vase
puttaṁ vā bhātaraṁ saṁ vā sampaggaṇhāti khattiyo
gāmehi nigamehi vā raṭṭhehi janapadehi vā

page number: 260

tuṇhībhūto udikkheyya na bhaṇe chekapāpakanti.
tattha laddhadvāro labhe dvāranti ahaṁ nippaṭihāro laddhadvāro
appaṭihāretvā na paviseyya punapi dvāraṁ labheyya paṭihāretvāva
paviseyyāti attho. satoti appamatto hutvā. bhātaraṁ saṁ vāti
sakabhātaraṁ vā. sampaggaṇhātīti asukagāmaṁ vā asukanigamaṁ vā
asukassa demāti yadā sevakehi saddhiṁ kathesi. na bhaṇe chekapāpakanti
tadā guṇaṁ vā aguṇaṁ vā na bhaṇeyya.
hatthārohe anīkaṭṭhe rathike pattikārake
tesaṁ kammāpadānena rājā vaḍḍheti vettanaṁ
na tesaṁ antaraṁ gacche sa rājavasatiṁ vase
cāpova oṇato dhīro vaṁso vāpi pakampaye
paṭilomaṁ na manteyya sa rājavasatiṁ vase
cāpovūnodaro assa macchovassa ajivahatā
appāsi nipako sūro sa rājavasatiṁ vaseti.
tattha na tesaṁ antaraṁ gaccheti tesaṁ lābhassa antarāyaṁ na
gaccheyya antarāyaṁ na kareyya. vaṁso vāti yathā vaṁsagumbato
uggatavaṁso vātena pahatakāle kampati evaṁ raññā kathitakāle
kampeyya. cāpovūnodaroti yathā cāpadhanu na mahodaro hoti evaṁ
na mahodro siyā. ajivhatāti yathā maccho ajivhatāya na katheti
tathā mandakathāya ajivhatā bhaveyya. appāsīti bhojane mattaññū.
na bāḷhaṁ itthiṁ gaccheyya samphassaṁ tejasaṁkhyaṁ

page number: 261

kāsaṁ sāsaṁ daraṁ bālyaṁ khīṇamedho nigacchati
nātivelaṁ pabhāseyya na tuṇhī sabbadā siyā
avikiṇṇaṁ mitaṁ vācaṁ patte kāle udīriye
akodhano asaṁghaṭṭo sacco saṇho apesuṇo
samphaṁ giraṁ na bhāseyya sa rājavasatiṁ vaseti.
tattha na bāḷahanti na punappunaṁ kilesena gaccheyya. tejasaṁkhayanti
evaṁ gacchanto hi puriso tejasaṁkhyaṁ pāpuṇāti taṁ samphassanto
bāḷhaṁ na gacchayya. daranti kāyadarathaṁ. bālyanti dubbalabhāvaṁ.
khīṇamedhoti punappunaṁ kilesarativasena khīṇapañño puriso ete kāsādayo
nigacchati. nātivelanti tātā rājūnaṁ santike pamāṇātikkantaṁ na
bhāseyya. patte kāleti attano vacanakāle sampatte. asaṁghaṭṭoti
paraṁ asaṁghṭento. samphanti niratthakaṁ. giranti vacanaṁ.
mātāpetibharo assa kule jeṭṭhāpacāyino
hiriottappasampanno sa rājavasatiṁ vase
vinīto sippavā danto katatto niyato mudu
appamatto sucidakkho sa rājavasatiṁ vase
nivātavutti vuḍḍhesu sappatisso sagāravo
surato sukhasaṁvāso sa rājavasatiṁ vase
ārakā parivajjeyya saṇhituṁ pahitaṁ janaṁ
bhattāraññevudikkheyya na aññassa ca rājinoti.
tattha vinītoti ācārasampanno. sippavāti attano kule

page number: 262

sikkhitabbasippena. samannāgato. dantoti chasu dvāresu
nibbisevano. katattoti sampāditatto. niyatoti yasādīnaṁ nissāya
acalanasabhāvo. mudūti anatimānī. appamattoti kattabbakiccesu
pamādavirahito. dakkhoti upaṭṭhānaṭṭhāne cheko. nivātavuttīti
nīcavutti. sappatissoti garusaṁvāsavasanasīlo. saṇhituṁ pahitanti
pararājūhi rañño santikaṁ guyharakkhanavasena vā paṭicchannapākaṭakaraṇavasena
vā pesitaṁ. tathārūpehi saddhiṁ kathento rañño sammukhā katheyya.
bhattāraññevudikkheyyāti attano sāmikameva olokeyya. na
aññassa ca rājinoti aññassa ca rañño santike na bhāseyya.
samaṇe brāhmaṇe cāpi sīlavante bahussute
sakkaccaṁ payirūpāseyya sa rājavasatiṁ vase
samaṇe brāhmaṇe cāpi sīlavante bahussute
sakkaccaṁ anuvāseyya sa rājavasatiṁ vase
samaṇe brāhmaṇe cāpi sīlavante bahussute
tappeyya annapānena sa rājavasatiṁ vase
samaṇe brāhmaṇe cāpi sīlavante bahussute
āsajja paññe sevetha ākaṅkhaṁ vuḍḍhimattano.
tattha sakkaccaṁ payirūpāseyyāti gāravena punappunaṁ upasaṅkameyya.
anuvāseyyāti uposathavāsaṁ vasanto anuvatteyya. tappeyyāti
yāvadatthaṁ dānena tappeyya. āsajjāti upagantvā. paññeti
paṇḍite. āsajja pañhanti vā pāṭho. pañhanti paṇḍitehi

page number: 263

paññāya kattabbaṁ kusalākusalaṁ kāraṇaṁ puccheyyāti attho.
dinnapubbaṁ na hāpeyya dānaṁ samaṇabrāhmaṇe
na ca kiñci nivāreyya dānakāle vanibbake
paññavā buddhisampanno vidhānavidhikovido
kālaññū samayaññū ca sa rājavasatī vase
uṭṭhāya kammadheyyesu appamatto vicakkhaṇo
susaṁvihitakammanto sa rājavasatiṁ vase.
tattha dinnapubbanti pakatipaṭiyattaṁ dānavattaṁ. samaṇabrāhmaṇeti
samaṇe vā brāhmaṇe vā. vanibbaketi dinnakāle vanibbake
āgate disvā kiñci na nivāreyya. paññavāti vicāraṇapaññāya
yutto. buddhisampannoti avekallabuddhisampanno.
vidhānavidhikovidoti nānappakāresu dāsakammakaraporisādīnaṁ
saṁvidahanakoṭṭhāsesu cheko. kālaññūti ayaṁ dānaṁ dātuṁ ayaṁ sīlaṁ rakkhituṁ
ayaṁ uposathakammaṁ kātuṁ kāloti jāneyya. samayaññūti ayaṁ
kasanasamayo ayaṁ vapanasamayo ayaṁ vohārasamayo ayaṁ upaṭṭhānasamayoti
jāneyya. kammadheyyesūti attano kattabbakammesu.
khalaṁ sālaṁ pasuṁ khettaṁ gantvā passa abhikkhaṇaṁ
mitaṁ dhaññaṁ nidhāpeyya mitaṁ pacāpaye ghare
puttaṁ vā bhātaraṁ saṁ vā sīlesu asamāhitaṁ
anaṅgavā hi te bālā yathā petā tatheva te
coḷañca nesampiṇḍañca āsīnānaṁ padāpaye

page number: 264

dāse kammakare pose sīlesu susamāhite
dakkhe uṭṭhānasampanne ādhipaccasmiṁ ṭhāpayeti.
tattha pasuṁ khettanti gokulañca sassaṭṭhānañca. gantvāti
gamanasīlo. mitanti minitvā ettakanti ñatvā koṭṭhesu nidhāpeyya.
ghareti gharepi parijanaṁ gaṇetvā mitameva pacāpeyya.
sīlesu asamāhitanti evarūpaṁ dussīlaṁ anācāraṁ kismiñci ādhipaccaṭṭhānena
ṭhapeyyāti attho. anaṅgavā hi te bālāti aṅgametaṁ
manussānaṁ bhātāti loke pavuccati. kiñcāpi jeṭṭhakaniṭṭhabhātaro
aṅgasamānattā aṅgāti vuttā ime pana dussīlā tasmā aṅgasamā
na honti yathā pana susāne chaḍḍitā petā matā tatheva te
tasmā tādisā ādhipaccaṭṭhānena ṭhapetabbā. kuṭumbaṁ hi te
vināsenti vinaṭṭhakuṭumbassa ca daliddassa ca rājavasati nāma na
sampajjati. āsīnānanti āgantvā nisinnānaṁ. matānaṁ matakabhattaṁ
viya dento ghāsacchādanamattaṁ dāpeyya. uṭṭhānasampanneti
uṭṭhānaviriyena samannāgate.
sīlavā ca alobho ca anuvatto cassa rājino
āvīraho hito tassa sa rājavasatiṁ vase
chandaññū rājino cassa cittattho cassa rājino
asaṁkusakavuttissa sa rājavasatiṁ vase
acchādane ca nahāpane dhove pāde adhosiraṁ
āhatopi na kuppeyya sa rājvasatiṁ vaseti.

page number: 265

tattha alobhoti aluddho. anuvatto cassa rājinoti assa
rājino manaṁ anuvatto. cittatthoti citte ṭhito rājacittavasikoti
attho. asaṁkusakavuttissāti apaṭilomavutti assa. adhosiranti
pāde dhovantopi siraṁ adho katvā heṭṭhāmukhova dhoveyya na rañño
mukhaṁ olokeyyāti attho.
kumbhimhi añjaliṁ kayirā vāyasaṁ vāpi padakkhiṇaṁ
kimeva sabbakāmānaṁ dātāraṁ dhīramuttamaṁ
yo deti sayanaṁ vatthaṁ yānaṁ āvasathaṁ gharaṁ
pajjunnoriva bhūtānaṁ bhogehi abhivassati
eseyyā rājavasatī vattamāno yathā naro
ārādhayati rājānaṁ pūjaṁ labhati bhattusūti.
tattha kumbhimhi añjaliṁ kayirā vāyasaṁ vāpi padakkhiṇanti
vuḍḍhiṁ paccāsiṁsanto hi puriso udakabharitaṁ kumbhiṁ disvā tassa añjaliṁ
kareyya vāyasaṁ vāpi sakuṇañca padakkhiṇaṁ kareyya (yesaṁ) añjaliṁ katvā
padakkhiṇaṁ karontassa te kiñci dātuṁ na sakkonti. kimevāti yo
pana sabbakāmānaṁ dātā dhīro taṁ rājānaṁ kiṁ kāraṇā na namasseyya
rājāyeva hi namassitabbo ca ārādhetabbo cāti. pajjunnorivāti
megho viya. eseyyā rājavasatīti ayyā yā ayaṁ mayā kathitā esā
rājavasatī nāma rājasevakānaṁ anusāsanī. yathāti yāya rājavasatiyā
vattamāno naro rājānaṁ ārādheti rājūnañca santikā pūjaṁ labhati
esāti. evaṁ asamadhuro vidhuro buddhalīlāya rājavasatiṁ kathesīti.
rājavasatīkaṇḍaṁ niṭṭhitaṁ.

page number: 266

evaṁ puttadāramittasuhajjādayo anusāsantasseva tassa tatiyo
divaso jāto. so divasapāripūriṁ ñatvā pātova nahātvā
nānaggarasabhojanaṁ bhuñjitvā rājānaṁ apaloketvā māṇavena saddhiṁ
gamissāmīti cintetvā ñātigaṇaparivuto rājanivesanaṁ gantvā rājānaṁ
vanditvā ekamantaṁ ṭhito vattabbayuttakavacanaṁ avoca.
tamatthaṁ pakāsento satthā āha
evaṁ samanusāsitvā ñātisaṁghaṁ vicakkhaṇo
parikiṇṇo suhadehi rājānamupasaṅkami
vanditvā sirasā pāde katvā ca naṁ padakkhiṇaṁ
vidhuro avaca rājānaṁ paggahetvāna añjaliṁ
ayammaṁ māṇavo neti kattukāmo yathāmatiṁ
ñātīnatthaṁ pavakkhāmi taṁ suṇohi arindama
putte ca me udikkhesi yañcamaññaṁ ghare dhanaṁ
yathā pecca nahāpeyya ñātisaṁgho mayī gate
yatheva khalati bhūmiyā bhūmyāyeva patiṭṭhati
evetaṁ khalitaṁ mayhaṁ etaṁ passāmi accayanti.
tattha suhadehīti suhadayehi ñātimittādīhi. yañcamaññanti
yañca me aññaṁ tayā ceva aññehi rājūhi ca dinnaṁ ghare aparimāṇaṁ
dhanaṁ taṁ sabbaṁ tvameva olokeyyāsi. peccāti pacchā.
khalalatīti pakkhalati. evetantievaṁ etaṁ. hi bhūmiyaṁ khalitā tattheva
patiṭṭhitapuriso viya tumhesu khalitvā tumhesuyeva patiṭṭhahāmi.

page number: 267

etaṁ passāmīti yo esa mama kinte rājā hotīti māṇavena
puṭṭhassa tumhe anoloketvā saccaṁ paṭṭhapetvā dāso hamasmīti
vadantassa accayo etaṁ accayaṁ passāmi añño pana me doso
natthi tamme accayaṁ khamatha mā etaṁ hadaye katvā pacchā mama
puttadāre aparajjhittha.
taṁ sutvā rājā paṇḍita tava gamanaṁ mayhaṁ na ruccati māṇavaṁ
upāyeneva pakkositvā ghātetvā kilañjena paṭicchādema mayhaṁ taṁ
ruccatīti dīpento gāthamāha
sakkā na gantuṁ iti mayhaṁ hoti
ghatvā vadhitvā idha kātiyānaṁ
idheva hohi iti mayhaṁ ruccati
mā tvaṁ agā uttamabhūripaññāti.
tattha ghatvāti idha rājageheyeva naṁ pothetvā māretvā
paṭicchādema.
taṁ sutvā mahāsatto deva tumhākaṁ evarūpo ajjhāsayo
ayuttoti vatvā āha
mā heva dhammesu manaṁ paṇidahi
atthe ca dhamme ca yutto bhavassu
dhiratthu kammaṁ akusalaṁ anariyaṁ
yaṁ katvā pacchā nirayaṁ vajjeyya
nevesa dhammo na puneti kiccaṁ

page number: 268

ayiro hi dāsassa janinda issaro
ghātetu jhāpetuṁ athopi hantuṁ
na ca mayhaṁ kodhatthi vajjāmihanti.
tattha mā heva dhammesūti mā heva adhammesu anatthesu
apuññesu tava cittaṁ paṇidahīti attho. pacchāti yaṁ kammaṁ katvā
ajarāmaro na hoti atha kho pacchā nirayameva uppajjeyya. dhiratthu
kammanti taṁ kammaṁ dhi garahitaṁ atthu bhaveyya. nevesāti neva esa
porāṇakapaṇḍitānaṁ sabhāvo dhammo. ayiroti sāmiko. ghātetunti
etāni ghātādīni kātuṁ ayiro nāma dāsassa issaro sabbā
netāni kātuṁ labhati mayhaṁ māṇave appamattakopi kodho natthi
dinnakālato paṭṭhāya cittaṁ saṇṭhāretuṁ vaṭṭati vajjāmihaṁ nirandāti
āha.
evaṁ vatvā mahāsatto rājānaṁ vanditvā rājorodhe ca
rājaparisañca ovaditvā tesu sakabhāvena asaṇṭhahitvā mahāviravaṁ
viravantesupi rājanivesanā nikkhami. sakalanagaravāsino paṇḍito kira
māṇavakena saddhiṁ gacchati etha passissāma nanti rājaṅgaṇeyeva
sannipatitvā naṁ passiṁsu. atha ne mahāsatto tumhe mā
cintayittha sabbe saṁkhārā aniccā sarīraṁ adhuvaṁ yaso nāma
vipattipariyosāno apica tumhe dānādīsuyeva appamattā hothāti ovaditvā
nivattetvā attano gehābhimukho pāyāsi. tasmiṁ khaṇe
dhammapālakumāro bhātigaṇaparivuto pitu paccuggamanaṁ karissāmīti nikkhamanto

page number: 269

nivesanadvāreyeva pitu sammukho ahosi. mahāsatto taṁ disvā
sokaṁ saṇṭhāretuṁ asakkonto taṁ upaguyhitvā ure nipajjāpetvā
nivesanampāvisi.
tamatthaṁ pakāsento satthā āha
jeṭṭhaputtaṁ upaguyha vineyya hadaye daraṁ
assupuṇṇehi nettehi pāvisi so mahāgharanti.
ghare panassa sahassaputtā sahassadhītaro sahassabhariyā sattavaṇṇadāsīsatāni
ca tehiceva avasesadāsakammakarañātimittehi ca tassa sakalanivesanaṁ
yugantavātābhighātapatitehi sālehi sālavanaṁ viya nirantaraṁ ahosi.
tamatthaṁ pakāsento satthā āha
sālāva sampamadditā mālutena pamadditā
senti puttā ca dārā ca vidhurassa nivesane
itthīsahassaṁ bhariyānaṁ dāsīsattasatānī ca
bāhā paggayha pakkanduṁ vidhurassa nivesane
orodhā ca kumārā ca vesiyānā ca brāhmaṇā
bāhā paggayha pakkanduṁ vidhurassa nivesane
hatthārohā anīkaṭṭhā rathikā pattikārakā
bāhā paggayha pakkanduṁ vidhurassa nivesane
samāgatā jānapadā negamā ca samāgatā
bāhā paggayha pakkanduṁ vidhurassa nivesane
itthīsahassaṁ bhariyānaṁ dāsāsattasatāni ca

page number: 270

bāhā paggayha pakkanduṁ kasmā no vijahessasi
orodhā ca kumārā ca vesiyānā ca brāhmaṇā
bāhā paggayha pakkanduṁ kasmā no vijahessasi
hatthārohā anīkaṭṭhā rathikā pattikārakā
bāhā paggayha pakkanduṁ kasmā no vijahessasi
samāgatā jānapadā negamā ca samāgatā
bāhā paggayha pakkanduṁ kasmā no vijahessasīti.
tattha sentīti mahātale chinnapādā viya patitā āvaṭṭantā
parivattantā sayanti. bhariyānanti bhariyānameva itthīnaṁ sahassaṁ.
kasmā noti kena kāraṇena amhe vijahessasīti parideviṁsu.
mahāsatto sabbantaṁ mahājanaṁ assāsetvā avasesāni kiccāni
katvā antojanaṁ bahijanañca ovaditvā ācikkhitabbayuttakaṁ sabbaṁ
puttadārassa ācikkhitvā puṇṇakassa santikaṁ gantvā attano
niṭṭhitakiccaṁ tassa ārocesi.
tamatthaṁ pakāsento satthā āha
katvā gharesu kiccāni anusāsitvā sakaṁ janaṁ
mittāmacce ca bhacce ca puttadāre ca bandhave
kammantaṁ saṁvidhetvāna ācikkhitvā ghare dhanaṁ
nidhiñca iṇadānaṇca puṇṇakaṁ etadabravi
avasī tuvaṁ mayha tihaṁ agāre
kātani kiccāni gharesu mayhaṁ

page number: 271

anusāsitā puttadārā mayā ca
karohi kiccāni yathāmatinteti.
tattha kammantaṁ saṁvidhetvānāti evañca evañca kātuṁ vaṭṭatīti
ghare kattabbakiccaṁ saṁvidahitvā. nidhinti tattha tattha nihitadhanaṁ.
iṇadānanti iṇavasena payojitadhanaṁ. yathāmatinteti idāni tava
ajjhāsayānurūpaṁ karohīti.
atha naṁ puṇṇako āha
sace hi katte anusāsitā te
puttā ca dārā ca anujīvino ca
handehidāni taramānarūpo
dīgho hi addhāpi ayaṁ puraṭṭhā
asambhītova gaṇhāhi ājāniyassa vāladhiṁ
idaṁ pacchimakaṁ tuyhaṁ jīvalokassa dassananti.
tattha katteti somanassappatto yakkho mahāsattaṁ ālapati.
addhāpīti gantabbamattopi dīgho. asambhītovāti nibbhayo. idaṁ
so heṭṭhāpāsādaṁ anotaritvā tatova gantukāmo avaca.
atha naṁ mahāsatto āha
sohaṁ kissānubhāyissaṁ yassa me natthi dukkaṭaṁ
kāyena vācā manasā yena gaccheyya duggatinti.
tattha sohaṁ kissānubhāyissanti idaṁ mahāsatto asambhītova
gaṇhāhīti vutto evamāha.

page number: 272

evaṁ mahāsatto sīhanādaṁ naditvā asambhīto kesarasīhoviya
nibbhayo hutvā ayaṁ me sāṭako mama aruciyā mā muñcatūti adhiṭṭhā
napāramiṁ purecārikaṁ katvā daḷhaṁ nivāsetvā assassa vāladhiṁ viyūhitvā
ubhohi hatthehi daḷhaṁ vāladhiṁ gahetvā dvīhi pādehi assassa
ūrūsu paliveṭhetvā māṇava gahito me assavāladhi yathāruciṁ
yāhīti āha. tasmiṁ khaṇe puṇṇako manomayasindhavassa
saññamadāsi. so paṇḍitaṁ ādāya ākāse pakkhandi.
tamatthaṁ pakāsento satthā āha
so assarājāvidhuraṁ vahanto
pakkāmi vehāya samantalikkhe
sākhāsu selesu asajjamāno
kāḷāgiriṁ khippamupāgamāsīti.
tattha sākhāsu selesu asajjamānoti puṇṇako kira cintesi
ahaṁ dūraṁ āgantvā imaṁ himavantappadese rukkhapabbatesu pothento
māretvā hadayamaṁsaṁ ādāya kaḷevaraṁ pabbatantare chaḍḍetvā
nāgabhavanaṁ gantvā taṁ vimalāya deviyā datvā irandatiṁ gahetvā
paccāgamissāmīti.
so rukkhe ca pabbate ca paharitvā tesaṁ majjheyeva assaṁ
pesesi. mahāsattassānubhāvena rukkhāpi pabbatāpi tassa sarīrato
ubhosu passesu ratanamattaṁ paṭikkamanti. so mato vā no vāti
parivattetvā mahāsattassa mukhaṁ olokento kāñcanādāsamiva

page number: 273

vippasannaṁ mukhaṁ disvā ayaṁ evaṁ na maratīti punapi himavantappadese
rukkhe ca pabbate ca tikkhattuṁ pothentopi tesaṁ majjheyeva assaṁ
pesesi. tatheva rukkhāpi pabbatāpi dūrataraṁ paṭikkamantiyeva.
mahāsatto paramakilantakāyo ahosi. so idāni naṁ vātakkhandhe
cuṇṇavicuṇṇaṁ karissāmīti cintetvā vātakkhandhe assaṁ pesesi.
mato vā no vāti parivattetvā vikasitapadumaṁ viya mahāsattassa
mukhaṁ olokesi. so kodhābhibhūto sattamaṁ vātakkhandhaṁ pakkhandi.
bodhisattassānubhāvena vātakkhandho dvidhā hutvā bodhisattassa okāsaṁ
adāsi. tato verambhavātepi pahari. verambhavātopi satasahassa
asanīsaddo viya dvidhā hutvā bodhisattassa okāsaṁ adāsi.
sopi tassa antarāyābhāvaṁ passanto taṁ ādāya kāḷāgiripabbataṁ
agamāsi. tena vuttaṁ.
sākhāsu selesu asajjamāno
kāḷāgiriṁ khippamupāgamāsīti.
tattha asajjamānoti alaggamāno appaṭihaññamāno vidhurapaṇḍitaṁ
vahanto kāḷapabbatamatthakaṁ upagato ahosi.
evaṁ puṇṇakassa mahāsattaṁ gahetvā gatakāle paṇḍitassa
puttadārādayo puṇṇakassa vasanaṭṭhānaṁ gantvā mahāsattaṁ adisvā
chinnapādā viya patitvā aparāparaṁ parivattamānā mahāsaddena parideviṁsu.
tamatthaṁ pakāsento satthā āha
itthīsahassaṁ bhariyānaṁ dāsāsattasatāni ca

page number: 274

bāhā paggayha pakkanduṁ yakkho brāhmaṇavaṇṇena
vidhuraṁ ādāya gacchati
orodhā ca kumārā ca vesiyānā ca brāhmaṇā
bāhā paggayha pakkanduṁ yakkho brāhmaṇavaṇṇena
vidhuraṁ ādāya gacchati
hatthārohā anīkaṭṭhā rathikā pattikārakā
bāhā paggayha pakkanduṁ yakkho brāhmaṇavaṇṇena
vidhuraṁ ādāya gacchati
samāgatā jānapadā negamā ca samāgatā
bāhā paggayha pakkanduṁ yakkho brāhmaṇavaṇṇena
vidhuraṁ ādāya gacchati
itthīsahassaṁ bhariyānaṁ dāsīsattasatāni ca
bāhā paggayha pakkanduṁ paṇḍito so kuhiṁ gato
orodhā ca kumārā ca vesiyānā ca brāhmaṇā
bāhā paggayha pakkanduṁ paṇḍito so kuhiṁ gato
hatthārohā anīkaṭṭhā rathikā pattikārakā
bāhā paggayha pakkanduṁ paṇḍito so kahiṁ gato
samāgatā jānapadā negamā ca samāgatā
bāhā paggayha pakkanduṁ paṇḍito so kuhiṁ gatoti.
mahāsattaṁ gahetvā ākāsena gacchantaṁ disvā ca sutvā ca
evampi kanditvā te sabbepi sakalanagaravāsīhi saddhiṁ kandantā rājadvāraṁ

page number: 275

agamaṁsu. rājā mahantaṁ paridevanasaddaṁ sutvā sīhapañjaraṁ vivaritvā
kasmā paridevathāti pucchi. athassa te deva so kira māṇavo
na brāhmaṇo yakkho brāhmaṇarūpena āgantvā paṇḍitaṁ ādāya
gato tena vinā amhākaṁ jīvitaṁ natthi sace ito sattame divase
paṇḍito nāgamissati mayaṁ sakaṭasatehi sakaṭasahassehi dārūni saṁkaḍḍhitvā
sabbe aggiṁ pavisissāmāti imamatthaṁ ārocentā imaṁ gāthamāhaṁsu.
sace so sattarattena paṇḍito nāgamissati
sabbe aggiṁ pavissāma natthattho jīvitena noti.
sammāsambuddhaparinibbānakālepi mayaṁ aggiṁ pavisitvā marissāmāti
vattāro nāhesuṁ aho suvasitaṁ mahāsattena nagaramhīti. rājā
tesaṁ kathaṁ sutvā tumhe mā cintayittha mā socittha mā paridevittha
madhurakatho paṇḍito māṇavaṁ dhammakathāya palobhetvā attano pādesu
pātetvā na cirasseva amhākaṁ assumukhāni hāsento āgamissati
mā socayitthāti vatvā gāthamāha
paṇḍito ca viyatto ca vibhāvī ca vicakkhaṇo
khippaṁ moceti attānaṁ mā bhāyitthāgamissatīti.
tattha viyattoti veyyattiyā vicāraṇapaññāya samannāgato.
vibhāvīti atthānatthaṁ kāraṇākāraṇaṁ vibhāvetvā dassetvā kathetuṁ
samattho. vicakkhaṇoti taṁ khaṇaṁyeva ṭhānuppattikāraṇavijānanapaññāya
yutto. mā bhāyitthāti mā bhāyittha khippaṁ attānaṁ mocetvā
āgamissatīti assāsesi.

page number: 276

nāgarāpi paṇḍito raññā saddhiṁ kathetvā gato bhavissatīti
assāsaṁ paṭilabhiṁsūti.
. antarapeyyālo niṭṭhito.
puṇṇakopi mahāsattaṁ kāḷāgirimatthake ṭhapetvā imasmiṁ
jīvamāne mayhaṁ vuḍḍhi nāma natthi imaṁ māretvā hadayamaṁsaṁ gahetvā
nāgabhavanaṁ netvā vimalāya datvā irandatiṁ gahetvā devalokaṁ gamissāmīti
cintesi.
tamatthaṁ pakāsento satthā āha
so tattha gantvāna vicintayanto
uccāvacā cetanakā bhavanti
na imassa jīvena mamatthi kiñci
hantvānimaṁ hadayaṁ ānayissanti.
tattha soti so puṇṇako. tattha gantvānāti gantvā tattha
kāḷāgirimatthake ṭhito. cetanakāti khaṇe khaṇe uppajjamānā
cetnā uccāpi avacāpi uppajjanti ṭhānaṁ kho panetaṁ na vijjati
yametassa jīvitadānacetanāpi uppajjeyyāti imassa pana jīvena tahiṁ
nāgabhavane mama appamattakampi kiñci kiccaṁ natthi idhevimaṁ hantvāna assa
hadayaṁ ānayissāmīti sanniṭṭhānamakāsīti attho.
tato puṇṇako cintesi yannūnāhaṁ imaṁ sahatthena amāretvā
bheravarūpadassanena jīvitakkhayaṁ pāpeyyanti. so bheravayakkharūpaṁ nimmitvā
tajjento āgantvā tampātetvā pāde gahetvā dantantare katvā

page number: 277

khāditukāmo viya ahosi. evaṁ santepi mahāsattassa lomahaṁsanamattampi
nāhosi. tato sīharūpena ca mattamahāhatthirūpena ca āgantvā
dāṭhāhi ceva dantehi ca ovijjhitukāmo viya hutvā tathāpi
abhāyantassa ekadoṇikanāvappamāṇaṁ mahantaṁ sappavaṇṇaṁ nimmitvā
assasanto āgantvā sakalasarīraṁ veṭhetvā matthake phaṇaṁ dhāresi. tassa
sārajjanamattampi nāhosi. atha naṁ pabbatamatthake ṭhapetvā pātetvā
cuṇṇavicuṇṇaṁ karissāmīti mahāvātaṁ samuṭṭhāpesi. so tassa
kesaggamattampi na cālesi. atha naṁ tattheva pabbatamatthake ṭhapetvā
hatthī viya khajjūrīrukkhaṁ pabbataṁ aparāparaṁ cālesi. tathāpi naṁ
ṭhitaṭṭhānato kesaggamattampi cāletuṁ nāsakkhi. tato saddasantāsenassa
hadayaphālanaṁ katvā māressāmīti antopabbataṁ pavisitvā paṭhaviñca
nabhañca ekaninnādaṁ karonto mahānādaṁ nadi. evampissa sārajjanamattampi
nāhosi. jānāti hi mahāsatto yakkhasīhahatthināgarājavesena
āgatopi vātavuṭṭhipabbatacalanānaṁ kārakopi antopabbataṁ
pavisitvā nādaṁ visajjentopi māṇavoyeva na aññoti. tato
yakkho cintesi nāhaṁ imaṁ bāhirupakkamehi māretuṁ sakkomi
sahattheneva naṁ māressāmīti. so mahāsattaṁ pabbatamuddhani ṭhapetvā
pabbatapādaṁ gantvā maṇikkhandhe paṇḍukambalasuttaṁ pavesento viya
nadanto antopabbatena uggantvā mahāsattaṁ daḷhaṁ gahetvā
parivattetvā adhosiraṁ katvā anālambe ākāse visajjesi.
tena vuttaṁ
so tattha gantvā pabbatamantarasmiṁ

page number: 278

anto pavisitvāna paduṭṭhacitto
asamphutasmiṁ jagatippadese
adhosiraṁ dhārayi kātiyānoti.
tattha gantvāti pabbatamatthakā pabbatapādaṁ gantvā tattha
pabbatantare ṭhapetvā tassa anto pavisitvā pabbatamatthake ṭhitassa heṭṭhā
paññāyamāno asamphute bhūmippadese. dhārayīti naṁ āditova dhāresi
tattha pana naṁ khipitvā paṭhamaṁ paṇṇarasayojānamattaṁ bhassakāle
pabbatamuddhaniṭhitova hatthaṁ pasāretvā adhosiraṁ bhassantaṁ pādesu
gahetvā adhosirameva ukkhipitvā mukhaṁ olokento ayaṁ na maratīti
ñatvā dutiyampi khipitvā tiṁsayojanamattaṁ bhassakāle tatheva ukkhipitvā
mukhaṁ oloketvā jīvantameva disvā cintesi sace idāni
saṭṭhīyojanamattampi bhassitvā na marissati pādesuṁ naṁ gahetvā
pabbatamuddhani pothetvā māressāmīti. atha naṁ tatiyampi khipitvā
saṭṭhīyojanaṭṭhānaṁ bhassakāle hatthaṁ pasāretvā pādesu naṁ gahetvā
ukkhipi. mahāsattopi cintesi ayaṁ maṁ paṭhamaṁ paṇṇarasayojanaṭṭhānaṁ
khipi dutiyampi tiṁsayojanaṁ tatiyampi saṭṭhīyojanaṁ idāni na maṁ puna
khipissati ukkhipantoyeva pana pabbatamuddhani paharitvā maṁ māressati
yāva maṁ ukkhipitvā pabbatamatthakena potheti tāva naṁ adhosiro
olambantova māraṇakāraṇaṁ pucchissāmīti. so asambhīto
asantasanto tathā akāsi. tena vuttaṁ
so lambamāno narake papāte

page number: 279

mahabbhaye lomahaṁse viduggate
asantasanto kurūnaṁ kattuseṭṭho
iccabravi puṇṇākaṁ nāma yakkhaṁ
ariyāvakāso anarīyarūpo
asaññato saññatasannikāso
accāhitaṁ kammaṁ karosi luddaṁ
bhāve ca te kusalaṁ natthi kiñci
yaṁ maṁ papātasmiṁ papātumicchasi
ko nu tavattho maraṇena mayhaṁ
amānusasseva te ajja vaṇṇo
ācikkha me tvaṁ katamāsi devatāti.
tattha so lambamānoti so kurūnaṁ kattuseṭṭho tatiyavāre
lambamāno. ariyāvakāsoti rūpena ariyasadiso devavaṇṇī hutvā
carasi. asaññatoti kāyādīhi asaññato dussīlo. accāhitanti
hitātikkantaṁ atiahitaṁ vā. bhāve ca teti tava citte appamattakampi
kusalaṁ natthi. amānusasseva te ajja vaṇṇoti ajja
tavedaṁ kāraṇaṁ amanussasseva. katamāsi devatāti yakkhānaṁ antare
katarayakkho nāma tvanti.
atha naṁ puṇṇako āha
yadi te suto puṇṇako nāma yakkho
rañño kuverassa hi so sajīvo

page number: 280

bhūmindharo varuṇo nāma nāgo
brahā sucī vaṇṇabalūpapanno
tassānujaṁ dhītaraṁ kāmayāmi
irandatī nāma sā nāgakaññā
tassā sumajjhāya piyāya hetu
patārayiṁ tuyhaṁ vadhāya dhīrāti.
tattha sajīvoti sajīvo amacco. brahāti ārohaparināhasampanno.
sucīti uṭṭhāpitakāñcanarūpasadiso. vaṇṇabalūpapannoti
sarīravaṇṇena ca kāyabalena ca upagato. tassānujanti tassa anujātaṁ
dhītaraṁ. patārayinti cittaṁ pavattesiṁ sanniṭṭhānaṁ akāsinti attho.
taṁ sutvā mahāsatto ayaṁ loko duggahitena nassati
nāgamāṇavikampatthentassa mama maraṇena kiṁ payojanaṁ tattato naṁ
jānissāmīti cintetvā gāthamāha
māheva te yakkha ahosi moho
naṭṭhā bahū duggahitena lokā
kinte sumajjhāya piyāya kiccaṁ
maraṇena me iṅgha suṇohi sabbanti.
athassa puṇṇako ācikkhanto āha
mahānubhāvassa mahoragassa
dhītukāmo ñātibhatohamasmi
taṁ yācamānaṁ sasuro avoca

page number: 281

yathā mamaññiṁsu sukāmanītaṁ
dajjemu kho te sutanuṁ sunettaṁ
suvimhitaṁ candanalittagattaṁ
sace tuvaṁ hadayaṁ paṇḍitassa
dhammena laddhā idha māharesi
etena cittena kumāri labbhā
nāññaṁ dhanaṁ uttariṁ patthayāma
evaṁ na muḷhosmi suṇohi katte
na cāpi me duggahitamatthi kiñci
hadayena te dhammaladdhena nāgā
irandatiṁ nāgakaññaṁ dadanti
tasmā ahantuyhaṁ vadhāya yutto
evammamattho maraṇena tuyhaṁ
idheva taṁ narake pātayitvā
hantavāna taṁ hadayaṁ ānayissanti.
tattha dhītukāmoti dhītaraṁ kāmemi patthemi dhītu atthāya vicarāmi.
Ñātibhatohamasmīti tassā ñātibhatiko nāma ahaṁ. tanti taṁ
nāgakaññaṁ. yācamānanti yācantaṁ maṁ. yathā manti yasmā maṁ.
sukāmanītanti suṭṭhu ekaṁsena kāmena nītoti sukāmanītaṁ amaññiṁsu
jāniṁsu tasmā mama sassuro dajjemu kho tetiādimāha. tattha dajjemūti
dadeyyāma. sutanunti sundarasarīraṁ. idha māharesīti idha āhareyyāsi.

page number: 282

tassa taṁ kathaṁ sutvā mahāsatto cintesi vimalāya mama
hadayena kiccaṁ natthi varuṇena dhammakathaṁ sutvā maṇinā maṁ pūjetvā
tattha gatena nāgarājena mama dhammakathikabhāvo vaṇṇito bhavissati
tato vimalāya mama dhammakathāya dohaḷo uppanno bhavissati varuṇena
duggahitaṁ gahetvā puṇṇako āṇatto bhavissati svāyaṁ attanā
duggahitena maṁ māretuṁ evarūpaṁ dukkhaṁ pāpesi mama paṇḍitabhāvo
ṭhānuppattikāraṇavindanasamatthatā imasmiṁ maṁ mārente kiṁ karissati
handāhaṁ naṁ māṇavaṁ saññāpessāmīti māṇava ahaṁ sādhunaradhammaṁ
nāma jānāmi yāvāhaṁ na marāmi tāva maṁ pabbatamuddhani nisīdāpetvā
sādhunaradhammaṁ suṇa pacchā yaṁ icchasi taṁ kareyyāsīti vatvā sādhunaradhammaṁ
vaṇṇento jīvitaṁ āharāpeyyanti. so adhosiro olambantova
gāthamāha
khippaṁ mamaṁ uddhara kātiyāna
hadayena me yadi te atthi kiccaṁ
yekecime sādhu narassa dhammā
sabbeva te pātukaromi ajjāti.
taṁ sutvā puṇṇako ayaṁ kira paṇḍitena devamanussānaṁ akathitapubbo
dhammo bhavissati handāhaṁ khippameva naṁ uddharitvā sādhunaradhammaṁ
sossāmīti cintetvā mahāsattaṁ ukkhipitvā pabbatamuddhani nisīdāpesi.
tamatthaṁ pakāsento satthā āha
sa puṇṇako kurūnaṁ kattuseṭṭhaṁ

page number: 283

nagamuddhani khippaṁ patiṭṭhapetvā
assaṭṭhamāsīnaṁ samekkhiyāna
paripucchi kattāramanomapaññaṁ
samuṭṭhito mesi tuvaṁ papātā
hadayena te ajja mamatthi kiccaṁ
yekecime sādhu narassa dhammā
sabbeva me pātukarohi ajjāti.
tattha assaṭṭhanti laddhassāsaṁ hutvā. samekkhiyānāti disvā.
sādhu narassa dhammāti narassa sādhu dhammā sunadaradhammā.
mahāsatto āha
samuṭṭhito tyasmi ahampapātā
hadayena me yadi te atthi kiccaṁ
yekecime sādhu narassa dhammā
sabbeva te pātukaromi ajjāti.
tattha samuṭṭhito tyassamīti tayā samuṭṭhito ahaṁ asmi.
atha naṁ mahāsatto kiliṭṭhasarīromhi nahāyāmi tāvāti āha.
yakkho sādhūti nahānodakaṁ āharitvā nahānakāle mahāsattassa
dibbadussadibbagandhamālādīni datvā alaṅkatapaṭiyattakāle dibbabhojanaṁ
ādāsi. mahāsatto bhuttabhojano kāḷāgirimatthakaṁ alaṅkārāpetvā
āsanaṁ paññāpetvā alaṅkatāsane nisīditvā buddhalīlāya sādhunaradhammaṁ
desento gāthamāha

page number: 284

yātānuyāyī ca bhavāhi māṇava
allañca pāṇiṁ parivajjayassu
mā cassu mittesu kadāci dubbhi
mā ca vasaṁ asatīnaṁ nigaccheti.
tattha añlañca pāṇiṁ parivajjayassūti allaṁ tintaṁ pāṇiṁ mā
dahi mā jhāpayi.
yakkho saṁkhittena kathite cattāro sādhunaradhamme bujjhituṁ asakkonto
vitthārena pucchi
kathaṁ nu yātaṁ anuyāyī hoti
allañca pāṇiṁ dahate kathaṁ so
asatī ca kāko pana mittadubbho
akkhāhi me pucchito etamatthanti.
mahāsattopissa kathesi
asaṇṭhataṁ 1- nopica diṭṭhapubbaṁ
yo āsanenāpi nimantayeyya
tasseva atthaṁ puriso kareyya
yātānuyāyīti tamāhu paṇḍitā
yassekarattimpi ghare vaseyya
yatthannapānaṁ puriso labhetha
na tassa pāpaṁ manasāpi cetaye

footnote: 1. asanthutanpi pāṭho

page number: 285

allañca pāṇiṁ dahate mittadubbho
yassa rukkhassa chāyāya nisīdeyya sayeyya vā
na tassa sākhaṁ bhañjeyya mittadubbho hi pāpako
puṇṇampi ce maṁ paṭhavī dhanena
dajjitthiyā puriso sammatāya
laddhā khaṇaṁ atimaññeyya tampi
tāsaṁ vasaṁ asatīnaṁ na gacche
evaṁ kho yātaṁ anuyāyī hoti
allañca pāṇiṁ dahate punevaṁ
asatī ca sāso pana mittadubbho
so dhammiko hohi jahassu adhammanti.
tattha asaṇṭhatanti ekāhaṁ davihampi ekato avuṭṭhapubbaṁ.
yo āsanenāpīti yo evarūpaṁ āsanamattenāpi nimanteyya pageva
annapānādīhi. tassevāti tassa eva pubbakārissa atthaṁ puriso
karoteva. yātānuyāyīti pubbakārinā yātassa maggassa anuyāyī.
paṭhamaṁ karonto hi yāyī nāma pacchā karonto pana anuyāyī nāmāti
evaṁ paṇḍitā kathenti ayaṁ devarāja paṭhamo sādhunaradhammo.
allañca pāṇinti darūbhakaṁ attano bhuñjanahatthameva dahanto hi
mittadubbhī nāma hoti. iti allahatthassa ajjhāpanaṁ nāma ayaṁ
dutiyo sādhunaradhammo. na tassāti tassa sākhaṁ vā pattaṁ vā
aṅkuraṁ vā na bhindeyya kiṁ kāraṇā mittadubbho hi pāpako iti

page number: 286

paribhuttacchāyassa acetanassa rukkhassāpi pāpaṁ karonto mittadubbhī
nāma hoti kimaṅgaṁ pana manussabhūtassa. evaṁ mittesu adubbhanaṁ
nāma ayaṁ tatiyo sādhunaradhammo. dajjitthiyāti dadeyya itthiyā.
sammatāyāti ahamevassāpi yo na añño mamaññeva sā itthī
icchatīti evaṁ suṭṭhu sammatāya. laddhā khaṇanti aticārassa okāsaṁ
labhitvā. asatīnanti asaddhammena samannāgatānaṁ itthīnaṁ. iti
mātugāmaṁ nissāya pāpassa akaraṇaṁ nāma ayaṁ catuttho sādhunaradhammo.
so dhammiko hohīti so tvaṁ devarāja imehi catūhi sādhunaradhammehi
yutto dhammiko hohīti.
evaṁ mahāsatto yakkhassa cattāro sādhunaradhamme buddhalīlāya
kathesi. te suṇantoyeva puṇṇako sallakkhesi catūsu ṭhānesu
paṇḍito attano jīvitameva yācati ayaṁ kho pana mayhaṁ pubbe
asaṇṭhatasseva sakkāramakāsi ahamassa nivesane tīhaṁ mahantaṁ yasaṁ
anubhavanto vasiṁ ahañca imaṁ pāpakammaṁ karonto mātugāmaṁ nissāya
karomi sabbathāpi ahameva mittadubbhī sace paṇḍitaṁ aparajjhissāmi
na sādhunaradhamme vattissāmi nāma kiṁ me nāgamāṇavikāya
indapattavāsīnaṁ assumukhāni hasāpento imaṁ vegena netvā dhammasabhāyaṁ
otāressāmīti cintetvā āha
avasiṁ ahaṁ tuyhaṁ tīhaṁ agāre
annena pānena upaṭṭhitosmi
mutto 1- mamā si visajmāmahaṁ taṁ

footnote: 1ßēáittotipipāṭho

page number: 287

kāmaṁ gharaṁ uttama pañña gaccha
api hāyatu nāgakulassa attho
alampi me nāgakaññāya hetu
so tvaṁ sakeneva subhāsitena
muttosi me ajjavadhāya paññāti.
tattha upaṭṭhitosmīti tayā upaṭṭhito asmi. visajjāmahaṁ
tanti visajjemi ahaṁ taṁ. kāmanti ekaṁsena. vadhāyāti vadhato.
paññāti paṇñavanta.
atha naṁ mahāsatto māṇava mā tāva maṁ attano gharaṁ pesayi
nāgabhavanameva maṁ nehīti vadanto gāthamāha
handa tuvaṁ yakkha mamampi nehi
sasurantike atthaṁ mayī carassu
ahampi nāgādhipatīvimānaṁ
dakkhemi nāgassa adiṭṭhapupbanti.
tattha handāti upasaggatthe nipāto. sasurantike atthaṁ
mayi carassūti tava sasurassa santikaṁ atthaṁ mayi cara mā nāsayi.
nāgādhipatīvimānanti nāgādhipatiñca vimānañcassa adiṭṭhapubbaṁ passeyya.
puṇṇo āha
yaṁ ve narassa ahitāya assa
na taṁ pañño arahati dassanāya
atha kena vaṇṇena amittagāmaṁ

page number: 288

tuvamicchasi uttama pañña gantunti.
tatthāmittagāmanti amittassa vasanaṭṭhānaṁ amittasamāgamanti
attho.
atha naṁ mahāsatto āha
addhā pajānāmi ahampi etaṁ
na taṁ pañño arahati dassanāya
pāpañca me natthi kataṁ kuhiñci
tasmā na saṅke maraṇāgamāyāti
tattha maraṇāgamāyāti maraṇassa āgamāya. apicakho devarāja
tvaṁ mayā tādiso kakkhalo dhammakathāya palobhetvā mudukato idāneva
maṁ alaṁ me nāgamāṇavikāya attano gharaṁ yāhīti vadesi nāgarājassa
mudukaraṇaṁ mama bhāro nehiyeva maṁ tatthāti.
taṁ sutvā puṇṇako tassa vacanaṁ sādhūti sampaṭicchitvā āha
handa ca ṭhānaṁ atulānubhāvaṁ
mayā saha dakkhasi ehi katte
yatthacchati naccagītehi nāgo
rājā yathā vessavaṇṇo niḷiññaṁ
taṁ nāgakaññā caritaṁ gaṇena
nikīḷitaṁ niccamaho ca rattiṁ
pahutamālyaṁ bahu pupphachannaṁ
obhāsati vijjūrivantalikkhe

page number: 289

annena pānena upetarūpaṁ
naccehi gītehi ca vāditehi
paripuraṁ kaññāhi alaṅkatāhi
upasobhati vatthapilandhanenāti.
tattha handa cāti nipātamattameva. ßēhānanti nāgarājassa
vasanaṭṭhānaṁ. niḷiññanti niḷiññaṁ nāma rājadhāniyaṁ. caritaṁgaṇenāti
taṁ nāgakaññānaṁ gaṇena caritaṁ. nikīḷitanti niccaṁ aho ca
rattiñca nāgakaññāhi kīḷitānukīḷitaṁ.
tamatthaṁ pakāsento satthā āha
so puṇṇako kurūnaṁ kattuseṭṭhaṁ
nisīdayi pacchato āsanasmiṁ
ādāya kattāramanomapaññaṁ
upāgami bhavanaṁ nāgarañño
patvāna ṭhānaṁ atulānubhāvaṁ
aṭṭhāsi kattā pacchato puṇṇakassa
sāmaggipekkhī pana nāgarājā
pubbeva jāmātaramajjabhāsathāti.
tattha so puṇṇakoti bhikkhave so puṇṇako evaṁ nāgabhavanaṁ
vaṇṇetvā paṇḍitaṁ attano ājaññaṁ āropetvā nāgabhavanaṁ nesi.
ßēhānanti nāgarājassa vasanaṭṭhānaṁ. pacchato puṇṇakassāti puṇṇakassa
ca kira etadahosi sace nāgarājā paṇḍitaṁ disvā muducitto

page number: 290

bhavissati iccetaṁ kusalaṁ no ce tassa taṁ apasantasseva sindhavaṁ
āropetvā ādāya gamissāmīti. atha naṁ pacchato ṭhapesi. tena
vuttaṁ. pacchato puṇṇakassāti. sāmaggipekkhīti samaggiṁ pekkhamāno.
sāmaṁ apekkhītipi pāṭho. attano jāmātaraṁ passitvā
paṭhamataraṁ sayameva ajjhabhāsathāti attho.
nāgarājā āha
yaṁ nu tuvaṁ agamā maccalokaṁ
anvesamāno hadayaṁ paṇḍitassa
kacci samiddhena idhānupatto
ādāya kattāramanomapaññanti.
tattha kacci samiddhenāti kacci tena manorathena samiddhena
nipphannena idhāgatosīti pucchi.
puṇṇako āha
ayaṁ hi so āgato yaṁ tvamicchasi
dhammena laddho mama dhammapālo
taṁ passatha sammukhā bhāsamānaṁ
sukho have sappurisehi saṅgamoti.
tattha yaṁ tavamicchasīti yaṁ tvaṁ icchasi. yaṁ tuvamicchasītipi
pāṭho. bhāsamānanti taṁ loke pākaṭaṁ dhammapālaṁ idāni madhurena
sarena dhammaṁ bhāsamānaṁ sammukhāva passatha sappurisehi ekaṭṭhāne
samāgamo hi nāma sukho hotīti.
kāḷāgirikaṇḍaṁ niṭṭhitaṁ.

page number: 291

nāgarājā mahāsattaṁ disvā gāthamāha
adiṭṭhapubbaṁ disvāna macco maccubhayaddito
byamhito nābhivādesi na idaṁ paññavatamivāti.
tattha byamhitoti bhīto. idaṁ vuttaṁ hoti paṇḍita tvaṁ
adiṭṭhapubbaṁ nāgabhavanaṁ disvā maraṇabhayena ca addito bhīto hutvā
yaṁ maṁ nābhivādesi idaṁ kāraṇaṁ paññavantānaṁ na hotīti.
evaṁ nāgarājānaṁ vandanaṁ paccāsiṁsamānaṁ mahāsatto na tvaṁ
mayā vanditabboti avatvāva attano ñāṇatāya upāyako sallena
ahaṁ vajjhappattabhāvena taṁ na vandāmīti vadanto gāthadvayamāha
na camhi byamhito nāga na ca maccubhayaddito
navajjho abhivādeyya vajjhaṁ vā nābhivādaye
kathaṁ nu abhivādeyya abhivādāpayetha ve
yaṁ naro hantumiccheyya taṁ kammaṁ nupapajjatīti.
tassattho nevāhaṁ nāgarāja adiṭṭhapubbaṁ nāgabhavanaṁ disvā bhīto
na maraṇabhayatajjito mādisassa hi maraṇabhayaṁ nāma natthi vajjho pana
janena vadhitabbo puggalo attānaṁ vadhakaṁ janaṁ abhivādetuṁ vajjhaṁ vadhakopi
abhivādetuṁ na labhati yaṁ hi naro hantumiccheyya taṁ kathaṁ nu abhivādeyya
kathaṁ vā tena attānaṁ abhivādāpayetha ve tassa hi taṁ kammaṁ na
upapajjati tvañca kira maṁ māretuṁ idha āṇāpesi kathaṁ ahaṁ
taṁ vandāmīti.
taṁ sutvā nāgarājā tuṭṭho mahāsattassa thutiṁ karonto dve

page number: 292

gāthā abhāsi
evametaṁ yathā brūsi saccaṁ bhāsasi paṇḍita
na vajjho abhivādeyya vajjhaṁ vā nābhivādaye
kathaṁ nu abhivādeyya abhivādāpayetha ve
yaṁ naro hantumiccheyya taṁ kammaṁ nupapajjatīti.
idāni mahāsatto nāgarājena saddhiṁ paṭisanthāraṁ karonto āha
asassataṁ sassataṁ nu tava idaṁ
iddhī jutī balaviriyūpapatti
pucchāmi taṁ nāgarāje tamatthaṁ
kathaṁ nu te laddhamidaṁ vimānaṁ
adhicca laddhaṁ pariṇāmajante
sayaṁ kataṁ udāhu devehi dinnaṁ
akkhāmi me nāgarāje tamatthaṁ
yatheva te laddhamidaṁ vimānanti.
tattha tava idanti idaṁ tava yasajātaṁ vimānaṁ vā asassataṁ
sassatasadisaṁ mā kho yasaṁ nissāya pāpamakāsīti iminā padena
attano jīvitaṁ yācati. iddhīti nāgiddhi ca nāgajuti ca kāyabalañca
cetasikaviriyañca nāgabhavane upapatti ca yañca te idaṁ vimānaṁ pucchāmi
taṁ nāgarāja etamatthaṁ kathaṁ nu te idaṁ sabbaṁ laddhanti kinnu tayā
idaṁ vimānaṁ evaṁ sampannaṁ nāgabhavanaṁ adhicca akāraṇena laddhaṁ udāhu
utupariṇāmajante idaṁ udāhu sayaṁ sahattheneva kataṁ udāhu devehi te

page number: 293

dinnaṁ yatheva idaṁ laddhaṁ me etamatthaṁ akkhāhīti.
nāgarājā āha
nādhicca laddhaṁ na parināmajamme
na sayīkataṁ nāpi devehi dinnaṁ
sakehi kammehi apāpakehi
puññehi me laddhamidaṁ vimānanti.
tattha apāpakehīti alāmakehi.
mahāsatto āha
kinte vattaṁ kimpana brahmacariyaṁ
kissa suciṇṇassa ayaṁ vipāko
iddhī jutī balaviriyūpapatti
idañca te nāga mahāvimānanti.
tattha kinte vattanti nāgarāja purimabhave tava kiṁ vattaṁ
ahosi ko brahmacariyavāso katarassa sucaritasseso iddhiādiko
vipākoti.
nāgarājā āha
ahañca bhariyā ca manussaloke
saddhā ubho dānapati ahumhā
opānabhūtaṁ me gharaṁ tadāsi
santappitā samaṇabrāhmaṇā ca
mālañca gandhañca vilepanañca

page number: 294

padīpayaṁ seyyamupassayañca
adchādanaṁ sayanaṁ annapānaṁ
sakkaccaṁ dānāni adamha tattha
taṁ me vattaṁ tampana brahmacariyaṁ
tassa suciṇṇassa ayaṁ vipāko
iddhī jutī balaviriyūpapatti
idañca me dhīra mahāvimānanti.
tattha manussaloketi aṅgaraṭṭhe kāḷacampākanagare. taṁ me
vattanti taṁ sakkaccaṁ dinnaṁ dānameva mayhaṁ vattasamādānaṁ brahmacariyañca
ahosi tasseva suciṇṇassa ayaṁ iddhādiko vipāko.
mahāsatto āha
evañca te laddhamidaṁ vimānaṁ
jānāsi puññānaṁ phalūpapattiṁ
tasmā hi dhammaṁ cara appamatto
yathā vimānaṁ puna māvavesīti.
tattha jānāsīti sace tayā dānānubhāveneva taṁ laddhaṁ evaṁ
sante jānāsi nāma puññānaṁ phalañca puññaphalena nibbattaṁ upapattiñca.
tasmāti yasmā puññehi tayā idaṁ laddhaṁ tasmā. puna
māvasesīti yathā punapi imaṁ nāgabhavanaṁ ajjhāvasi evaṁ dhammaṁ cara.
nāgarājā āha
nayīdha santi samaṇabrāhmaṇā vā

page number: 295

yesannapānāni dademu katte
akkhāhi me pucchito etamatthaṁ
yathā vimānaṁ puna māvasemāti.
mahāsatto āha
bhogī hi te santi idhūpapannā
puttā ca dārā anujīvino ca
tesu tuvaṁ vacasā kammunā ca
asampaduṭṭho ca bhavāhi niccaṁ
evaṁ tuvaṁ nāga asampadosaṁ
anupālaya vacasā kammunā ca
ṭhatvā idha yāvatāyukaṁ vimāne
uddhaṁ ito gacchasi devalokanti.
tattha bhogīti bhogino nāgāti attho. tesūti tesu puttādīsu
bhogīsu vācāya kammena ca niccaṁ asampaduṭṭho bhava. anupālayāti
evaṁ puttādīsuyeva sesasattesu ca mettacittasaṁkhātaṁ asampadosaṁ
anurakkha. uddhaṁ itoti ito nāgabhavanato upari devalokaṁ
gamissasi mettacittaṁ hi dānato atirekataraṁ puññanti.
evaṁ nāgarājā mahāsattassa dhammakathaṁ sutvā tuṭṭhacitto na
sakkā paṇḍitena bahi papañcaṁ kātuṁ taṁ vimalāya dassetvā subhāsitaṁ
sāvetvā dohaḷaṁ paṭippassambhetvā dhanañjayarājānaṁ tosetuṁ
paṇḍitaṁ pesetuṁ vaṭṭatīti cintetvā gāthāmāha

page number: 296

addhā hi so socati rājaseṭṭho
tayā vinā yassa tuvaṁ sajīvo
dukkhūpanītopi tayā samecca
vindeyya poso sukhamāturopīti.
tattha sajīvoti amacco. sameccāti tayā saha samāgantvā.
āturopīti bāḷhagilānopi samāno.
taṁ sutvā mahāsatto nāgarājassa thutiṁ karonto itaraṁ gāthamāha
addhā sataṁ bhāsasi nāga dhammaṁ
anuttaraṁ atthapadaṁ suciṇṇaṁ
etādisiyāsu hi āpadāsu
paññāya te mādisānaṁ visesoti.
tattha satanti addhā sataṁ paṇḍitānaṁ dhammaṁ bhāsasi. atthapadanti
hitakoṭṭhāsaṁ. etādisiyāsūti evarūpāsu āpadāsu īdisesu
bhayesu upatthitesu mādisānaṁ paññavantānaṁ viseso paññāyati.
taṁ sutvā nāgarājā atirekataraṁ tuṭṭhahaṭṭho gāthamāha
akkhāhi no tāyaṁ mudhānuladdho
akkhāhi no tāyaṁ ajesi jūte
dhammena laddho itimāyamāha
kathaṁ tuvaṁ hatthamimassamāgatoti.
tattha akkhāhi noti ācikkha amhākaṁ. tāyanti taṁ ayaṁ
mudhānuladdhoti kiṁ nu kho mudhā amūlakeneva labhi udāhu jūtena

page number: 297

ajesi. atimāyamāhāti ayaṁ puṇṇako dhammena me paṇḍito
laddhoti vadati. kathaṁ tuvaṁ hatthamimassamāgatoti tvaṁ kathaṁ imassa
hatthagataṁ āgato.
atha naṁ mahāsatto āha
yo missaro tattha asosi rājā
tamāyamakkhehi ajesi jūte
so maṁ jito rājā imassadāsi
dhammena laddhosmi asāhasenāti.
tattha yo missaroti yo me issaro. imassadāsīti imassa
adāsi.
tamatthaṁ pakāsento satthā āha
mahorago attamano udaggo
sutvāna dhīrassa subhāsitāni
hatthe gahetvāna anomapaññaṁ
pāvekkhi bhariyāya tadā saṁkāse
yena tvaṁ vimale paṇḍu yena bhattaṁ na ruccati
na ca me tādiso vaṇṇo ayameso tamonudo
yassa te hadaye natko āgatoyaṁ pabhaṅkaro
tassa vākyaṁ nisāmehi dullabhaṁ dassanaṁ punāti.
tattha pāvekkhīti paviṭṭho. yenāti bhadde vimale yena
kāraṇena tvaṁ paṇḍu ceva na ca te bhattaṁ ruccati. na ca me

page number: 298

tādiso vaṇṇoti paṭhavītale vā devaloke vā na ca etādiso
vaṇṇo aññassa kassaci atthi yādiso etassa guṇavaṇṇo pattharito.
ayameso tamo yaṁ nudoti yaṁ nissāya tava dohaḷo uppanno
ayaṁ eso sabbalokassa tamonudo. punāti puna etassa
dassanannāma dullabhanti vadati.
disvāna taṁ vimalā bhūripaññaṁ
dasaṅguliṁ añjaliṁ paggahetvā
haṭṭhena bhāvena patītarūpā
iccabravi kurūnaṁ kattuseṭṭhanti.
tattha haṭṭhena bhāvenāti tuṭṭhena cittena. patītarūpāti
somanassajātā.
ito paraṁ vimalā āha
adiṭṭhapubbaṁ disvāna macco
maccubhayaddito byamhito
nābhivādesi na idaṁ paññavatamivāti.
paṇḍito āha
na camhi bayamhito nāgi na ca maccu bhayaddito
na vajjho abhivādeyya vajjhaṁ vā nābhivādaye
kathaṁ nu abhivādeyya abhivādāpayetha ve
yaṁ naro hantumiccheyya taṁ kammaṁ nupapajjatīti.
vimalā āha

page number: 299

evametaṁ yathābrūsi saccaṁ bhāsasi paṇḍita
na vajjho abhivādeyya vajjhaṁ vā nābhivādaye
kathannu abhivādeyya abhivādāpayetha ve
yaṁ naro hantumiccheyya taṁ kammaṁ nupapajjatīti.
atha mahāsatto vamalāya saddhiṁ paṭisanthāraṁ karonto āha
asassataṁ sassataṁ nu tava idaṁ
(vimānaṁ) iddhī jutī balaviriyūpapatti
pucchāmi taṁ nāgakaññe tamatthaṁ
kathaṁ nu te laddhamidaṁ vimānaṁ
adhicca laddhaṁ pariṇāmajante
sayīkataṁ udāhu devehi dinnaṁ
akkhāhi me nāgakaññe tamatthaṁ
yatheva te laddhamidaṁ vimānanti.
vimalā āha
nādhicca laddhaṁ na pariṇāmajamme
na sayaṁ kataṁ na ca devehi dinnaṁ
sakehi kammehi apāpakehi
puññehi me laddhamidaṁ vimānanti.
mahāsatto āha
kinte vattaṁ kiṁ pana brahmacariyaṁ
kissa suciṇṇassa ayaṁ vipāko

page number: 300

iddhī jutī balaviriyūpapatti
idañca te nāgi mahāvimānanti.
atha naṁ vimalā āha
ahañca kho sāmiko cāpi mayhaṁ
saddhā ubho dānapatī ahumhā
opānabhūtaṁ me gharaṁ tadāsi
santappitā samaṇabrāhmaṇāca
mālañca gandhañca vilepanañca
padīpayaṁ seyyamupassayañca
acchādanaṁ sayanaṁ annapānaṁ
sakkaccaṁ dānāni adamha tattha
taṁ me vattaṁ tampana brahmacariyaṁ
tassa suciṇṇassa ayaṁ vipāko
iddhī jutī balaviriyūpapatti
idañca me dhīra mahāvimānanti.
atha naṁ mahāsatto āha
evañca te laddhamidaṁ vimānaṁ
jānāsi puññāna phalūpapattiṁ
tasmā hi dhammañcara appamattā
yathā vimānaṁ puna māvasesīti.
vimalā āha

page number: 301

mayīdha santī samaṇabrāhmaṇā ca
yesannapānāni dademu katte
akkhāhi me pucchito etamatthaṁ
yathā vimānaṁ puna māvasemāti.
mahāsatto āha
bhogī hi te santi idhūpapannā
puttā ca sāmī anujīvano ca
tesu tuvaṁ vacasā kammunā ca
asampaduṭṭhā ca bhavāhi niccaṁ
evaṁ tuvaṁ nāgi asampadosaṁ
anupālaya vacasā kammunā ca
ṭhatvā idha yāvatāyukaṁ vimāne
uddhaṁ ito gacchasi devalokanti.
vimalā āha
addhā hi so socati rājaseṭṭho
tayā vinā yassa tuvaṁ sajīvo
dukkhūpatonīpi tayā samecca
vindeyya poso sukhamāturopīti.
mahāsatto āha
addhā sataṁ bhāsasi nāgi dhammaṁ
anuttaraṁ atthapadaṁ suciṇṇaṁ

page number: 302

etādisiyāsu hi āpadāsu
paññāyate mādisānaṁ visesoti.
vimalā āha
akkhāhi no tāyaṁ mudhānuladdho
akkhāhi no tāyaṁ ajesi jūte
dhammena laddho itimāyamāha
kathaṁ tuvaṁ hatthamimassa māgatoti.
atha naṁ mahāsatto āha
yo missaro tattha ahosi rājā
tamāyamakkhehi ajesi jūte
so maṁ jito rājā imassadāsi
dhammena laddhosmi asāhasenāti.
imāsaṁ gāthānaṁ heṭṭhā vuttanayenevattho veditabbo.
mahāsattassa vacanaṁ sutvā atirekataraṁ tuṭṭhā vimālā mahāsattaṁ
gahetvā sahassagandhodakaghaṭehi nahāpetvā nahānakāle mahāsattassa
dibbadussadibbagandhamālādīni datvā alaṅkatapaṭiyattakāle dibbabhojana
adāsi. bhuttabhojano alaṅkatāsanaṁ paññāpetvā mahāsatto
alaṅkatadhammāsane nisīditvā buddhalīlāya dhammaṁ desesi.
tamatthaṁ pakāsento satthā āha
yatheva varuṇo nāgo pañhaṁ pucchittha paṇḍitaṁ
tatheva nāgakaññāpi pañhaṁ pucchittha paṇḍitaṁ

page number: 303

yatheva varuṇaṁ nāgaṁ dhīro tosesi pucchito
tatheva nāgakaññampi dhīro tosesi pucchito
ubhopi te attamane viditvā
mahoragaṁ nāgakaññañca dhīro
acchambhī abbhīto alomahaṭṭho
iccabravi varuṇaṁ nāgarājaṁ
mā bhethayi nāga ayāhamasmi
yena tava attho idaṁ sarīraṁ
hadayena maṁsena karohi kiccaṁ
sayaṁ karissāmi yathā matinteti.
tattha achambhīti nikampo. alomahaṭṭhoti bhayena ahaṭṭhalomo.
iccabravīti vīmaṁsanavasena iti abravi. mā bhethayīti mittadubbhikammaṁ
karomīti mā bhāyi kathaṁ nu kho imaṁ idāni hanissāmīti mā
cintayi. nāgāti varuṇamālapati. ayāhamasmīti ayaṁ ahamasmi
ayameva vā pāṭho. sayaṁ karissāmīti sace tvaṁ imassa me santike
dhammo sutoti maṁ māretuṁ na visahasi ahameva yathā tava ajjhāsayo
tathā sayaṁ karissāmīti.
nāgarājā āha
paññāhave hadayaṁ paṇḍitānaṁ
te tyamha paññāya mayaṁ sutuṭṭhā
anūnanāmo labhatajjadāraṁ

page number: 304

ajjeva taṁ kuruyo pāpayātūti.
tattha te tyamhāti te mayaṁ tava paññāya sutuṭṭhā.
anūnanāmoti saṁpuṇṇanāmo puṇṇako yakkhasenāpati. labhatajjadāranti
labhatu ajja dāraṁ dadāmassa dhītaraṁ irandatiṁ. pāpayātūti ajjeva
taṁ kururaṭṭhaṁ puṇṇako pāpetu.
evañca pana vatvā varuṇo irandatiṁ puṇṇakassa adāsi.
so taṁ labhitvā tuṭṭhacitto mahāsattena saddhiṁ sallapi.
tamatthaṁ pakāsento satthā āha
sa puṇṇako attamano udaggo
irandatiṁ nāgakaññaṁ labhitvā
haṭṭhena bhāvena patītarūpo
iccabravi kurūnaṁ kattuseṭṭhaṁ
bhariyāya maṁ tvaṁ akarī samaṅgiṁ
ahañca te vidhura karomi kiccaṁ
idañca te maṇiratanaṁ dadāmi
ajjeva taṁ kuruyo pāpayāmīti.
tattha maṇiratananti paṇḍita ahaṁ te guṇesu pasanno arahāmi
tavānucchavikaṁ kiccaṁ kātuṁ tasmā imañca te cakkavattiparibhogaṁ
maṇiratanaṁ dammi ajjeva taṁ indapattaṁ pāpemi.
atha mahāsatto tassa thutiṁ karonto itaraṁ gāthamāha
ajjeyya mesā tava hotu mettī

page number: 305

bhariyāya kaccāyana piyāya saddhiṁ
ānandacitto sumano pītito
datvā maṇiṁ mama nayindapattanti.
tattha ajjeyyamesāti esā tava bhariyāya saddhiṁ piyasaṁvā samettī
ajeyyā hotu. ānandacittoti ādīhi pītisamaṅgībhāvamevassa vadati.
nayindapattanti naya indapattaṁ.
tena vuttaṁ.
sa puṇṇako kurūnaṁ kattuseṭṭhaṁ
nisīdayi purato āsanasmiṁ
ādāya kattāramanomapaññaṁ
upānayi nagaraṁ indapattaṁ
mano manussassa yathāpi gacche
tatopi saṁkhippataraṁ ahosi
yaṁ puṇṇako kurūnaṁ kattuseṭṭhaṁ
upānayi nagaraṁ indapattanti.
atha naṁ puṇṇako āha
etindapattaṁ nagaraṁ padissati
rammāni ca ambavanāni bhāgaso
ahañca bhariyāya samaṅgībhūto
tuvañca pattosi sakaṁ niketanti.
tattha yathāpi gaccheti mano nāma na gacchati dūre ārammaṇaṁ

page number: 306

gaṇhanto pana gatoti vuccati tasmā manassa ārammaṇaggahaṇatopi
khippataraṁ tassa manomayasindhavassa gamanaṁ ahosīti evamettha attho
daṭṭhabbo. etindapattanti assapiṭṭhe nisinnasseva dassento
evamāha. sakaṁ niketanti tuvañca attano nivesanaṁ sampattoti
āha.
tasmiṁ pana divase paccūsakāle rājā supinaṁ addasa. evarūpo
supino ahosi. rañño nivesanadvāre eko paññākkhandho
sīlasākho pañcagorasaphalo alaṅkatahatthiassapaṭicchanno mahārukkho ṭhito
mahājano tassa mahāsakkāraṁ katvā añjaliṁ paggayha namassati atheko
kaṇho puriso rattasāṭakanivattho rattapupphakaṇṇadharo āvudhahattho
āgantvā mahājanassa paridevantasseva taṁ rukkhamūlaṁ chinditvā
ākaḍḍhanto ādāya gantvā punāharitvā pakatiṭṭhāneyeva ṭhapetvā
pakkāmīti. rājā taṁ supinaṁ pariggaṇhanto mahārukkho viya na
añño koci vidhurapaṇḍito mahājanassa paridevantasseva taṁ rukkhamūlaṁ
chinditvā ādāya gatapuriso viya na añño koci paṇḍitaṁ gahetvā
gatamāṇavo puna taṁ rukkhaṁ āharitvā pakatiṭṭhāneyeva ṭhapetvā gato
viya sve māṇavo paṇḍitaṁ ānetvā dhammasabhāya dvāre ṭhapetvā
pakkamissati addhā ajja mayaṁ paṇḍitaṁ passissāmāti sanniṭṭhānaṁ
katvā somanassappatto sakalanagaraṁ alaṅkārāpetvā dhammasabhaṁ
sajjāpetvā alaṅkataratanamaṇḍape dhammāsanaṁ paññāpetvā
ekasatarājāmaccagaṇanagaravāsijanaparivuto ajja tumhe paṇḍitaṁ passissatha mā

page number: 307

bhāyitthāti mahājanaṁ assāsento paṇḍitassa āgamanaṁ olokento
dhammasabhāyaṁ nisīdi. puṇṇakopi paṇḍitaṁ otāretvā dhammasabhāya
dvāre parisamajjhe ṭhapetvā āpucchitvā irandatiṁ ādāya attano
devanagarameva gato.
tamatthaṁ pakāsento satthā āha
sa puṇṇako kurūnaṁ kattuseṭṭhaṁ
oropayi dhammasabhāya majjhe
ājaññamāruyha anomavaṇṇo
pakkāmi vehāya samantalikkhe
taṁ disvā rājā paramappītito
uṭṭhāya bāhāhi palissajitvā
avikampayaṁ dhammasabhāya majjhe
nisīdayi pamukhaṁ āsanasminti.
tattha anomavaṇṇoti ahīnavaṇṇo uttamavaṇṇo.
avikampayanti bhikkhave so rājā paṇḍitaṁ palissajitvā mahājanamajjhe
avikampanto anolīyantoyeva hatthe gahetvā attano abhimukhaṁ katvā
alaṅkatadhammāsane nisīdāpesi.
atha rājā tena saddhiṁ sammoditvā madhurapaṭisanthāraṁ karonto
gāthamāha
tvaṁ no panetāsi rathaṁva naṭṭhaṁ
nandanti taṁ kuruyo dassanena

page number: 308

akkhāhi me pucchito etamatthaṁ
kathaṁ pamokkho ahu māṇavassāti.
tattha naṭṭhanti yathā naṭṭhaṁ rathaṁ sārathi upaneti evaṁ tvaṁ
amhākaṁ kāraṇena nayena hitakiriyāsu vinetāsi. nandanti tanti
taṁ disvāva ime kururaṭṭhavāsino tava dassanena nandanti.
māṇavassāti māṇavassa santikā kathaṁ tava mokkho ahosi yo vā taṁ
muñcantassa māṇavassa pamokkho so kena kāraṇena ahosīti attho.
atha naṁ mahāsatto āha
yaṁ māṇavo tyābhivadi janinda
na so manusso naraviriyaseṭṭha
yadi te suto puṇṇako nāma yakkho
rañño kuverassa hi so sajīvo
bhūmindharo varuṇo nāma nāgo
brahā sucīvaṇṇabalūpapanno
tassānujaṁ dhītaraṁ kāmayāno
irandatī nāma sā nāgakaññā
tassā sumajjhāya piyāya hetu
patārayittha maraṇāya mayhaṁ
so ceva bhariyāya samaṅgībhūto
ahañcānuññāto maṇi ca laddhoti.
tattha yaṁ māṇavo tyābhivadīti janinda yaṁ tvaṁ māṇavoti

page number: 309

abhivadasi. bhūmindharoti bhūmindharo nāgabhavanavāsī. sā nāgakaññāti
yaṁ nāgakaññaṁ so kāmayamāno mama maraṇāya patārayi sā nāgakaññā
irandatī nāma. piyāya hetūti mahārāja so hi nāgarājā
catuposathikapañhavisajjane pasanno maṁ maṇinā pūjetvā nāgalokaṁ
gato vimalāya nāma deviyā kahantemaṇīti pucchito mama
dhammakathikabhāvaṁ vaṇṇesi sā mama dhammakathaṁ sotukāmā hutvā mama
hadayena dohaḷaṁ uppādesi nāgarājā duggahitena attano dhītaraṁ
irandatiṁ āha mātā te vidhurassa hadayamaṁsaṁ dohaḷinī tassa
hadayamaṁsaṁ āharituṁ samatthaṁ sāmikaṁ pariyesāhīti sā pariyesantī
kuverassa bhāgineyyaṁ puṇṇakaṁ nāma yakkhaṁ disvā taṁ attani
paṭibaddhacittaṁ ñatvā pitu santikaṁ nesi atha naṁ so vidhurapaṇḍitassa hadayamaṁsaṁ
āharituṁ sakkonto irandatiṁ labhissasīti āha so vepullapabbatato
cakkavattiparibhogaṁ maṇiṁ āharitvā tumhehi saddhiṁ jūtaṁ kīḷitvā maṁ
labhitvā tīhaṁ mama nivesane vasitvā maṁ assassa vāladhiṁ gāhāpetvā
himavante rukkhesu ca pabbatesu ca pothetvā maṁ māretuṁ asakkonto
sattame vātakkhandhe verambhavātābhimukho pakkhanditvā saṭṭhīyojanubbedhe
kāḷāgiripabbatamatthake ṭhapetvā sīhavesādivasena idañcidañca
katvā maṁ māretuṁ asakkonto mayā attano maraṇakāraṇaṁ puṭṭho
ācikkhi athassāhaṁ sādhunaradhammaṁ kathesiṁ so taṁ sutvā pasannacitto
maṁ idhānetukāmo ahosi athāhantaṁ ādāya nāgabhavanaṁ gantvā
nāgarañño ca vimalāya ca dhammaṁ desesiṁ sabbāva nāgaparisā

page number: 310

pasīdiṁsu nāgarājā mama dhammadesanāya tuṭṭhakāle irandatiṁ puṇṇakassa
adāsi so taṁ labhitvā pasannacitto maṁ maṇiratanena
pūjetvā nāgarājenāṇatto maṁ manomayasindhavaṁ āropetvā sayaṁ
majjhimāsane nisīditvā maṁ pūrato āsane nisīdāpetvā irandatiṁ
pacchimāsane nisīdāpetvā idhānetvā maṁ parisamajjhe otāretvā
irandatiṁ ādāya attano nagarameva gato evaṁ mahārāja so puṇṇako
tassā sumajjhāya piyāya hetu patārayittha maraṇāya mayhaṁ atheva maṁ
nissāya so ceva bhariyāya samaṅgībhūto mama dhammadesanaṁ sutvā pasannena
nāgarājena ahañca anuññāto tassa me puṇṇakassa santikā ayaṁ
sabbakāmadado cakkavattiparibhogamaṇi ca laddho gaṇhatha deva imaṁ
maṇinti maṇiṁ rañño adāsi. tato rājā paccūsakāle attanā
diṭṭhasupinaṁ nagaravāsīnaṁ kathetuṁ bhonto nagaravāsino ajja mayā
diṭṭhasupinaṁ suṇāthāti vatvā āha
rukkho hi mayhaṁ gharadvāre jāto
paññākakhandho sīlamayassa sākhā
atthe ca dhamme ca ṭhito nipāko
gavapphalo hatthigavāssachanno
naccagītaturiyābhinādite
ucchijja senaṁ puriso ahosi
so no ayaṁ āgato sanniketaṁ
rukkhassimassāpacitiṁ karotha

page number: 311

yekeci cittā mama paccayena
sabbeva te pātukarontu ajja
tibbāni katvāna upāyanāni
rukkhassimassāpacitiṁ karotha
yekeci bandhā mama atthi raṭṭhe
sabbeva te bandhanā mocayantu
yathevāyaṁ bandhanasmā pamutto
tatheva te muñcare bandhanasmā
unnaṅgalā māsamimaṁ karontu
maṁsodanaṁ brāhmaṇā bhakkhayantu
amajjapā majjarahā pivantu
puṇṇāhi thālāhi palissutāhi
mahāpathaṁ niccaṁ samavhayantu
tibbañca rakkhaṁ vidahantu raṭṭhe
yathāññamaññaṁ na viheṭhayeyyuṁ
rukkhassimassāpacitiṁ karothāti.
tattha sīlamayassāti etassa rukkhassa sīlamayā sākhā. atthe
ca dhamme cāti vuḍḍhiyañca sabhāve ca ṭhito. nipākoti so
paññamayo rukkho patiṭṭhito. gavapphaloti pañcavidhagorasapphalo.
hatthigavāssachannoti alaṅkatehi hatthigavāssehi sañchanno.
naccagītaturiyābhināditeti athassa rukkhassa pūjaṁ karontena mahājanena tasmiṁ

page number: 312

rukkhe etehi naccādīhi abhinādite eko kaṇgahapuriso āgantvā taṁ
rukkhaṁ ucchijja parivāretvā ṭhitaṁ senaṁ palāpetvā ahosi puna rukkho
āgantvā amhākaṁ nivesanadvāreyeva ṭhito so no ayaṁ mahārukkhasadiso
paṇḍito sanniketaṁ āgato idāni sabbeva tumhe rukkhassimassa
apacitiṁ karotha mahāsakkāraṁ pavattettha. mama paccayenāti ambho
amaccā yekeci maṁ nissāya laddhena yasena cittā tuṭṭhacittā te
sabbe attano cittaṁ pātukarontu. tibbānīti bahalāni mahantāni.
upāyanānīti paṇṇākārāni. yekecīti antamaso kīḷanatthāya bandhe
migapakkhī upādāya. muñcareti muñcantu. unnaṅgalā
māsamimaṁ karontūti imaṁ māsaṁ kasananaṅgalāni ussāpetvā ekamante
ṭhapetvā nagare bheriñcārāpetvā sabbe manussā mahāchaṇaṁ karontu.
bhakkhayantūti bhuñjantu. amajjapāti akāro nipātamattaṁ. majjapā
purisā majjarahā attano attano āpānaṭṭhāne sannisinnā pivantūti
attho. puṇṇāhi thālāhīti puṇṇehi thālehi. palissutāhīti
atipuṇṇattā paggharamānāhīti attho. mahāpathaṁ niccaṁ samavhayantūti
alaṅkatamahāpathaṁ rājamaggaṁ nissāya ṭhitā vesiyo niccaṁ kilesavasena
kilesatthikajanaṁ avahayantūti attho. tibbanti gāḷhaṁ. yathāti yathā
rukkhassa susaṁvidahitattā unnaṅgalā hutvā rukkhassimassa apacitiṁ
karontā aññamaññaṁ na viheṭheyyuṁ evaṁ rukkhaṁ saṁvidahantūti attho.
evaṁ vutte
orodhā ca kumārā ca vesiyānā ca brāhmaṇā

page number: 313

bahuṁ annañca pānañca paṇḍitassābhihārayuṁ
hatthārohā anīkaṭṭhā rathikā pattikārakā
bahuṁ annañca pānañca paṇḍitassasābhihārayuṁ
samāgatā jānapadā negamā ca samāgatā
bahuṁ annañca pānañca paṇḍitassābhihārayuṁ
bahujjano pasannosi disvā paṇḍitamāgate
paṇḍitamhi anuppatte celukkhepo pavattathāti.
tattha abhihārayunti evaṁ raññā āṇattā mahājanaṁ paṭiyādetvā
sabbe satte bandhanā mocetvā ete orodhādayo nānappakāraṁ
paṇṇākāraṁ sajjetvā tena saddhiṁ annañca pānañca paṇḍitassa
pesesuṁ. paṇḍitamāgateti paṇḍite āgate taṁ paṇḍitaṁ disvā
bahujjano pasanno ahosi.
chaṇo māsena osānaṁ agamāsi. mahāsatto buddhakiccaṁ
sādhento viya mahājanassa dhammaṁ desento rājānaṁ anusāsento
dānādīni puññāni karonto uposathakammāni karonto yāvatāyukaṁ
ṭhatvā āyuhapariyosāne saggaparāyano ahosi. tassovāde ṭhatvā
rājānaṁ ādiṁ katvā sabbepi kururaṭṭhavāsino yāvajīvaṁ sīlaṁ rakkhitvā
dānādīni puññāni katvā āyuhapariyosāne saggapadameva pūrayiṁsu.
satthā imaṁ dhammadesanaṁ āharitvā na bhikkhave idāneva pubbepi
tathāgato paññāsampanno upāyakusaloyevāti vatvā saccāni
pakāsetvā jātakaṁ samodhānesi. tadā paṇḍitassa mātāpitaro

page number: 314

mahārājakulāni ahesuṁ tassa jeṭṭhabhariyā rāhulamātā ahosi
jeṭṭhaputto rāhulo ahosi vimalā uppalavaṇṇā varuṇanāgarājā
sāriputto ahosi supaṇṇarājā moggallāno sakko anuruddho
korabyarājā ānando ahosi puṇṇako channo manomayasindhavo
kaṇṭhassarājā sesaparisā buddhaparisā vidhurapaṇḍito pana ahameva
sammāsambuddhoti.
vidhurajātakaṁ niṭṭhitaṁ.
-----------

page number: 315

mahānipātavaṇṇanā
vessantarajātakaṁ
----------------
phussatī varavaṇṇābheti idaṁ satthā kapilavatthusmiṁ upanissāya
nigrodhāme viharanto pokkharavassaṁ ārabbha kathesi.
yadā hi satthā pavattitapavaradhammacakko anukkamena rājagahaṁ
gantvā tattha hemantaṁ vītināmetvā udāyittherena magguddesakena
vīsatisahassakhīṇāsavaparivuto paṭhamagamanena yāva kapilavatthuṁ agamāsi.
tadā sakyarājāno mayaṁ imaṁ siddhatthakumāraṁ amhākaṁ ñātiseṭṭhaṁ
passissāmāti sannipatitvā bhagavato vasanaṭṭhānaṁ vimaṁsamānā
nigrodhasakkassārāmo rammaṇīyoti sallakkhetvā tattha sabbaṁ paṭijagganavidhiṁ
katvā gandhapupphacuṇṇādihatthā paccuggamanaṁ karontā sabbālaṅkārapaṭimaṇḍite
daharadahare nāgaradārake ca nāgaradārikāyo ca paṭhamaṁ
pahiṇiṁsu. tato rājakumāre ca rājakumārikāyo ca tesaṁ antarā
sāmaṁ gandhapupphacuṇṇādīhi satthāraṁ pūjayamānā bhagavantaṁ gahetvā
nigrodhārāmameva agamaṁsu. tattha bhagavā vīsatisahassakhīṇṇāsavaparivuto
paññattapavarabuddhāsane nisīdi. tadā sākiyā mānajātikā
manathaddhā te ayaṁ siddhatthakumāro amhehi daharataro amhākaṁ kaniṭṭho
bhāgineyyo putto nattāti cintetvā te daharadahare rājakumāre
āhaṁsu tumhe bhagavantaṁ vandatha mayaṁ tumhākaṁ piṭṭhito nisīdissāmāti.
tesu evaṁ bhagavantaṁ avanditvā nisinnesu bhagavā tesaṁ

page number: 316

ajjhāsayaṁ ñatvā na maṁ ñātayo vandanti handāhaṁ te vandāpessāmīti
abhiññāpādakaṁ catutthajjhānaṁ samāpajjitvā tato paṭṭhāya
ākāsaṁ abbhuggantvā tesaṁ ñātīnaṁ sīse pādapaṅsuṁ okīriyamāno
viya gaṇḍāmbarukkhamūle yamakapāṭihāriyasadisaṁ pāṭihāriyaṁ akāsi.
tadā suddhodanamahārājā taṁ acchariyaṁ disvā āha bhante tumhākaṁ
jātadivase isissa kāḷadevalassa jaṭilassa vandanatthaṁ upanītānaṁ vo
pāde parivattetvā brāhmaṇassa matthake ṭhite disvā ahaṁ tumhākaṁ
vandiṁ ayaṁ me paṭhamavandanā vappamaṅgaladivase jambūchāyāya sirisayane
nipannānaṁ vo jambūchāyāya aparivattanaṁ disvā ahaṁ tumhākaṁ pāde
vandiṁ ayaṁ me dutiyavandanā idāni imaṁ adiṭṭhapubbaṁ pāṭihāriyaṁ
disvāpi ahaṁ tumhākaṁ pāde vandāmi ayaṁ me tatiyavandanāti.
tasmiṁ raññā pana vandite avanditvā ṭhātuṁ samattho nāma
ekasākiyopi nāhosi. sabbepi te vandiṁsuyeva. iti bhagavā ñātayo
vandāpetvā ākāsato otaritvā paññattapavarabuddhāsane nisīdi.
nisinne pana bhagavati sikkhappatto ñātasamāgamo ahosi. sabbepi
ekaggacittā hutvā nisīdiṁsu. tato mahāmegho uṭṭhahitvā
pokkharavassaṁ vassi. tāmbavaṇṇaṁ udakaṁ heṭṭhā viravantaṁ gacchati.
ye temitukāmāva te tementi atemitukāmassa sarīre ekabindhumattamapi
na patati. taṁ disvā sabbe te acchariyabbhūtajātā ahesuṁ. aho
acchariyaṁ aho abbhūtaṁ aho buddhānaṁ ānubhāvo yesaṁ ñātīnaṁ samāgame
mahāmegho evarūpaṁ pokkharavassaṁ vassīti kathaṁ samuṭṭhāpesuṁ. taṁ

page number: 317

sutvā satthā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva sabbepi
bodhisattakāle mama ñātisamāgame evarūpo mahāmegho pokkharavassaṁ
vassiyevāti vatvā tuṇhī ahosi tehi yācito atītaṁ āhari.
atīte bhikkhave siviraṭṭhe jetuttanagare sivimahārājā nāma rajjaṁ
kārento sañjayaṁ nāma puttaṁ paṭilabhi. so tassa vayappattassa
maddarājadhītaraṁ phussatiṁ nāma rājakaññaṁ ānetvā tassa rajjaṁ
niyyādetvā phussatiṁ nāma aggamahesiṁ akāsi. tassā ayaṁ
pubbayogo. ito hi ekanavutikappāvasāne vipassī nāma satthā loke
udapādi. tadā bandhumatinagare bandhumo nāma rājā rajjaṁ kāresi.
tasmiṁ bandhumatinagaraṁ upanissāya kheme migadāye viharante tasmiṁ kāle
eko rājā rañño bandhumassa anagghena candanasārena saddhiṁ
satasahassagghanikaṁ suvaṇṇamālaṁ pesesi. rañño pana dve dhītaro ahesuṁ.
so taṁ paṇṇākāraṁ tāsaṁ dātukāmo hutvā candanasāraṁ jeṭṭhakāya
adāsi. suvaṇṇamālaṁ kaniṭṭhāya adāsi. tā ubhopi na mayaṁ
imaṁ amhākaṁ sarīre upanessāma satthārameva pūjessāmāti cintetvā
rājānamāhaṁsu tāta candanasārena ca suvaṇṇamālāya ca dasabalaṁ
pūjessāmāti. taṁ sutvā rājā sādhūti sampaṭicchi. sā sukhumaṁ
candanasāraṁ cuṇṇaṁ kāretvā suvaṇṇasamugge pūretvā gaṇhāpesi.
kaniṭṭhabhaginī pana suvaṇṇamālaṁ uracchadamālaṁ kāretvā suvaṇṇasamugge
pūretvā gaṇhāpesi. tā ubhopi migadāyavihāraṁ gantvā tāsu

page number: 318

dvīsu jeṭṭhakā pana candanacuṇṇena dasabalassa suvaṇṇavaṇṇasarīraṁ
pūjetvā sesacandanacuṇṇāni gandhakuṭiyaṁ vikīritvā bhante anāgate
kāle tumahādisassa buddhassa mātā bhaveyyanti patthanaṁ akāsi gāthamāha
esā candanacuṇṇena pūjā tumhesu me katā
tumhādisassa buddhassa mātā hessaṁ anāgateti.
kaniṭṭhabhaginī pana dasabalassa suvaṇṇavaṇṇaṁ sarīraṁ suvaṇṇamālāya
uracchadena pūjetvā bhante yāva arahattappatti tāva idaṁ
pasādhanaṁ mama sarīrā mā vigataṁ hotūti patthanaṁ akāsi gāthamāha
bhante suvaṇṇamālāya mayā tvaṁ pūjito asi
tena mayhaṁ ure hotu mālā puññena nimmitāti.
satthā pana tāsaṁ pūjānumodanaṁ akāsi
yā cettha dvīhi tumhehi pūjā mayhaṁ patiṭṭhitā
tāya ijjhantu tumhākaṁ yathā vo patthanā tathāti.
tā ubhopi yāvatāyukaṁ ṭhatvā āyuhapariyosāne tato caritvā
devaloke nibbattiṁsu. tāsu jeṭṭhabhaginī devalokato manussalokaṁ
manussalokato devalokaṁ saṁsarantī ekanavutikappāvasāne buddhassa mātā
mahāmāyā devī nāma ahosi. kaniṭṭhabhaganī pana tatheva saṁsarantī
kassapadasabalassa uppādakāle kikissa rañño dhītā hutvā nibbatti
sā cittakammakātāya viya uracchadamālāya alaṅkatena urena jātattā
uracchadā nāma kumārikā hutvā soḷasavassikakāle tathāgatassa
bhattānumodanaṁ sutvā sotāpattiphale patiṭṭhāya aparabhāge bhattānumodanaṁ

page number: 319

suṇanteneva pitarā sotāpattiphalapattadivaseyeva arahattaṁ patvā
pabbajitvā parinibbāyi. kakirājāpi aññā sattadhītaro paṭilabhi.
tāsaṁ nāmāni
samaṇī samaṇaguttā bhikkhunī bhikkhudāsikā
dhammā ceva sudhammā ca saṁghadāsī ca sattimāti.
tā imasmiṁ buddhuppāde
khemā ca uppallavaṇṇā ca paṭiccharā cāpi gotamī
dhammadinnā mahāmāyā visākhā cāpi sattimāti.
tāsu phussatī sudhammā nāma hutvā dānādīni puññāni katvā
vipassisammāsambuddhassa katāya candanacuṇṇena pūjāya phalena
rattacandanaparipphositena viya sarīrena jātattā phussatī nāma kumārikā hutvā
devesu ca manussesu ca saṁsarantī aparabhāge sakkassa devarañño
aggamahesī hutvā nibbatti. athassā yāvatāyukaṁ ṭhatvā pañcasu
pubbanimittesu uppannesu sakko devarājā tassā parikkhīṇāyukabhāvaṁ
ñatvā mahantena yasena taṁ ādāya nandavanuyyānaṁ gantvā
tattha taṁ alaṅkatasirisayanapiṭṭhe nipannaṁ sayaṁ sirisayanapasse nisīditvā
evamāha bhadde phussati te dasa vare dammi te gaṇhāhīti.
sakko taṁ varaṁ dadanto imasmiṁ gāthāsahassapaṭimaṇḍite
mahāvessantrajādake paṭhamaṁ gāthamāha
phussatī varavaṇṇābhe varassu dasadhā vare
paṭhabyā cārupubbaṅgi yaṁ tuyhaṁ manaso piyanti.

page number: 320

evamesā mahāvessantaradhammadesanā devaloke patiṭṭhāpitā nāma
hoti. tattha phussatīti taṁ nāmena ālapati. varavaṇṇābheti
varāya vaṇṇābhāya samannāgate. dasadhāti dasavidhe. paṭhabyāti
paṭhaviyaṁ gahetabbe katvā. varassūti gaṇhāhīti vadati. cārupubbaṅgīti
cārunā pubbaṅgena varalakkhaṇena samannāgate. yaṁ tuyhaṁ
manaso piyanti yaṁ yaṁ varaṁ tava manaso piyaṁ taṁ taṁ dasahi koṭṭhāsehi
gaṇhāhīti vadati.
sā attano cavanadhammataṁ ajānantī pamattā hutvā dutiyaṁ
gāthamāha
devarāja mano tayatthu kiṁ pāpaṁ pakataṁ mayā
rammā cāvesi maṁ ṭhānā vātova dharaṇīruhanti.
tattha mano tayatthūti namo te atthu. kiṁ pāpanti kiṁ pāpaṁ
mayā tava santike pakatanti pucchati. dharaṇīruhanti rukkhaṁ.
athassā pamattabhāvaṁ ñatvā sakko dve gāthā abhāsi
na ceva te kataṁ pāpaṁ na ca me tvamasi appiyā
puññañca te parikkhīṇaṁ yena tevaṁ vadāmihaṁ
santike maraṇaṁ tuyhaṁ vinābhāvo bhavissati
paṭiggaṇhāhi me ete vare dasa pavecchatoti.
tattha yena tevanti yena kāraṇena taṁ evaṁ vadāmi ahaṁ.
tuyhaṁ vinābhāvoti tava amhehi saddhiṁ viyogo bhavissati. pavecchatoti
dadamānassa.

page number: 321

sā sakkassa vacanaṁ sutvā nicchayena attano maraṇaṁ ñatvā
varaṁ gaṇhantī āha
varañce me ado sakka sabbabhūtānamissara
sivirājassa bhaddante tattha assaṁ nivesane
nīlanettā nīlabhamū nīlakkhīva yathā migī
phussatī nāma nāmena tattha assaṁ purindada
puttaṁ labhetha varadaṁ yācayogaṁ amacchariṁ
pūjitaṁ paṭirājūhi kittimantaṁ yasassinaṁ
gabbhaṁ me dhārayantiyā majjhimaṅgaṁ anunnataṁ
kucchi anunnato assa cāpaṁva likhitaṁ samaṁ
thanā me nappavatteyyuṁ palitā nassantu vāsava
kāye rajo na limpetha vajjhañcāpi pamocaye
mayūrakoñcābhirude nārīvaragaṇāyute
khujjacelāvakākiṇṇe sūdamāgadhavaṇṇite
citraggaḷerughusite surāmaṁsappabodhane
sivirājassa bhaddante tattha assaṁ mahesiyāti.
tattha sivirājassāti sā jambūdīpatalaṁ olokentī attano
anucchavikaṁ sivirañño nivesanaṁ disvā tattha aggamahesībhāvaṁ patthenti
evamāha. yathā migīti ekavassikā migapotikā viya. nīlakkhīti
nimmalanīlanettā homi. tenevamāha. tattha phussatīti iminā nāmena
assaṁ. labhethāti labheyyaṁ. varadanti

page number: 322

alaṅkatasīsākkhiyugalahadayamaṁsarudhirasetacchattaputtadārādikassa yācitayācakassa
varabhaṇḍassa dāyakaṁ. kucchīti majjhimaṅganti vuttaṁ sarūpato dasseti. likhitanti
yathā chekena dhanukārena sammā likhitaṁ dhanuṁ. anunnatanti anunnatamajjhaṁ
tulāvaṭṭaṁ 1- samaṁ hoti. evarūpo me kucchi bhaveyya. nappavatteyyunti
patitvā olambamānā na bhaveyyuṁ. palitā nassantu vāsavāti
vāsava devaseṭṭha sirasmiṁ palitānipi me sīse nassantu mā
paññāyiṁsu. palitāni siroruhātipi pāṭho. vajjhañcāpīti kibbisakārakaṁ
rājāparādhikaṁ vajjhappattaṁ coraṁ attano balena mocetuṁ samatthā
assaṁ iminā attano issariyabhāvaṁ dīpeti. sūdamāgadhavaṇṇiteti
bhojanakālādīsu thutivasena kālaṁ ārocentehi sūdehi ceva
māgadhikehi ca saṁvaṇṇite. citraggaḷerughusiteti pañcāṅgikaturiyasaddasadisi
manorammavaraṁ ravantehi sattaratanavicittehi aggaḷehi dvārakavāṭehi
ugghosite. surāmaṅsappabodhaneti pivatha khādathāti surāmaṁsehaṁ
pabodhiyamāne evarūpe sivirājassa nivesane tassa aggamahesī
bhaveyyanti ime dasa vare gaṇhi. tattha sivirājassa aggamahesībhāvo
paṭhamo varo. nīlanettatā dutiyo varo. nīlabhamukatā tatiyo
varo. phussatīti nāmaṁ catuttho varo. puttapaṭilābho pañcamo
varo. anunnatakucchitā chaṭṭho varo. alambatthanatā sattamo varo.
apalitabhāvo aṭṭhamo varo. sukhumacchavībhāvo navamo varo.
vajjhapamocanasamatthatā dasamo varo.

footnote: 1 guḷāvaṭṭantipi pāṭho

page number: 323

taṁ sutvā sakko āha
ye te dasa varā dinnā mayā sabbaṅgasobhane
sivirājassa vijite sabbe te lacchasi vareti.
tamatthaṁ pakāsento satthā āha
idaṁ vatvāna maghavā devarājā sujampati
phussatiyā varaṁ datvā anumodittha vāsavoti.
tattha anumoditthāti pamuditacitto somanassappatto. sabbe
te lacchasi vareti sabbe te vare labhasi.
evaṁ sakko dasa vare datvā pamuditacitto hutvā tuṭṭhamānaso
ahosi.
. dasavaragāthā niṭṭhitā.
iti sā vare gahetvā tato cutā maddarañño aggamahesiyā
kucchimhi nibbatti. jāyamānāya candanacuṇṇena paripphositena
viya sarīrena jātattā tenassā nāmaggahaṇadivase phussatītveva nāmaṁ
kariṁsu. sā mahantena parivārena vaḍḍhitvā soḷasavassikakāle
uttamarūpadharā ahosi. atha naṁ sivimahārājā puttassa sañjayakumārassatthāya
ānetvā tassa chattaṁ ussāpetvā taṁ soḷasannaṁ itthīsahassānaṁ
jeṭṭhakaṁ katvā aggamahesiṭṭhāne ṭhapesi.
tena vuttaṁ
tato cutā sā phussatī khattiye upapajjatha
jetuttaramhi nagare sañjayena samāgamīti

page number: 324

sā sañjayassa piyā manāpā ahosi. atha sakko āvajjamāno
mayā phussatiyā dinnesu varesu nava varā samiddhāti disvā
eko puttavaro na tāva samijjhati taṁpissā samijjhāpessāmīti
cintesi. tadā mahāsatto tāvatiṁsadevaloke vasati. āyu cassa
parikkhīṇaṁ ahosi. taṁ ñatvā sakko tassa santikaṁ gantvā mārisa
tayā manussalokaṁ gantuṁ vaṭṭati tattheva sivirañño aggamahesiyā
phussatiyā kucchimhi paṭisandhiṁ gaṇhituṁ vaṭṭatīti vatvā tassa ceva
aññesañca cavanadhammānaṁ saṭṭhīsahassānaṁ devaputnānaṁ paṭiññaṁ gahetvā
sakaṭṭhānameva gato. mahāsattopi tato cavitvā tatthuppanno
sesadevaputtāpi saṭṭhīsahassānaṁ amaccānaṁ gehesu nibbattiṁsu.
mahāsatte pana mātukucchigate phusatī dohaḷinī hutvā catūsu nagaradvāresu
nagaramajjhe ca nivesanadvāre cāti cha dānasālāyo kārāpetvā
devasikaṁ devasikaṁ cha sattasahassāni visajjetvā dānaṁ dātukāmā
ahosi. atha rājā tassā dohaḷaṁ sutvā ne mittake brāhmaṇe
pakkosāpetvā mahāsakkāraṁ katvā tamatthaṁ pucchi. nemittakā
mahārāja deviyā kucchimhi dānābhirato satto uppanno dānena
tittiṁ na gamissatīti byākariṁsu. taṁ sutvā rājā tuṭṭhamānaso
hutvā vuttappakārā cha dānasālāyo kārāpetvā vuttappakāraṁ
dānaṁ paṭṭhapesi. bodhisattassa paṭisandhiggahaṇakālato paṭṭhāya rañño
āyappamāṇaṁ nāma nāhosi. tassa puññānubhāvena sakalajambūdīparājāno
tassa paṇṇākāraṁ pahiṇiṁsu. devī mahantena parivārena

page number: 325

gabbhaṁ dhārentī dasamāse paripuṇṇe nagaraṁ daṭṭhukāmā hutvā rañño
ārocesi. rājā nagaraṁ devanagaraṁ viya alaṅkārāpetvā deviṁ
rathavaraṁ āropetvā nagaraṁ padakkhiṇaṁ kāresi. tassā vessavithiyā
majjhappattakāle kammajavātā caliṁsu. rañño ārocayiṁsu. taṁ
sutvā rājā vessavithiyā majjhe tassā pasūtigharaṁ kāretvā ārakkhaṁ
gaṇhāpesi. sā tattha puttaṁ vijāyi.
tena vuttaṁ
dasa māse dhārayitvā karontī purapadakkhiṇaṁ
vessānaṁ vithiyā majjhe janesi phussatī mamanti.
mahāsatto mātu kucchito nikkhamanto visuddho hutvā akkhīni
ummīlitvāva nikkhami nikkhamantoyeva ca so mātuyā hatthaṁ pasāretvā
amma dānaṁ dassāmi atthi kiñci dhananti āha. athassa mātā
tāta yathā ajjhāsayena dānaṁ dehīti pasāritahatthe sahassathavikaṁ ṭhapesi.
mahāsattopi ummaṅgajātake imasmiṁ jātake pacchimattabhāveti
tīsu ṭhānesu jātamattoyeva mātarā saddhiṁ kathesi.
athassa nāmaggahaṇadivase vessavithiyā jātattā vessantaroti
nāmaṁ kariṁsu.
tena vuttaṁ
na mayhaṁ mātikaṁ nāmaṁ napi petikasambhavaṁ
jātomhi vessavithiyā tasmā vessantaro ahunti.
jātadivaseyeva panassa ekā ākāsacārinī kareṇukā

page number: 326

abhimaṅgalasammataṁ sabbasetaṁ hatthipotakaṁ ānetvā maṅgalahatthiṭṭhāne ṭhapetvā
pakkāmi. tassa mahāsattassa paccayaṁ katvā uppannattā
paccayotveva nāmaṁ kariṁsu. rājā mahāsattassa atidīghādidosavajjitā
alambatthaniyo madhurakhīrāyo catusaṭṭhīdhātiyo dāpesi. tena saddhiṁ
jātakānañca saṭṭhīdārakasahassānampi ekekā dhātiyo dāpesi. so
saṭṭhīsahassehi dārakehi saddhiṁ mahantena parivārena vaḍḍhati. athassa
rājā satasahassagghanikaṁ kumārapilandhanaṁ kāresi. so catupañcavassikakāle
taṁ omuñcitvā dhātīnaṁ datvā puna tāhi diyamānaṁ na gaṇhi.
tā naṁ pavattiṁ rañño ārocayiṁsu. taṁ sutvā rājā mama puttena dinnaṁ
sudinnaṁ brahmadeyyameva hotūti aparaṁ pilandhanaṁ kārāpesi. kumāro taṁpi
pilandhanaṁ adāsiyeva. so dārakakāleyeva dhātīnaṁ nava vāre pilandhanaṁ
adāsi. so aṭṭhavassikakāle pana pāsādavaragato sayanapiṭṭhe
nisinnoyeva cintesi ahaṁ bāhirakadānameva demi taṁ maṁ na paritoseti
ajjhattikadānaṁ dātukāmomhi sacepi maṁ koci hadayaṁ yāceyya uraṁ bhinditvā
hadayaṁ nīharitvā tassa dadeyyaṁ sace akkhīni maṁ yāceyya akkhīni
uppāṭetvā dadeyyaṁ sace sarīramaṁsaṁ yāceyya sakalasarīrato maṁsaṁ
chetvā dadeyyaṁ sacepi maṁ koci rudhiraṁ yāceyya rudhiraṁ gahetvā
dadeyyaṁ atha vāpi maṁ koci me dāso hohīti vadeyya attānamassa
samassāsetvā dāsaṁ katvā dadeyyanti. tassevaṁ sabhāvaṁ sarasacittaṁ
cintentassa catunahutādhikadviyojanasatasahassabahalā ayaṁ mahāpaṭhavī
mattavaravāraṇo viya tajjamānā kampi. sinerupabbatarājā

page number: 327

suseditavetataṅkuro viya oṇamitvā jetuttaranagarābhimukho aṭṭhāsi.
paṭhavīsaddena devo tajjanto khaṇikavassaṁ vassi. akālavijjulatā nicchariṁsu.
sāgaro ubbatti. sakko devarājā apphoṭesi. mahābrāhmā
sādhukāramadāsi. yāva brahmalokā ekakolāhalaṁ ahosi.
vuttampi cetaṁ
yathāhaṁ dārako homi jātiyā aṭṭhavassiko
tadā nisajja pāsāde dānaṁ dātuṁ vicintayiṁ
hadayaṁ dadeyyaṁ cakkhuṁ maṁsaṁpi rudhaṁpi ca
dadeyyaṁ kāyaṁ sāvetvā yadi ko yācaye mamanti
sabhāvaṁ cintayantassa akampitamasaṇṭhitaṁ
akampi tattha paṭhavī sineruvanavaṭaṁsakāti.
bodhisatto soḷasavassikakāleyeva sabbasippānaṁ nipphattiṁ pāpuṇi.
athassa pitā rajjaṁ dātukāmo mātarā saddhiṁ mantetvā
maddarājakulato mātuladhītaraṁ maddiṁ nāma rājakaññaṁ ānetvā soḷasannaṁ
itthīsahassānaṁ jeṭṭhakaṁ katvā aggamahesiṭṭhāne ṭhapetvā mahāsattaṁ
rajje abhisiñci. mahāsatto rajje patiṭṭhitakālato paṭṭhāya
devasikaṁ devasikaṁ cha satasahassāni visajjento mahādānaṁ pavattesi.
aparabhāge maddī devī puttaṁ vijāyi. taṁ kāñcanajālena
sampaṭicchiṁsu. tenassa jālikumārotveva nāmaṁ kariṁsu. tassa padasā
gamanakāle sā dhītaraṁ vijāyi. taṁ kaṇhājinena sampaṭicchiṁsu. tenassā
kaṇhājinātveva nāmaṁ kariṁsu. mahāsatto ekamāsassa chakkhattuṁ

page number: 328

alaṅkatahatthikkhandhavaragato cha dānasālāyo olokesi.
tadā kāliṅgaraṭṭhe dubbuṭṭhikā ahosi. sassāni na sampajjiṁsu.
mahantaṁ chātakabhayaṁ uppajji. manssā jīvituṁ asakkontā corakammaṁ
karonti. dubbhikkhapīḷitā jānapadā rājaṅgaṇe sannipatitvā
upakkosiṁsu. taṁ sutvā raññā kiṁ tātāti vuttepi tamatthaṁ ārocayiṁsu.
atha rājā sādhu tātā devaṁ vassāpessāmīti vatvā te
uyyojetvā samādinnasīlopi sattāhaṁ uposathavāsaṁ vasantopi devaṁ
vassāpetuṁ nāsakkhi. so nāgare sannipātetvā ahaṁpi samādinnasīlo
sattāhaṁ uposathaṁ vasitvā devaṁ vassāpetuṁ nāsakkhiṁ kinnu kho
kātabbanti pucchi. sace deva devaṁ vassāpetuṁ na sakkosi esa
jetuttaranagare sañjayarañño putto vessantaro nāma dānābhirato
tassa sabbaseto maṅgalahatthī atthi yassa gatagataṭṭhāne devo vassati
brāhmaṇe pesetvā taṁ hatthiṁ yācāpetvā ānethāti. so sādhūti
sampaṭicchitvā brāhmaṇe sannipātetvā tesu aṭṭha jane vicinitvā
tesaṁ nāmāni rāmo dhajo lakkhaṇo sujātimanto yañño sujāto
suyāmo koñḍaññoti sattannaṁ brāhmaṇānaṁ pamukho rāmo tesaṁ
paribbayaṁ katvā gacchatha vessantaraṁ hatthiṁ yācitvā ānethāti pesesi.
aṭṭha brāhmaṇā anupubbena jetuttaranagaraṁ gantvā dānagge bhattaṁ
bhuñjitvā attano sarīraṁ rajoparikiṇṇaṁ paṁsumaggitaṁ katvā puna divase
rājānaṁ hatthiṁ yācitukāmā hutvā raññodānaggaṁ gamanakāle pācīnadvāraṁ
agamaṁsu. rājāpi dānaggaṁ olokessāmīti pātova nahātvā

page number: 329

nānaggarasabhojanaṁ bhuñjitvā alaṅkatahatthikkhandhavaragato pācīnadvāraṁ
agamāsi. brāhmaṇā tatthokāsaṁ alabhitvā dakkhiṇadvāraṁ gantvā
unnatappadese ṭhatvā rañño pācīnadvāre dānaggaṁ oloketvā
dakkhiṇadvāraṁ āgamanakāle dakkhiṇahatthaṁ pasāretvā jayatu bhavaṁ jayatu
bhavaṁ vessantaroti āhaṁsu. mahāsatto brāhmaṇe disvā hatthiṁ
tesaṁ ṭhitaṭṭhānaṁ pesetvā hatthikkhandhe nisinnova paṭhamaṁ gāthamāha
paruḷhakacchanakhalomā paṅkadantā rajassirā
paggayha dakkhiṇaṁ bāhuṁ kiṁ maṁ yācanti brāhmaṇāti.
tattha paruḷhakacchanakhalomāti paruḷhakacchā paruḷhanakhā paruḷhalomā
dīghanakhā dīghalomāti attho. kacche jātā lomā. kacchā ca
nakhā ca lomā ca kacchanakhalomā. paruḷhā kacchanakhalomā yesaṁ
te paruḷhakacchanakhalomā.
brāhmaṇā āhaṁsu
ratanaṁ deva yācāma sivīnaṁ raṭṭhavaḍḍhanaṁ
dadāhi pavaraṁ nāgaṁ īsādantaṁ uruḷhavanti.
tattha uruḷhavanti ubbāhanasamatthaṁ.
taṁ sutvā mahāsatto ahaṁ sīsamādiṁ katvā ajjhattikadānaṁ
dātukāmomhi ime maṁ bāhirakadānameva yācanti tathāpi pūressāmi
tesaṁ manorathanti cintetvā hatdikkhandhavaragato imaṁ gāthamāha
dadāmi na vikampāmi yaṁ maṁ yācanti brāhmaṇā
pabhinnaṁ kuñjaraṁ dantiṁ upaguyhaṁ gajuttamanti.

page number: 330

tena vuttaṁ. paṭijānitvā ca pana
hatthikkhandhato oruyha rājā cāgādhimānaso
brāhmaṇānaṁ adā dānaṁ sivīnaṁ raṭṭhavaḍḍhanoti.
tattha upaguyhanti rājavāhanaṁ. cāgādhimānasoti cāgena adhikamānaso
adāti brāhmaṇānaṁ adāsi. so vāraṇassa alaṅkataṭṭhāne
olokanatthaṁ tikkhattuṁ padakkhiṇaṁ katvā analaṅkataṭṭhāne adisvā
kusmamissakasugandhodakabharitaṁ suvaṇṇabhiṅgāraṁ gahetvā ito etha
mahābrāhmaṇāti vatvā alaṅkatarajatadāmasadisaṁ hatthisoṇḍaṁ tesaṁ hatthesu
ṭhapetvā udakaṁ pātetvā alaṅkatavāraṇaṁ adāsi. tassa catūsu
pādesu alaṅkārā cattāri satasahassāni agghanti. ubhosu passesu
alaṅkārā dve satasahassāni agghanti. heṭṭhā udare rattakambalaṁ
satasahassaṁ agghati. piṭṭhiyaṁ muttājālaṁ maṇijālaṁ kāñcanajālanti
tīṇi jālāni tīṇi satasahassāni agghanti. ubhosu kanṇesu
alaṅkārā dve satasahassāni agghanti. paṭṭhiyaṁ attharaṇakambalaṁ
satasahassaṁ agghati. kumbhālaṅkāro satasahassaṁ. tayo vaṭaṁsakā
tīṇi satasahassāni. kaṇṇacūḷālaṅkārā dve satasahassāni.
dvinnaṁ dantānaṁ alaṅkārā dve satasahassāni. soṇḍāya
sovatthikālaṅkāro satasahassaṁ. naṅguṭṭhālaṅkāro satasahassaṁ. ßēhapetvā
anagghabhaṇḍaṁ kāyāruḷha pasādhanaṁ bāvīsatisatasahassāni agghati.
ārohaṇanisseṇi satasahassaṁ. bhuñjanakaṭāhaṁ satasahassanti idaṁ tāva
ettakaṁ dhanaṁ catuvīsatisatasahassāni agghati. chattapiṇḍiyaṁ pana maṇi

page number: 331

cuḷāmaṇi muttāhāro maṇi aṅkuso maṇi hatthino kaṇṭhaveṭhanamuttāhāro
maṇi hatthikumbhe maṇīti imāni cha anagghāni hatthīpi anagghoyevāti
hatthinā saddhiṁ satta anagghāni tāni sabbāni brāhmaṇānaṁ
adāsi. tathā hatthino paricārakāni pañca kusalatāni hatthimeṇḍahatthigopakehi
saddhiṁ adāsi. saha dāneneva panassa heṭṭhā vuttanayeneva
bhūmikampādayo ahesuṁ.
tamatthaṁ pakāsento satthā āha
tadāsi yaṁ bhiṁsanakaṁ tadāsi lomahaṁsanaṁ
hatthināge padinnamhi medanī samakampatha
tadāsi yaṁ bhiṁsanakaṁ tadāsi lomahaṁsanaṁ
hatthināge padinnamhi khubhittha nagaraṁ tadā
samākulaṁ puraṁ āsi ghoso ca vipulo mahā
hatthināge padinnamhi sivīnaṁ raṭṭhavaḍḍhaneti.
tattha tadāsīti tadā āsi. hatthināgeti hatthisaṁkhāte nāge.
khubhittha nagaraṁ tadāti saṁkhubhi ahosi.
brāhmaṇā kira dakkhiṇadvāre hatthiṁ labhitvā hatthipiṭṭhe
nisīditvā mahājanaparivārā nagaramajjhena pāyiṁsu. mahājanā te
disvā āhaṁsu ambho brāhmaṇā amhākaṁ hatthiṁ abhiruḷhā kuto
vo laddho hatthīti. brāhmaṇā āhaṁsu vessantaramahārājena no
hatthī dinno ke tumheti mahājanaṁ hatthīvikārādīhi ghaṭentā nagaramajjhena
pājetvā uttaradvārena nikkhamiṁsu. nāgarā devatāvaṭṭanena

page number: 332

bodhisattassa kuddhā rājadvāre sannipatitvā mahantaṁ upakkosamakaṁsu.
tena vuttaṁ
samākulaṁ puraṁ āsi ghoso ca vipulo mahā
hatthināge padinnamhi sivīnaṁ raṭṭhavaḍḍhane
athettha vattati saddo tumulo bheravo mahā
hatthināge padinnamhi khubhittha nagaraṁ tadā
athettha vattati saddo tumulo bheravo mahā
hattināge padinnamhi sivīnaṁ raṭṭhavaḍḍhaneti.
tattha ghosoti upakkosanasaddo. vipuloti patthaṭattā
vipulo. mahāti uddhaṁ gatattā mahā. sivīnaṁ raṭṭhavaḍḍhaneti
siviraṭṭhavāsīnaṁ raṭṭhavaḍḍhanakare.
athassa dānena saṁkhubbhitacittā hutvā nagaravāsino rañño
ārocesuṁ.
tena vuttaṁ
uggā ca rājaputtā ca vesiyānā ca brāhmaṇā
hatthārohā anīkaṭṭhā rathikā pattikārakā
kevalo cāpi nigamo siviyo cāpi samāgatā
disvā nāgaṁ niyamānaṁ te rañño paṭivedayuṁ
vidhamaṁ deva te raṭṭhaṁ putto vessantaro tava
kathaṁ no hatthinaṁ dajjā nāgaṁ raṭṭhassa pūjitaṁ
kathaṁ no kuñjaraṁ dajjā īsādantaṁ uruḷhavaṁ

page number: 333

khettaññuṁ sabbayuddhānaṁ sabbasetaṁ gajuttamaṁ
paṇḍukambalasañchannaṁ pabhinnaṁ sattumaddanaṁ
dantiṁ savālavījaniṁ setaṁ kelāsasādisaṁ
sasetacchattaṁ supattheyyaṁ sāthabbanaṁ sahatthipaṁ
aggayānaṁ rājavāhiṁ brāhmaṇānaṁ adā dhananti.
tattha uggāti uggatā paññātā pākaṭā. nigamoti
negamakuṭumbikajano. vidhamaṁ deva te raṭṭhanti deva tava raṭṭhaṁ vidhamaṁ.
kathaṁ no hatthinaṁ dajjāti kena nāma kāraṇena amhākaṁ hatthinaṁ
abhimaṅgalasammataṁ kāliṅgaraṭṭhavāsīnaṁ brāhmaṇānaṁ dadeyya. khettaññuṁ
sabbayuddhānanti sabbayuddhānaṁpi jayabhūmisīsapajānanasamatthaṁ. dantinti
manoramadantayuttaṁ. savālavījaninti vālavījaniyā saha yuttaṁ.
supattheyyanti sāttharaṇabhaṇḍaṁ. sāthabbananti sahatthivejjaṁ. sahatthipanti
hatthiparicārakānaṁ paṇcannaṁ kulasatānaṁ hatthimeṇḍahatthigopakānañca vasena
sahatthipaṁ. evañca pana vatvā puna evamāhaṁsu
annapānañca so dajjā vatthasenāsanāni ca
etaṁ kho dānapaṭirūpaṁ etaṁ kho brāhmaṇārahaṁ
ayaṁ te vaṁsarājāno sivīnaṁ raṭṭhavaḍḍhano
kathaṁ vessantaro putto gajaṁ bhājeti sañjaya
sace tvaṁ na karissasi sivīnaṁ vacanaṁ idaṁ
maññe taṁ saha puttena sivihatthe karissareti.
tattha vaṁsarājānoti paveṇiyā āgato mahārājā. bhājetīti

page number: 334

deti. sivihatthe karissareti siviraṭṭhavāsino janā saha puttena taṁ
attano hatthe karissanti.
taṁ sutvā rājā ete vessantaraṁ māretuṁ icchantīti saññāya
āha
kāmaṁ janapado māsi raṭṭhañcāpi vinassatu
nāhaṁ sivīnaṁ vacanā rājaputtaṁ adūsakaṁ
pabbājeyyaṁ sakā raṭṭhā putto hi mama oraso
kāmaṁ janapado māsi raṭṭhañcāpi vinassatu
nāhaṁ sivīnaṁ vacanā rājaputtaṁ adūsakaṁ
pabbājeyyaṁ sakā raṭṭhā putto hi mama atrajo
na cāhaṁ tasmiṁ dubbheyyaṁ ariyasīlavato hi so
asilokopi me assa pāpañca pasave bahuṁ
kathaṁ vessantaraṁ puttaṁ satthena ghātayāmaseti.
tattha māsīti mā ahosi 1-. mā hotūti attho. ariyasīlavatoti
ariyena sīlena vatena ca ariyāya samācārasampattiyā samannāgato.
ghātayāmaseti ghātessāma. dubbheyyanti mama puttaṁ niddosaṁ
niraparādhanti attho.
taṁ sutvā siviyo avocuṁ
mā naṁ daṇḍena satthena na hi so bandhanāraho
pabbājehi ca naṁ raṭṭhā vaṅke vasatu pabbateti.

footnote: 1 āsītipi pāṭho

page number: 335

tattha mā naṁ daṇḍena satthenāti deva mā tumhe taṁ daṇḍena
vā satthena vā ghātayittha. na hi so bandhanārahoti so bandhanārahopi
na hotiyeva.
taṁ sutvā rājā āha
eso ce sivīnaṁ chando chandaṁ na panudāmahase
imaṁ so vasatu rattiṁ kāme ca paribhuñjatu
tato ratyā vivasane suriyassuggamanaṁ pati
samaggā siviyo hutvā raṭṭhā pabbajayantu tanti.
tattha vasatūti so puttadārassa ovādaṁ dadamāno vasatu
ekarattimassa okāsaṁ dethāti vadati.
te ekarattimattaṁ vasatūti rañño vacanaṁ sampaṭicachiṁsu. atha
ne nāgare rājā uyyojetvā puttassa sāsanaṁ pesento kattāraṁ
āmantetvā tassa santikaṁ pesesi. so sādhūti sampaṭicchitvā
vessantarassa nivesanaṁ gantvā taṁ pavuttiṁ ārocesi.
tamatthaṁ pakāsento satthā āha
uṭṭhehi katte taramāno gantvā vessantaraṁ vada
siviyo deva te kuddhā negamā ca samāgatā
uggā ca rājaputtā ca vesiyānā ca brāhmaṇā
hatthārohā anīkaṭṭhā rathikā pattikārakā
kevalo cāpi nigamo siviyo cāpi samāgatā
asmā ratyā vivasane suriyassasuggamanaṁ pati

page number: 336

samaggā siviyo hutvā raṭṭhā pabbājayanti taṁ
sakattā taramānova sivirājena pesito
āmuttasabbābharaṇo suvattho candanapphosito
sīsaṁnahāto udake so āmuttamaṇikuṇḍalo
upāgami puraṁ rammaṁ vessantaranivesanaṁ
tatthaddasa kumāraṁ so rammamānaṁ sake pure
parikiṇṇaṁ avaccehi tidasānaṁva vāsavaṁ
so tattha gantvā rammamānaṁ kattā vessantaramabravi
dukkhaṁ te vedayissāmi mā me kujjha rathesabha
vanditvā rodamāno so kattā rājānamabravi
bhattā mesi mahārāja sabbakāmarasāharo
dukkhaṁ te vedayissāmi tattha assāsayantu maṁ
siviyo deva te kuddhā negamā ca samāgatā
uggā ca rājaputtā ca vesiyānā ca brāhmaṇā
hatthārohā anīkaṭṭhā rathikā pattikārakā
kevalo cāpi nigamo siviyo cāpi samāgatā
asmā ratyā vivasane suriyassuggamanaṁ pati
samaggā siviyo hutvā raṭṭhā pabbājayanti tanti.
tattha kumāranti mātāpitūnaṁ atthitāya kumārotveva saṁkhyaṁ gataṁ
rājānaṁ. rammānanti attanā dinnadānassa vaṇṇaṁ kathayamānaṁ somanassappattaṁ
hutvā nisinnaṁ. amaccehīti sahajātehi saṭṭhīsahassehi

page number: 337

amaccehi parivutaṁ samussitasetacchatte rājāsane nisinnaṁ.
vedayissāmīti kathayissāmi. tattha assāyantu manti tasmiṁ dukkhasāsane
ārocite kilamantaṁ maṁ deva te pādā assāsentu visattho
kathehīti maṁ vadathāti adhippāyenevamāha.
mahāsatto āha
kismiṁ me siviyo kuddhā yo na passāmi dukkaṭaṁ
taṁ me katte viyācikkha kasmā pabbājayantimanti.
tattha kisaminti katarasmiṁ kāraṇe. viyācakkhāti vitthārato
kāthehi.
kattā āha
uggā ca rājaputtā ca vesiyānā ca brāhmaṇā
hatthārohā anīkaṭṭhā rathikā pattikārakā
nāgadānena khīyanti tasmā pabbājayantanti
tattha khīyantīti kujjhanti
taṁ sutvā mahāsatto somanassappatto āha
hadayaṁ cakkhumpahaṁ dajjaṁ kiṁ me bāhirakaṁ dhanaṁ
hiraññaṁ vā suvaṇṇaṁ vā muttā veḍuriyā 1- maṇī
dakkhiṇaṁ vāmahaṁ bāhuṁ disvā yācakamāgate
dadeyyaṁ na vikampeyyaṁ dāne me ramatī mano
kāmaṁ maṁ siviyo sabbe pabbājentu hanantu vā

footnote: 1 veḷuriyāti yuttataraṁ.

page number: 338

neva dānā viramissaṁ kāmaṁ chindantu sattadhāti.
tattha yācakamāgateti yācake āgate taṁ yācakaṁ disvā.
neva dānā viramissanti neva dānā viramissāmi.
taṁ sutvā kattā neva raññā na nāgarehi dinnaṁ attano
matiyāva aparaṁpi sāsanaṁ kathento āha
evantaṁ siviyo āhu negamā ca samāgatā
kontimārāya tīrena girimārañjaraṁ pati
yena pabbājitā yanti tena gacchatu subbatoti.
tattha kontimārāyāti kontimārāya nāma nadiyā tīrena.
girimārañjaraṁ patīti ārañjaraṁ nāma giriṁ abhimukho hutvā. yenāti
yena maggena raṭṭhā pabbājitā rājāno gacchanti tena maggena
subbato vessantaropi gacchatūti evaṁ siviyo kathentīti āha. idaṁ
kira so devatāviggahito hutvā katheti.
taṁ sutvā bodhisatto sādhu dosakārakānaṁ rājūnamahaṁ
gamanamaggena gamissāmi maṁ kho pana nāgarā na aññena dosena
pabbājenti mayā hatthissa dinnattā pabbājenti evaṁ santepi ahaṁ
ekadivasaṁ sattasatakamahādānaṁ dassāmi nāgarā me ekadivasaṁ dānaṁ dātuṁ
okāsaṁ dentu sve dānaṁ datvā tatiyadivase gamissāmīti vatvā āha
sohaṁ tena gamissāmi yena gacchanti dūsakā
ratatindivaṁ me khamatha yāva dānaṁ dadāmihanti.
taṁ sutvā kattā sādhu deva nāgarānaṁ rājūnañca taṁ vakkhāmīti

page number: 339

vatvā pakkāmi. mahāsatto taṁ uyyojetvā mahāsenāguttaṁ
pakkosāpetvā ahaṁ sve sattasatakamahādānaṁ dassāmi sattahatthisatāni
sattāssasatāni sattarathasatāni sattaitthīsatāni sattadhenusatāni
sattadāsasatāni sattadāsīsatāni paṭiyādehi nānappakārāni ca
annapānādīni antamaso suraṁpi adātabbayuttakaṁ sabbaṁ taṁ upaṭṭhapehīti
sattasatakamahādānaṁ vicāretvā amacce uyyojetvā ekakova maddiyā
vasanaṭṭhānaṁ gantvā sirisayanapiṭṭhe nisīditvā tāya saddhiṁ kathaṁ pavattesi.
tamatthaṁ pakāsento satthā āha
āmantayittha rājā naṁ maddiṁ sabbaṅgasobhanaṁ
yaṁ te kiñci mayā dinnaṁ dhanadhaññañca vijjati
hiraññaṁ vā suvaṇṇaṁ vā muttā veḍuriyā bahū
sabbantaṁ nidaheyyāsi yañca te petikaṁ dhananti.
tattha nidaheyyāsīti nidhiṁ katvā ṭhapeyyāsi. petikanti
pitito ābhaṭaṁ.
tamabravi rājaputtī maddī sabbaṅgasobhanā
kuhiṁ deva nidaheyyāsi taṁ me akkhāhi pucchitoti.
tattha tamabravīti mayhaṁ sāminā vessantarena ettakaṁ kālaṁ dhanaṁ
nidaheyyāsīti na vuttapubbaṁ idāneva vadati kuhiṁ nu kho nidahetabbaṁ
pucchissāmi nanti cintetvā taṁ abravi.
vessantaro āha
sīlavantesu dajjesi dānaṁ maddi yathārahaṁ

page number: 340

na hi dānā paraṁ atthi patiṭṭhā sabbapāṇinanti.
tattha dajjesīti bhadde maddi mama vijite koṭṭhādīsu ṭhānesu
dhanaṁ anidahitvā anugāmikaṁ nidhiṁ nidahamānā sīlavantesu dajjeyyāsīti.
na hi dānā paranti dānato uttaritaraṁ patiṭṭhā nāma natthi.
sā sādhūti tassa vacanaṁ sampaṭicchi. atha naṁ utriṁ ovadanto āha
puttesu maddi dayesi sassuyā sassuramhi ca
yo ca taṁ bhattā maññeyya sakkaccantaṁ upaṭṭhahi
no ce taṁ bhattā maññeyya mayā vippavasena te
aññaṁ bhattāraṁ pariyesi mā kilittha mayā vināti.
tattha dayesīti dayaṁ mettaṁ kareyyāsi. yo ca taṁ bhattā
maññeyyāti bhadde yo ca mayi gate ahaṁ te bhattā bhavissāmīti
maññissati taṁpi sakkaccaṁ upaṭṭhaheyyāsi. mayā vippavasena teti mayā
saddhiṁ tava vippavāsena sace koci ahaṁ te bhattā bhavissāmīti taṁ na
maññeyya atha sayameva aññaṁ bhattāraṁ pariyesi. mā kilittha mayā
vināti mayā vinā bhūtā hutvā mā kilā bhava mā kilamasītiattho.
atha naṁ maddī kiṁ nu kho esa evarūpaṁ vacanaṁ bhaṇatīti
cintetvā kasmā deva imaṁ ayuttakaṁ kathaṁ kathesīti pucchi. atha naṁ
mahāsatto bhadde mayā hatthissa dinnattā siviyo kuddhā maṁ raṭṭhā
pabbājenti sve ahaṁ sattasatakamahādānaṁ datvā tatiyadivase nagarā
nikkhamissāmīti vatvā āha

page number: 341

ahaṁ hi vanaṁ gacchāmi ghoraṁ bāḷamigāyutaṁ
saṁsayo jīvitaṁ mayhaṁ ekakassa brahāvaneti.
tattha saṁsayoti anekapaccatthike ekantasukhumālassa mama vane
vasantassa kuto jīvitaṁ nicchayena marissāmīti adhippāyenevamāha
tamabravi rājaputtī maddī sabbaṅgasobhanā
abhumme kathaṁ nu bhaṇasi pāpakaṁ vata bhāsasi
nesa dhammo mahārāja yaṁ tvaṁ gaccheyya ekako
ahaṁ pi tena gacchāmi yena gacchasi khattiya
maraṇaṁ vā tayā saddhiṁ jīvitaṁ vā tayā vinā
tadeva maraṇaṁ seyyo yañce jīve tayā vinā
aggiṁ ujjālayitvāna ekajālasamāhitaṁ
tattheva maraṇaṁ seyyo yañce jīve tayā vinā
yathā āraññikaṁ nāgaṁ dantiṁ anveti hatthinī
jessantaṁ giriduggesu samesu visame ca
evantaṁ anugacchāmi putte ādāya pacchato
subharā te bhavissāmi na te hessāmi dubbharāti.
tattha abhummeti abhūtapubbaṁ vata me katheyyāsi. gaccheyyāti
gacchati. nesa dhammoti na eso sabhāvo netaṁ kāraṇaṁ. tadevāti
yaṁ tayā saddhiṁ maraṇaṁ tadeva mama seyyo. tatthāti tasmiṁ ekajālabhūte
dārucitake. jessantanti vicarantaṁ.
evaṁ vatvā puna sā diṭṭhapubbaṁ viya himavantappadesaṁ vaṇṇentī āha

page number: 342

ime kumāre passanto mañjuke piyabhāṇine
āsine vanagumbasmiṁ na rajjassa sarissasi
ime kumāre passanto mañjuke piyabhāṇine
kīḷante vanagumbasmiṁ na rajjassa sarissasi
ime kumāre passanto mañjuke piyabhāṇine
assame rammaṇīyamhi na rajjassa sarissasi
ime kumāre passanto mañjuke piyabhāṇine
kīḷante assame ramme na rajjassa sarissasi
ime kumāre passanto māladhārī alaṅkate
assame ramaṇīyamhi na rajjassa sarissasi
ime kumāre passanto māladhārī alaṅkate
kīḷante assame ramme na rajjassa sarissasi
yadā dakkhasi naccante kumāre māladhārine
assame ramaṇīyamhi na rajjassa sarissasi
yadā dakkhasi naccante kumāre māladhārine
kīḷante assame ramme na rajjassa sarissasi
yadā dakkhasi mātaṅgaṁ kuñjaraṁ saṭṭhihāyanaṁ
ekaṁ araññe vicarantaṁ na rajjassa sarissasi
yadā dakkhasi mātaṅgaṁ kuñjaraṁ saṭṭhihāyanaṁ
sāyaṁ pāto vicarantaṁ na rajjassa sarissasi
yadā kareṇusaṁghassa yūthassa purato vajaṁ

page number: 343

koñcaṁ kāhati mātaṅgo kuñjaro saṭṭhihāyano
tassa taṁ nadato sutvā n rajjassa sarissasi
ubhato vanavikāse yadā dakkhasi kāmadaṁ
vane bāḷamigākiṇṇe na rajjassa sarissasi
migaṁ disvāna sāyaṇhaṁ pañcamālinimāgataṁ
kiṁpurise ca naccante na rajjassa sarissasi
yadā sossasi nigghosaṁ sandamānāya sindhuyā
gītaṁ kiṁpurisānañca na rajjassa sarissasi
yadā sossasi nigghosaṁ girigabbharacārino
vasamānassulūkassa na rajjassa sarissasi
yadā sīhassa byagghassa khaggassa gavayassa ca
vane sossasi bāḷānaṁ na rajjassa sarissasi
yadā morīhi parikiṇṇaṁ varahinaṁ matthakāsinaṁ
moraṁ dakkhasi naccantaṁ na rajjassa sarissasi
yadā morīhi parikiṇṇaṁ aṇḍajaṁ citrapekkhunaṁ
moraṁ dakkhasi naccantaṁ na rajjassa sarissasi
yadā morīhi parikiṇṇaṁ nīlagīvaṁ sikhiṇḍinaṁ
moraṁ dakkhasi naccantaṁ na rajjassa sarissasi
yadā dakkhasi hemante pupphite dharaṇīruhe
surabhisampavāyante na rajjassa sarissasi
yadā hemantake māse haritaṁ dakkhasi medaniṁ

page number: 344

indagopakasañchannaṁ na rajssa sarissasi
yadā dakkhasi hemante pupphite dharaṇīruhe
kuṭajaṁ bimbajālañca pupphitaṁ loddapadamakaṁ
surabhisampavāyante na rajjassa sarissasi
yadā hemantake māse vanaṁ dakkhasi pupphitaṁ
opupphāni padumāni na rajjassa sarissasīti.
tattha mañjuketi madhurasare madhurakathe. kareṇusaṁghassāti
hatthinīghaṭāya. yūthassāti hatthiyūthassa purato gacchanto. ubhatoti
ubhato maggassa. vanavikāseti vanaghaṭāyo. kāmadanti mayhaṁ
sabbakāmadadaṁ. sindhuyāti nadiyā. vasamānassulūkassāti
ulūkasakuṇassa vasato. bāḷānanti bāḷamigānaṁ. tesaṁ hi
sāyaṇhasamaye so saddo pañcāṅgikaturiyasaddo viya bhavissati tasmā tesaṁ
saddaṁ sutvā na rajjassa sarissasīti vadati. varahinanti kalāpasañchannaṁ.
matthakāsinanti niccaṁ pabbatamatthake nisinnaṁ. mattakāsinantipi
pāṭho. kāmamadamattaṁ hutvā kāsinanti attho. bimbajālanti
rattaṅkurapattaṁ. opupphānīti olambakapupphāni patitapupphāni.
evaṁ maddī himavantavāsinī viya ettakāhi gāthāhi himavantaṁ
vaṇṇesi.
himavantavaṇṇanā niṭṭhitā.
phussatīpi kho devī puttassa me kaṭukasāsanaṁ āgataṁ kinnu kho
karoti ahaṁ gantvā jānissāmīti paṭicchannayogena āgantvā

page number: 345

sirisayanagabbhadvāre ṭhitā tesaṁ taṁ sallāpaṁ sutvā kalūnaṁ paridevaṁ paridevi.
tamatthaṁ pakāsento satthā āha
tesaṁ lālapitaṁ sutvā puttassa suṇisāya ca
kalūnaṁ paridevesi rājaputtī yasassinī
seyyo visaṁ me khāyitaṁ papātā papateyyahaṁ
rajjuyā bajjhamiyāhaṁ
kasmā vessantaraṁ puttaṁ pabbājenti adūsakaṁ
ajjhāyikaṁ dānapatiṁ yācayogaṁ amacchariṁ
pūjitaṁ paṭirājūhi kittimantaṁ yasassinaṁ
kasmā vessantaraṁ puttaṁ pabbājenti adūsakaṁ
mātā petibharaṁ jantuṁ kule jeṭṭhāpacāyinaṁ
kasmā vessantaraṁ puttaṁ pabbājenti adūsakaṁ
rañño hitaṁ devahitaṁ ñātīnaṁ sakhinaṁ hitaṁ
hitaṁ sabbassa raṭṭhassa
kasmā vessantaraṁ puttaṁ pabbājenti adūsakanti.
tattha rājaputtīti phussatī maddarājadhītā. papateyyahanti papateyyaṁ
ahaṁ. rajjuyā bajjhamiyāhanti rajjuyā gīvaṁ bandhitvā mareyyaṁ ahaṁ.
kasmāti evaṁ amatāyameva mayi kena kāraṇena mama puttaṁ adūsakaṁ
siviyo pabbājenti. ajjhāyikanti tiṇṇaṁ vedānaṁ pāragataṁ
nānāsippesu nipphattiṁ pattaṁ.
iti sā kalūnaṁ paridevitvā puttañca suṇisañca assāsetvā

page number: 346

rañño santikaṁ gantvā āha
madhūneva paḷitāni ambāva patitā chamā
evaṁ hessati te raṭṭhaṁ pabbājenti adūsakaṁ
haṁso nikkhīṇapattova pallalasmiṁ anūdake
apaviṭṭho amaccehi eko rājā vihaññasi
taṁ taṁ brūmi mahārāja attho te mā upajjhagā
mānaṁ sivīnaṁ vacanā pabbājesi adūsakanti.
tattha paḷitānīti palātamakkhikāni madhūni viya. patitā chamāti
bhūmiyaṁ patitāni ambapakkāni viya ca. evaṁ mama putte pabbājite
deva tava raṭṭhaṁ sabbasādhāraṇaṁ bhavissatīti dassesi. nikkhīṇapattoti
paggharitapatto. apaviṭṭho amaccehīti mama puttena sahajātehi
saṭṭhīsahassehi amaccehi chaḍḍito hutvā. vihaññasīti kilamissasi.
sivīnaṁ vacanāti sivīnaṁ vacanena mā naṁ adūsakaṁ mama puttaṁ pabbājesīti.
taṁ sutvā rājā āha
dhammassāpacitiṁ kummiṁ sivīnaṁ vinayaṁ dhajaṁ
pabbājemi sakaṁ puttaṁ pāṇā piyataro hi meti.
tassattho bhadde ahaṁ sivīnaṁ dhajaṁ vessantarakumāraṁ vinayaṁ vinayanto
pabbājento siviraṭṭhe porāṇakarājūnaṁ paveṇīdhammassa apacitiṁ kummiṁ
karomi tasmā sacepi me pāṇā piyataropi so tathāpi naṁ pabbājemīti.
sā taṁ sutvā paridevamānā āha
yassa pubbe dhajaggāni kaṇikārāva pupphitā

page number: 347

yāyantamanuyāyanti svājjekova gamissati
yassa pubbe dhajaggāni kaṇikārā vanāniva
yāyantamanuyāyanti svājjekova gamissati
yassa pubbe anīkāni kaṇikārāva pupphitā
yāyantamanuyāyanti svājjekova gamissati
yassa pubbe anīkāni kaṇikārā vanāniva
yāyantamanuyāyanti svājjekova gamissati
indagopakavaṇṇābhā gandhārā paṇḍukambalā
yāyantamanuyāyanti svājjekova gamissati
yo pubbe hatthinā yāti sivikāya rathena ca
svājja vessantaro rājā kathaṁ gacchati pattiko
kathaṁ candanalittaṅgo naccagītappabodhano
kharājinaṁ parāsuñca khārikājañca hāriti
kasmā nābhiharīyanti kāsāvā ajināni ca
pavisantaṁ brahāraññaṁ kasmā cīraṁ na bajjhare
kathaṁ nu cīraṁ dhārenti rājapabbajitā janā
kathaṁ kusamayaṁ cīraṁ maddī paridahessati
kāsiyāni padhāretvā khomakodumbarāni ca
kusacīrāni dhārentī kathaṁ maddī karissati
vayhāhi pariyāyitvā sivikāya rathena ca
sā kathajja anuccaṅgī kathaṁ gacchati pattikā

page number: 348

yassā mudutalā hatthā calanāva sukhe ṭhitā
sā kathajja anuccaṅgī pathaṁ gacchati pattikā
yassā mudutalā pādā calanāva sukhe ṭhitā
pādukāhi suvaṇṇāhi pīḷamānāva gacchati
sā kathajja anuccaṅgī pathaṁ gacchati pattikā
yassu itthīsahassassa purato gacchati mālinī
sā kathajja anuccaṅgī vanaṁ gacchati ekikā
yā sā sivāya sutvāna mahuṁ utrasate pure
sā kathajja anuccaṅgī vanaṁ gacchati bhīrukā
yā sā indasagottassa ulūkassa pavassato
sutvāna nadato bhītā vāriṇīva pavedhati
sā kathajja anuccaṅgī vanaṁ gacchati bhīrukā
sakuṇī hataputtāva suññaṁ disvā kulāvakaṁ
ciraṁ dukkhena jhāyissaṁ suññaṁ āgammimaṁ puraṁ
sakuṇī hataputtāva suññaṁ disvā kulāvakaṁ
kīsā paṇḍu bhavissāmi piye putte apassatī
sakuṇī hataputtāva suññaṁ disvā kulāvakaṁ
tena tena padhāvissaṁ piye putte apassatī
kururīva hatacchāpā suññaṁ disvā kulāvakaṁ
ciraṁ dukkhena jhāyissaṁ suññaṁ āgammimaṁ puraṁ
kururīva hatacchāpā suññaṁ disvā kulāvakaṁ

page number: 349

kīsā paṇḍu bhavissāmi piye putte apassatī
kururīva hatacchāpā suññaṁ disvā kulāvakaṁ
tena tena padhāvissaṁ piye putte apassatī
sā nūna cākavākīva pallalasmiṁ anūdake
ciraṁ dukkhena jhāyissaṁ suññaṁ āgammimaṁ puraṁ
sā nūna cākavākīva pallalasmiṁ anūdake
kīsā paṇḍu bhavissāmi piye pute apassatī
sā nūna cākavākīva pallalasmiṁ anūdake
tena tena padhāvissaṁ piye putte apassatī
evañca me vilapantiyā rājaputtaṁ adūsakaṁ
pabbājesi ca naṁ raṭṭhā maññe hessāmi jīvitanti.
tattha kaṇikārāvāti suvaṇṇābharaṇālaṅkārasuvaṇṇavatthapaṭimaṇḍitatāya
supupphitakaṇikārā viya. yāyantamanuyāyantīti uyyānavanakīḷādīnaṁ
atthāya gacchantaṁ vessantaraṁ anugacchanti. svājjeko
vāti so ajja ekova gamissati. anīkānīti hatthānīkādīni.
gandhārā paṇḍukambalāti gandhāraraṭṭhe uppannā satasahassagghanikā
senāya pārutā rattakambalā. hāritīti khandhe katvā harissati.
pavisanatanti pavisantassa vessantarassa. kasmā cīraṁ na bajjhareti
kasmā bandhituṁ jānantā vākacīraṁ na bandhanti. rājapabbajitāti
rājāno hutvā pabbajitā. khomakodumbarānīti khomaraṭṭhe kodumbararaṭṭhe
uppannāni sāṭakāni. sā kathajjāti sā kathaṁ ajja.

page number: 350

anuccaṅgīti aninditāgarahitaṅgī. pīḷamānāvāti kampitvā kilantā viya
gacchati. yassu itthīsahassāti ādīsu padesu assūti nipāto yāti
attho. yāsātipi pāṭho. sivāyāti siṅgāliyā. pureti pubbe
nagare vasantī. indasagottassāti kosiyagottassa. vāriṇīvāti
devatāpaviṭṭhā yakkhadāsī viya. dukkhenāti puttaviyogasokadukkhena.
āgammimaṁ puranti imaṁ putte gate puttassa nivesanaṁ āgantvā. piye
putteti vessantarañca maddiñca sandhāyāha. hatacchāpāti hataputtā
hatapotakā. pabbājesi ca naṁ raṭṭhāti yadi naṁ vessantaraṁ raṭṭhā
pabbājesi.
deviyā paridevasaddaṁ sutvā sabbā sañjayassa sivikaññāyo
samāgatā pakkandiṁsu. tāsaṁ pakkanditasaddaṁ sutvā mahāsattassa
nivesane tatheva pakkandiṁsu. iti dvīsu rājakulesu koci sakabhāvena
saṇṭhāretuṁ asakkonto vātavegena pamadditā sālā viya patitvā
paridevamāno paridevi.
tamatthaṁ pakāsento satthā āha
tassā lālapitaṁ sutvā sabbā antepure ahu
bāhā paggayha pakkanduṁ sivikaññā samāgatā
sālāva sampamathitā mālutena pamadditā
senti puttā ca dārā ca vessantaranivesane
orodhā ca kumārā ca vesiyānā ca brāhmaṇā
bāhā paggayha pakkanduṁ vessantaranivesane

page number: 351

hatthārohā anīkaṭṭhā rathikā pattikārakā
bāhā paggayha pakkanduṁ vessantaranivesane
tato ratyā vivasane suriyassuggamanaṁ pati
atha vessantaro rājā dānaṁ dātuṁ upāgami
vatthāni vatthakāmānaṁ soṇḍānaṁ detha vāruṇiṁ
bhojanaṁ bhojanatthīnaṁ sammādeva pavecchatha
mā ca kiñci vanibbake heṭṭhayittha idhāgate
tappetha annapānena gacchanti paṭipūjitā
tesu mattā kilantāva sampatanti vanibbakā
nikkhamante mahārāje sivīnaṁ raṭṭhavaḍḍhane
acchecchuṁ vata bho rukkhaṁ nānāphaladadaṁ dumaṁ
yathā vessantaraṁ raṭṭhā pabbājenti adūsakaṁ
acchecchuṁ vata bho rukkhaṁ nānāphaladharaṁ dumaṁ
yathā vessantaraṁ raṭṭhā pabbājenti adūsakaṁ
acchecchuṁ vata bho rukkhaṁ sabbakāmadadaṁ dumaṁ
yathā vessantaraṁ raṭṭhā pabbājenti adūsakaṁ
acchecchuṁ vata bho rukkhaṁ sabbakāmarasāharaṁ
yathā vessantaraṁ raṭṭhā pabbājenti adūsakaṁ
ye vuḍḍhā ye ca daharā ye ca majjhimaporisā
bāhā paggayha pakkanduṁ
nikkhamante mahārāje sivīnaṁ raṭṭhavaḍḍhane

page number: 352

atiyakkhā vessavarā itthāgārā ca rājino
bāhā paggayha pakkanduṁ
nikkhamante mahārāje sivīnaṁ raṭṭhavaḍḍhane
thiyopi tattha pakkanduṁ yātamhi nagare ahuṁ
nikkhamante mahārāje sivīnaṁ raṭṭhavaḍḍhane
ye brāhmaṇā ye ca samaṇā aññe vāpi vanibbakā
bāhā paggayha pakkanduṁ adhammo kira bho iti
yathā vessantaro rājā yajamāno sake pure
sivīnaṁ vacanatthena samhā raṭṭhā nirajjati
sattahatthisate datvā sabbālaṅkārabhūsite
suvaṇṇakacche mātaṅge hemakappanivāsase
āruḷhe gāmaṇīyebhi tomaraṅkusapāṇibhi
esa vessantaro rājā samhā raṭṭhā nirajjati
sattāssasate datvā sabbālaṅkārabhūsite
ājānīye ca jātiyā sindhave sīghabāhane
āruḷhe gāmaṇīyebhi indiyācāpadhāribhi
esa vessantaro rājā samhā raṭṭhā nirajjati
sattarathasate datvā sannaddhe ussitaddhaje
dīpe athopi veyyagghe sabbālaṅkārabhūsite
ārūḷhe gāmaṇīyebhi cāpahatthehi cammibhi
esa vessantaro rājā samhā raṭṭhā nirajjati

page number: 353

sattaitthīsate datvā ekāmekā rathe ṭhitā
sannaddhā nikkharajjūhi suvaṇṇena alaṅkatā
pītālaṅkārā pītavasanā pītābharaṇabhūsitā
āḷārappamukhā hasulā susaññā tanumajjhimā
esa vessantaro rājā samhā raṭṭhā nirajjati
sattadhenusate datvā sabbā kaṁsupadhārino
esa vessantaro rājā samhā raṭṭhā nirajjati
sattadāsīsate datvā sattadāsasatāni ca
esa vessantaro rājā samhā raṭṭhā nirajjati
hatthī asse rathe datvā nāriyo ca alaṅkatā
esa vessantaro rājā samhā raṭṭhā nirajjati
tadāsi yaṁ bhiṁsanakaṁ tadāsi lomahaṁsanaṁ
mahādāne padinnamhi medanī samakampatha
tadāsi yaṁ bhiṁsanakaṁ tadāsi lomahaṁsanaṁ
yaṁ pañjalīkato rājā samhā raṭṭhā nirajjatīti.
tattha sivikaññāti bhikkhave phussatiyā paridevitasaddaṁ sutvā
sabbāpi sañjayassa sivirañño itthiyo samāgatā hutvā pakkanduṁ
rodiṁsu. vessantaranivesaneti tattha itthīnaṁ pakkanditaṁ saddaṁ sutvā
vessantarassāpi nivesane tatheva pakkanditvā dvīsupi rājakulesu keci
sakabhāvena saṇṭhāretuṁ asakkontā vātavegena sampamathitā sālā
viya patitvā parivattantā parideviṁsu. tato ratyā vivasaneti bhikkhave

page number: 354

tato tassā rattiyā accayena suriye uggate dānaveyyāvaṭikā dānaṁ
paṭiyāditanti rañño ārocesuṁ. na atha vessantaro rājā pātova
nahāyitvā sabbālaṅkārapaṭimaṇḍito sādhurasabhojanaṁ bhuñjitvā
mahājanaparivuto sattasatakamahādānaṁ dātuṁ dānaggaṁ upāgami. dethāti
tattha gantvā saṭṭhīsahasse amacce āṇāpento evamāha.
vāruṇinti majjadānaṁ nāma nipphalanti jānāti evaṁ santepi
surāsoṇḍā dānaggaṁ patvā vessantarassa dānagge suraṁ pivituṁ na
labhimhāti vattuṁ mā labhantūti dāpesi. vanibbaketi vanibbakajanesu
yācakesu kiñci ekaṁpi mā viheṭhayittha. paṭipūjitāti mayā pūjitā
hutvā yathā maṁ thomayamānā gacchanti tathā karothāti vadati. iti
so suvaṇṇālaṅkārānaṁ suvaṇṇadhajānaṁ hemajālapaṭicchannānaṁ hatthīnaṁ
sattasatāni ca tathārūpānañceva assānaṁ sattasatāni ca sīhacammādīhi
parikkhittānaṁ nānāratanavicitrānaṁ sovaṇṇadhajānaṁ rathānaṁ sattasatāni ca
sabbālaṅkārapaṭimaṇḍitānaṁ uttamarūpadharānaṁ khadtiyakaññādīnaṁ itthīnaṁ
sattasatāni ca varausabhajeṭṭhakānaṁ kuṇḍopadohinīnaṁ dhenūnaṁ sattasatāni ca
suvinītānaṁ susikkhitānaṁ dāsīnaṁ sattasatāni ca tathārūpānañca dāsānaṁ
sattasatāni ca aparimāṇapānabhojananti sattasatakamahādānaṁ adāsi.
tasmiṁ evaṁ dānaṁ dadamāne jetuttaranagaravāsino khattiyabrāhmaṇa-
vessasuddādayo sāmi vessantara siviraṭṭhavāsino taṁ dānaṁ dentaṁ
pabbājenti tvaṁ puna dānameva desīti parideviṁsu
tena vuttaṁ

page number: 355

athettha vattati saddo tumulo bheravo mahā
dānena taṁ nīharanti puna dānaṁ dadāti soti.
dānapaṭiggāhakā pana dānaṁ gahetvā idāni kira vessantaro
rājā amhe anāthe katvā araññaṁ pavisissati ito paṭṭhāya
kassa santikaṁ gamissāmāti chinnapādā viya patantā āvaṭṭantā
parivattantā mahāsaddena parideviṁsu.
tamatthaṁ pakāsento satthā āha
te su mattā kilantāva sampatanti vanibbakā
nikkhamante mahārāje sivīnaṁ raṭṭhavaḍḍhaneti (ādi vuttaṁ).
tattha te su mattāthi ettha sukāro nipātamatto te
vanibbakāti attho. mattā kilantāvāti mattā viya ca kilantā viya
hutvā. sampatantīti parivattitvā bhūmiyaṁ patanti. acchecchuṁ
vatāti chindiṁsu vata. yathāti yena kāraṇena. atiyakkhāti
bhūtavejjāpi ikkhaṇikāpi. vessavarāti uddatadījā orodhapālakā.
vacanatthenāti vacanakāraṇena. samhā raṭṭhā nirajjatīti attano raṭṭhā
nigacchati. gāmaṇīyebhīti hatthācariyehi. jātiyeti jātisampanne.
gāmaṇīyebhīti assācariyehi. indiyācāpadhāribhīti indiye ca ācāpe
ca dhārentehi. dīpe athopi veyyaggheti dīpicammabyagghacammehi
parikkhitte. ekamekā rathe ṭhitāti so kira ekekaṁ itthīratanaṁ rathe
ṭhapetvā aṭṭhahi vaṇṇadāsīhi parivutaṁ adāsi. nikkharajjūhīti
suvaṇṇanikkhasuttamayehi pāmaṅgehi. āḷārappamukhāti

page number: 356

visālakkhigaṇḍā. hasulāti hasitapubbaṅgamakathā. susaññāti sussoṇiyo.
tanumajjhimāti tanumajjhimaṅgā. kaṁsupādhārinoti idha kaṁsanti rajatassa
nāmaṁ. rajatamayena khīrapaṭicchannabhājanena saddhiṁyeva adāsīti attho.
padinnamhīti dīyamāne. samakampathāti dānānubhāvena kampittha.
yaṁ pañjalīkatoti yaṁ so vessantaro rājā mahādānaṁ datvā añjaliṁ
paggayha attano dānaṁ namassamāno sabbaññutañāṇasseva me idaṁ
paccayo hotūti pañjalikato ahosi taṁpi bhiṁsanakameva ahosi. tasmiṁ
khaṇe paṭhavī kampitthāti attho. nirajjatīti evaṁ datvāpi nigacchatiyeva
na naṁ koci nivāretīti attho
tadā pana devatā jambūdīpatale rājūnaṁ vessantaro rājā
khattiyakaññādikaṁ mahādānaṁ detīti ārocayiṁsu. tasmā khattiyā
devatānubhāvena āgantvā tā khattiyakaññāyo gaṇhitvā pakkamiṁsu.
evaṁ khattiyabrāhmaṇavessasuddādayo tassa dānaṁ gahetvā
pakkamiṁsu. api ca tassa dānaṁ dadantasseva sāyaṁ ahosi. so attano
nivesnameva gantvā mātāpitaro vanditvā sve gamissāmīti cintetvā
alaṅkatarathena mātāpitūnaṁ vasanaṭṭhānaṁ gato maddī devīpi ahaṁpi sāminā
saddhiṁ gantvā sassusassure anujānāpessāmīti tena saddhiṁ gatā.
mahāsatto pitaraṁ vanditvā attano gamanabhāvaṁ kathesi.
tamatthaṁ pakāsento satthā āha
āmantayittha rājānaṁ sañjayaṁ dhammikaṁ varaṁ
avaruddhasi maṁ deva vaṅkaṁ gacchāmi pabbataṁ

page number: 357

ye hi keci mahārāja bhūtā ye ca bhavissare
atittāyeva kāmehi gacchanti yamasādhanaṁ
sohaṁ sake abhisasiṁ yajamāno sake pure
sivīnaṁ vacanatthena samhā raṭṭhā nirajjahaṁ
aghantaṁ paṭisevissaṁ vane bāḷamigākiṇṇe
khaggadīpinisevite
ahaṁ puññāni karomi tumeeha paṅkamhi sīdathāti.
tattha dhammikaṁ varanti dhammikarājūnaṁ antare uttamaṁ. avaruddhasīti
raṭṭhā nīharasi. bhūtāti atītā. bhavissareti ye ca anāgate
bhavissanti paccuppanne ca nibbattā. sohaṁ sake abhisasinti so
ahaṁ attano nagaravāsinoyeva pīḷesiṁ kiṁ karonto. yajamānoti
dānaṁ dadamāno. sake pureti sakapāsāde. pāliyaṁ pana sohaṁ
dānaṁ dadamānoti likhitaṁ. nirajjahanti nikkhamanto ahaṁ. aghantanti
yaṁ araññe vasantena paṭisevitabbaṁ dukkhaṁ taṁ paṭisevissāmi.
paṅkamhīti tumhe pana kāmapaṅke sīdathāti vadati.
iti mahāsatto imāhi catūhi gāthāhi pitarā saddhiṁ kathetvā
mātu santikaṁ gantvā vanditvā pabbajjaṁ anujānāpento āha
anujānāhi maṁ amma pabbajjā mama ruccati
sohaṁ sake abhisasiṁ yajamāno sake pure
sivīnaṁ vacanatthena samhā raṭṭhā nirajjahaṁ
aghantaṁ paṭisevissaṁ vane bāḷamigākiṇṇe

page number: 358

khaggadīpinisevite
ahaṁ puññāni karomi vaṅkaṁ gacchāmi pabbatanti.
taṁ sutvā phussatī āha
anujānāmi taṁ putta pabbajjā te samijjhatu
ayañca maddī kalyāṇī susaññā tanumajjhimā
acchataṁ saha puttehi kiṁ araññe karissatīti.
tattha samijjhatūti jhānena samiddhā hotu. acchatanti acchatu
idheva hotūti vadati.
vessantaro āha
nāhaṁ akāmā dāsīpi araññaṁ netumussahe
sace maṁ icchati anvetuṁ sace necchati acchatūti.
tattha akāmāti amma kiṁ nāmetaṁ kathetha ahaṁ anicchāya
dāsiṁpi netu na ussahāmi.
tato rājā puttassa kathaṁ sutvā suṇhaṁ yācituṁ paṭipajji.
tamatthaṁ pakāsento satthā āha
tato suṇhaṁ mahārājā yācituṁ paṭipajjatha
mā candanasamācāre rajojallaṁ adhārayi
kāsiyāni padhāretvā kusacīramadhārayi
dukkho vāso araññasmiṁ mā hi tvaṁ lakkhaṇe gamīti.
tattha paṭipajjathāti bhikkhave puttassa kathaṁ sutvā rājā suṇhaṁ
yācituṁ paṭipajji. mā candanasamācāreti lohitacandanena

page number: 359

parikiṇṇasarīre. mā hi tvaṁ lakkhaṇe gamīti subhalakkhaṇena samannāgate
mā hi tvaṁ araññaṁ gamīti.
tamabravī rājaputtī maddī sabbaṅgasobhaṇā
nāhantaṁ sukhamiccheyyaṁ yaṁ me vessantaraṁ vināti.
tattha tamabravīti taṁ sassuraṁ abravi avoca.
tamabravī mahārājā sivīnaṁ raṭṭhavaḍḍhano
iṅgha maddi nisāmehi vane ye honti dussahā
bahū kīṭā paṭaṅgā ca makasā madhumakkhikā
tepi taṁ tattha hiṁseyyuṁ tante dukkhataraṁ siyā
apare passa santāse nadīnūpanisevite
sappā ajagarā nāma avisā te mahabbale
te manussaṁ migaṁ vāpi apicāsannamāgataṁ
parikkhipitvā bhogehi vasamānenti attano
aññepi kaṇhājaṭino acchā nāma aghammigā
na tehi puriso diṭṭho rukkhamāruyha muñcati
saṁghaṭṭayantā siṅghāni tikkhaggāni pahārino
mahisā vicarantettha nadiṁ sotumbaraṁ pati
disvā migānaṁ yūthānaṁ gavaṁ vicarantaṁ vane
dhenuva vacchagiddhāva kathaṁ maddi karissasi
disvā sampatite ghore dummaggesu palvaṅgame
akhetataññāya te maddi bhavitante mahabbhayaṁ

page number: 360

yā tvaṁ sivāya sutvāna mahuṁ uttasate pure
sā tvaṁ vaṅkaṁ anuppattā kathaṁ maddi karissasi
ṭhite majjhantike kāle sannisinnesu pakkhisu
suṇateva brahāraññaṁ tattha kiṁ gantumicchasīti.
tattha tamabravīti taṁ suṇhaṁ abravi. apare passa santāseti
aññepi santāse bhayajanake passa passāhi. nadīnūpaniseviteti
nadīnaṁ upanisevite āsannaṭṭhānena nadīkūle vasanteti attho. avisāti
nibbisā. apicāsannanti āsannaṁ attano sarīraphassaṁ āgatanti
attho. aghammigāti aghakarā migā. dukkhāvahā migātiattho.
nadiṁ sotumbaraṁ patīti sotumbarāya nāma nadiyā tīre. yūthānanti
yūthāni. ayameva pāṭho. dhenuva vacchagiddhāvāti tava dārake
apassantī vacchagiddhā dhenu viya kathaṁ karissasi. vakāro panettha
nipātamattova. sampatiteti sampatante. ghoreti bhiṁsanake virūpe.
palvaṅgameti makkaṭe. akhettaññāyāti araññe bhūmiyaṁ
akusalāya. bhavitanteti bhavissati te. yā tvaṁ sivāya sutvānāti
siṅgāliyā saddaṁ sutvā. mahunti nagare vasantīpi punappunaṁ
uttasasi. suṇatevāti nadati saddaṁ karoti viya.
tamabravī rājaputtī maddī sabbaṅgasobhaṇā
yāni etāni akkhāsi vane paṭibhāyāni me
sabbāni abhisambhossaṁ gacchaññeva rathesabha
kāsaṁ kusaṁ potakilaṁ usiraṁ muñjapabbajaṁ

page number: 361

urasā panūdahessāmi nāssa hessāmi dunnayā
bahūhi vattacariyāhi kumārī vindate patiṁ
udarassuparodhena gohanuveṭṭhanena ca
aggissa pāricariyāya udakummajjanena ca
vedhabyaṁ kaṭukaṁ lokaṁ gacchaññeva rathesabha
apissā hoti appatto ucchiṭṭhaṁ paribhuñjituṁ
yo naṁ hatthe gahetvāna akāmaṁ parikaḍḍhati
vedhabyaṁ kaṭukaṁ loke gacchaññeva rathesabha
kesaggahaṇamukkhepā bhūmyāca parisumbhanā
datvā ca no pakkamati bahuṁ dukkhaṁ anappakaṁ
vedhabyaṁ kaṭukaṁ loke gacchaññeva rathesabha
sukkacchavī vedhaverā datvā subhaggamānino
akāmaṁ parikaḍḍhanti ulūkaññeva vāyasā
vedhabyaṁ kaṭukaṁ loke gacchaññeva rathesabha
api ñāti kule phite kaṁsappajjotane vasaṁ
nevātivākyaṁ na labhe bhātūhi sakhikehi ca
vedhabyaṁ kaṭukaṁ loke gacchaññeva rathesabha
naggā nadī anūdakā naggaṁ raṭṭhaṁ arājikaṁ
itthīpi vidhavā naggā yassāpi dasa bhātaro
vedhabyaṁ kaṭukaṁ loke gacchaññeva rathesabha
dhajo rathassa paññāṇaṁ dhūmo paññāṇamaggino

page number: 362

rājā raṭṭhassa paññāṇaṁ bhattā paññāṇamitthiyā
vedhabyaṁ kaṭukaṁ loke gacchaññeva rathesabha
yā daliddī daliddassa aḍḍhā aḍḍhassa kittimā
taṁ ve devā pasaṁsanti dukkaraṁ hi karoti sā
sāmikaṁ anubandhissaṁ sadā kāsāya vāsinī
paṭhabyāpi abhijjantyā vedhabyaṁ kaṭukitthiyā
api sāgarapariyantaṁ bahuvittadharaṁ mahiṁ
nānāratanaparipūraṁ nicche vessantaraṁ vinā
kathannu tāsaṁ hadayaṁ sukharā vata itthiyo
yā sāmike dukkhitamhi sukhamicchanti attano
nikkhamante mahārāje sivīnaṁ raṭṭhavaḍḍhane
tamahaṁ anubandhissaṁ sabbakāmadado hi meti.
tattha tamabravīti bhikkhave maddī rañño vacanaṁ sutvā taṁ rājānaṁ
abravi. abhisambhossanti sahissāmi abhivāsessāmi. potakilanti
potakilatiṇaṁ. panūdahessāmīti dvedhā katvā vessantarassa purato
gamissāmi. udarassuparodhenāti upavāsena khudādhivāsena.
gohanuveṭṭhanenāti visālakaṭiyo onatapassā ca sāmikaṁ labhantīti ñatvā
gohanunā kaṭiphalakaṁ koṭāpetvā veṭṭhanena passāni onāmetvā
kumārikā patiṁ labhanti. kaṭukanti asātaṁ. gacchaññevāti
gamissāmiyeva. appattoti assā vidhavāya ucchiṭṭhakaṁ paribhuñjituṁ
ananucchavikoyeva. yo nanti yo nīcajacco taṁ vidhavaṁ anicchamānaññeva

page number: 363

hatthe gahetvā kaḍḍhati. kesaggahaṇamukkhepā bhūmyā ca
parisumbhanāti assāmikaṁ itthiṁ hatthapādehi kesaggahaṇaṁ ukkhepā bhūmiyaṁ
pātenti etā avamaññā nātikkamanti. datvā cāti
assāmikāya itthiyā evarūpaṁ bahuṁ anappakaṁ dukkhaṁ paro puriso datvā
ca. no pakkamatīti taṁ nirāsaṁko olokentova tiṭṭhati.
sukkacchavīti nahāniyacuṇṇehi ubbhattitachavivaṇṇā. vedhaverāti
vidhavatthikā. datvāti kiñcideva appamattakaṁ dhanaṁ datvā. subhaggamāninoti
mayaṁ subhaggāti maññamānā. akāmanti taṁ vidhavaṁ assāmikaṁ akāmaṁ.
ulūkaññeva vāyasāti kākā viya ulūkaṁ parikaḍḍhanti. kaṁsappajjotaneti
suvaṇṇabhājanehi pajjotante. vasanti evarūpepi ñātikule
vasamānā. nevātivākyaṁ na labheti ayaṁ itthī nissāmikā yāvajīvaṁ
amhākaññeva bhārā jātāti ādīni vacanāni vadantehi bhātūhipi
sakhikehipi ativākyaṁ garahavacanaṁ etaṁ vacanaṁ neva na labhe labhatiyeva.
paññāṇanti pākaṭabhāvakaraṇaṁ. yā daliddī daliddassāti deva
kittisampannā yā itthī attano sāmikassa daliddassa dukkhappattassa
kāle sayaṁpi daliddī samānā dukkhā ca hoti. tassa sāmikassa aḍḍhassa
sukhappattassa kāle teneva saddhiṁ aḍḍhā sukhappattā hoti. taṁ
ve devā pasaṁsantīti devāpi taṁ evarūpaṁ itthiṁ pasaṁsanti.
abhijjantyāti abhejjantiyā sacepi hi itthiyā sakalapaṭhavī na bhijjati
sakalāya paṭhaviyā sā ca issarā hoti tathāpi vedhabyaṁ kaṭukamevāti
attho. sukharā vata itthiyoti suṭṭhu kharā vata itthiyoti.

page number: 364

tamabravī mahārājā maddiṁ sabbaṅgasobhanaṁ
ime te daharā puttā jālī kaṇhājinā cubho
nikkhipa lakkhaṇe gaccha mayante posayāmaseti.
tattha jālī kaṇhājinā cubhoti jālī ca kaṇhājinā cāti
ubho. nikkhipāti ime nikkhipitvā ṭhapetvā gacchāhīti.
tamabravī rājaputtī maddī sabbaṅgasobha nā
piyā me puttakā deva jālī kaṇhājinā cubho
tyamhaṁ tattha ramissanti araññe jīvisokinanti.
tattha tyamhanti te dārakā amhākaṁ tattha araññe.
jīvisokinanti avigatasokānaṁ hadayaṁ ramissantīti attho.
tamabravī mahārājā sivīnaṁ raṭṭhavaḍḍhano
sālīnamodanaṁ bhutvā sucimaṁsūpasecanaṁ
rukkhaphalāni bhuñjantā kathaṁ kāhanti dārakā
bhutvā satapale kaṁse sovaṇṇe satarājike
rukkhapattesu bhuñjantā kathaṁ kāhanti dārakā
kāsiyāni padhāretvā khomakodumbarāni ca
kusacīrāni dhārentā kathaṁ kāhanti dārakā
vayhāhi pariyāyitvā sivikāya rathena ca
pattikā paridhāvantā kathaṁ kāhanti dārakā
kūṭāgāre sayitvāna nivāte phussitaggaḷe
sayantā rukkhamūlasmiṁ kathaṁ kāhanti dārakā

page number: 365

pallaṅkesu sayitvāna gonake citrasanthite
sayantā tiṇasanthare kathaṁ kāhanti dārakā
gandhikena vilimpetvā aggalucandanena ca
rajojalāni dhārentā kathaṁ kāhanti dārakā
cāmaramorahatthehi vijitaṅgā sukhe ṭhitā
phuṭṭhā ḍaṁsehi makasehi kathaṁ kāhanti dārakāti.
tattha satapale kaṁseti palasatena katāya kāñcanapātiyā.
gonake citrasanthateti mahāpīṭhiyaṁ kāḷakojavehi ceva citra santharehi ca
santhate. cāmaramorahatthehīti cāmarehiceva morahatthehi ca vijitaṅgā.
evaṁ tesaṁ sallapantānaññeva ratti vibhāyi suriyo uggacchi.
mahāsattassa catusindhavayuttaṁ alaṅkatarathaṁ ānetvā rājadvāre ṭhapayiṁsu.
maddī devī sassusassure vanditvā sesitthiyo apaloketvā dve
putte ādāya vessantarato paṭhamataraṁ gantvā rathe aṭṭhāsi.
tamatthaṁ pakāsento satthā āha
tamabravī rājaputtī maddī sabbaṅgasobhanā
mā deva paridevesi mā ca tvaṁ vimano ahu
yathā mayaṁ bhavissāma tathā hessanti dārakā
idaṁ vatvāna pakkāmi maddī sabbaṅgasobhanā
sivimaggena anvesi putte ādāya lakkhaṇāti.
tattha sivimaggenāti siviraññā gantabbamaggeneva. anvesīti
taṁ agamāsi pāsādā otaritvā rathaṁ abhiruhīti attho.

page number: 366

tato vessantaro rājā dānaṁ datvāna khattiyo
pitu mātu ca vanditvā katvā ca naṁ padakkhiṇaṁ
catuvāhiṁ rathaṁ yuttaṁ sīghamāruyha sindhavaṁ
ādāya puttadārañca vaṅkaṁ pāyāsi pabbatanti.
tattha tatoti bhikkhave tassā maddiyā rathaṁ abhiruhitvā ṭhitakāle.
datvānāti hiyyo dānaṁ datvā. katvā ca naṁ padakkhiṇanti
padakkhiṇañca katvā. nanti nipātamattaṁ.
tato vessantaro rājā yenāsi bahuko jano
āmanta kho taṁ gacchāma arogā hotha ñātayoti.
tassattho bhikkhave tato vessantaro rājā yamhi ṭhāne
vessantaraṁ rājānaṁ passissāmāti bahuko jano ṭhito āsi tattha rathaṁ
pesetvā mahājanaṁ āpucchanto āmanta kho taṁ gacchāma arogā
hotha ñātayoti āha. tattha tanti nipātamattaṁ. bhikkhave
vessantaro rājā ñātake āha ñātakā tumhe āmantetvā mayaṁ
gacchāma tumhe sukhitā hotha niddukkhāti.
evaṁ mahāsatte mahājanaṁ āmantetvā appamattā hotha
dānādīni puññāni karothāti tesaṁ ovādaṁ datvā gacchante
bodhisattassa mātāputto dānacittako dānaṁ detūti ābharaṇehi saddhiṁ
sattaratanapūrāni sakaṭāni ubhosu passesu pesesi. sopi attano
kāyāruḷhameva ābharaṇabhaṇḍaṁ omuñcitvā sampattayācakānaṁ aṭṭhārasa
vāre datvā avasesaṁ sabbaṁ adāsi. so nagarā nikkhamitvā

page number: 367

nivattitvā nagaraṁ oloketukāmo ahosi. athassa manaṁ paṭicca
rathappamāṇe ṭhāne paṭhavī bhijjitvā kulālacakkaṁ viya parivattitvā rathaṁ
nagarābhimukhaṁ akāsi. so mātāpitūnaṁ vasanaṭṭhānaṁ olokesi.
tena kāruññena paṭhavīkampādayo ahesuṁ.
tena vuttaṁ.
nikkhamitvāna nagarā nivattitvā vilokite
tadāpi paṭhavī kampi sineruvanavaṭaṁsakāti.
sayaṁ pana oloketvā maddiṁpi olopetuṁ gāthamāha
iṅgha maddi nisāmehi rammarūpaṁva dissati
āvāso siviseṭṭhassa pettikaṁ bhavanaṁ mamanti.
tattha nisāmehīti olokehi.
atha mahāsatto sahajāte saṭṭhīsahasse amacce ca sesajanañca
nivattāpetvā rathaṁ pājento maddiṁ āha bhadde sace pacchato
yācakā āgacchanti upadhāreyyāsīti. sāpi olokentī nisīdi.
athassa sattasatakamahādānaṁ sampāpuṇituṁ asakkontā cattāro
brāhmaṇā nagaraṁ gantvā kuhiṁ rājāti pucchitvā dānaṁ datvā gatoti
vutte kiṁ gahetvā gatoti pucchitvā rathena gatoti sutvā asse
naṁ yācissāmāti anubandhiṁsu. atha maddī te āgacchante disvā
yācakā āgacchanti devāti ārocesi. mahāsatto rathaṁ ṭhapesi.
te āgantvā asse yāciṁsu. mahāsatto caturo asse tesaṁ
adāsi.

page number: 368

tamatthaṁ pakāsento satthā āha
taṁ brāhmaṇā anvagamuṁ te taṁ asse ayācisuṁ
yācito paṭiyādesi catunnaṁ caturo hayeti.
assesu pana dinnesu rathadhuraṁ ākāseyeva aṭṭhāsi. atha
brāhmaṇesu gatamattesuyeva cattāro devaputtā rohitamigavaṇṇenā
gantvā rathadhuraṁ sampaṭicchitvā agamaṁsu. mahāsatto tesaṁ devaputtabhāvaṁ
ñatvā imaṁ gāthamāha
iṅgha maddi nisāmehi cittarūpaṁva dissati
migā rohitavaṇṇena dakkhiṇassā vahantimanti.
tattha dakkhiṇassā vahanti manati susikkhitā assā viya maṁ
vahanti.
atha naṁ evaṁ gacchantaṁ aparo brāhmaṇo āgantvā rathaṁ
yāci. mahāsatto puttadāraṁ otāretvā rathaṁ tassa adāsi.
rathe pana dinne devaputtā antaradhāyiṁsu. rathassa pana dinnabhāvaṁ
pakāsento satthā āha
athettha pañcamo āgā yo naṁ rathamayācatha
tassa taṁ paṭiyādesi na cassa pahato mano
tato vessantaro rājā oropetvā sakaṁ janaṁ
assāsayi assarathaṁ brāhmaṇassa dhanesinoti.
tattha ethatthāti athetasmiṁ vane. na cassa pahato manoti na
cassa mano olino. assāsayīti paritosento niyyādesi.

page number: 369

tato paṭṭhāya pana te sabbepi pattikāva ahesuṁ.
atha mahāsatto maddiṁ avoca
tvaṁ maddi kaṇhājinaṁ gaṇhāhi
lahukā esā kaniṭṭhakā
ahaṁ jāliṁ gaṇhissāmi
garuko bhātiko hi soti.
evañca pana vatvā ubhopi dve dārake aṅkenādāya pakkamiṁsu.
tamatthaṁ pakāsento satthā āha
rājā kumāraṁ ādāya rājaputtī ca dārikaṁ
sammodamānā pakkāmuṁ aññamaññaṁ piyaṁ vadāti.
dānakaṇḍaṁ niṭṭhitaṁ
te paṭipathe āgacchante manusse disvā kuhiṁ vaṅkapabbatoti
pucchanti. manussā dūreti vadanti.
tena vuttaṁ
yadi keci manujā enti anumagge paṭīpathe
maggante paṭipucchāma kuhiṁ vaṅkatapabbato
te tattha amhe passitvā kalūnaṁ paridevayuṁ
dukakhante paṭivedenti dūre vaṅkatapabbatoti.
maggassa ubhosu passesu vividhaphaladhārino rukkhe disvā dārakā
rodanti. mahāsattassānubhāvena phaladhārino rukkhā onamitvā
hatthasamphassaṁ āgacchanti. tato supakkaphalāphalāni uccinitvā tesaṁ
deti. taṁ disvā maddī acchariyaṁ pavedeti.

page number: 370

tena vuttaṁ
yadi passanti pavane dārakā phalite dume
tesaṁ phalānaṁ hetumhi uparodanti dārakā
rodante dārake disvā ubbiggā vipulā dumā
sayamevonamitvāna upagacchanti dārake
idaṁ accherakaṁ disvā abbhūtaṁ lomahaṁsanaṁ
sādhukāraṁ pavattesi maddī sabbaṅgasobhaṇā
accheraṁ vata lokasmiṁ abbhūtaṁ lomahaṁsanaṁ
vessantarassa tejena sayamevonatā dumāti.
jetuttaranagarato suvaṇṇagiritālo nāma pabbato pañcayojanāni
tato kontimārā nāma nadī pañcayojanāni tato añjanāgiri 1-
nāma pabbato pañcayojanāni tato tuṇṇavithanālidaṇḍabrāhmaṇagāmo 2-
pañcayojanāni tato mātulanagaraṁ dasayojanāni
iti taṁ raṭṭhaṁ jetuttaranagarato tiṁsayojanaṁ hoti. devatā taṁ maggaṁ
saṁkhipiṁsu. te ekadivaseneva mātulanagaraṁ pāpuṇiṁsu.
tena vuttaṁ
saṁkhipiṁsu pathaṁ yakkhā anukampāya dārake
nikkhantadivaseneva cetaraṭṭhamupāgamunti.
upagacchantā ca pana jetuttaranagarato pātarāsasamaye nikkhamitvā
sāyaṇhasamaye cetaraṭṭhe mātulanagaraṁ sampattā.
tamatthaṁ pakāsento satthā āha

footnote: 1 ca-rañjaragirītipi pāṭho 2 dunniviṭṭhātipi pāṭho

page number: 371

te gantvā dīghamaddhānaṁ cetaraṭṭhamupāgamuṁ
iddhaṁ phitaṁ janapadaṁ bahumaṁsasurodananti.
tadā mātulanagare saṭṭhīkhattiyasahassāni vasanti. mahāsatto
antonagaraṁ apavisitvā nagaradvāre sālāyaṁ nisīdi. athassa maddī
mahāsattassa pādesu rajaṁ puñjitvā pāde sambāhitvā vessantarassa
āgatabhāvaṁ jānāpessāmīti sālāto nikkhamitvā tassa cakkhupathe
sāladvāre aṭṭhāsi. tena nagaraṁ pavisantiyo ca nikkhamantiyo ca
itthiyo taṁ disvā parivāresuṁ.
tamatthaṁ pakāsento satthā āha
cetiyo parikariṁsu disvā lakkhaṇamāgataṁ
sukhumālī ayaṁ ayyā pattikā paridhāvati
vayhāhi pariyāyitvā sivikāya rathena ca
sājja maddī araññasmiṁ pattikā paridhāvatīti.
tattha lakkhaṇamāgatanti sabbalakkhaṇasamapannaṁ maddiṁ āgataṁ.
paridhāvatīti evaṁ sukhumālī vata hutvā pattikāva vicarati. pariyāyitvāti
pubbe jetuttaranagare vicaritvā. sivikāyāti suvaṇṇasivikāya.
mahājano maddiñca vesantarañca dve putte cassa anāthāgamanena
āgate disvā gantvā rājūnaṁ ārocesi. te saṭṭhīsahassā
rājāno rodantā paridevantā tassa santikaṁ āgamiṁsu.
tamatthaṁ pakāsento satthā āha
taṁ disvā cetapāmokkhā rodamānā upāgamuṁ

page number: 372

kacci nu deva kusalaṁ kacci deva anāmayaṁ
kacci pitā arogo te sivīnañca anāmayaṁ
ko te balaṁ mahārāja ko nu te rathamaṇḍalaṁ
anassako arathako dīghamaddhānamāgato
kaccāmittehi pakato anuppattosimaṁ disanti.
tattha disvāti dūratova passitvā. cetapāmokkhāti cetarājāno.
upāgamunti upasaṅkamiṁsu. kusalanti ārogyaṁ. anāmayanti
niddukkhabhāvaṁ. ko te balanti kuhiṁ nu tava balanikāyo.
rathamaṇḍalanti yenāsi alaṅkatarathena āgato so kuhinti pucchanti.
anassakoti anassakoyeva. arathakoti ayānako. dīghamaddhānamāgatoti
dīghamaggaṁ āgatosi. pakatoti abhibhūto upadduto.
atha nesaṁ saṭṭhīsahassānaṁ rājūnaṁ mahāsatto attano
āgatakāraṇaṁ kathento āha
kusalañceva me sammā atho sammā anāmayaṁ
atho pitā arogo me sivīnañca anāmayaṁ
ahaṁ hi kuñjaraṁ dajjaṁ īsādantaṁ uruḷhavaṁ
khettaññuṁ sabbayuddhānaṁ sabbasetaṁ gajuttamaṁ
paṇḍukambalasañchannaṁ pabhinnaṁ sattumaddanaṁ
dantiṁ savālavījaniṁ setaṁ kelāsasādisaṁ
sasetacchantaṁ supattheyyaṁ sāthabbanaṁ sahatthipaṁ
aggayānaṁ rājavāhiṁ brāhmaṇānaṁ adā dhanaṁ 1-

footnote: 1 adāsa-hantipi pāṭho

page number: 373

tasmiṁ me siviyo kuddhā pitā cupahatomano
avaruddhasi maṁ rājā vaṅkaṁ gacchāmi pabbataṁ
okāsaṁ sammā janātha vane yattha vasemhaseti.
tattha tasmiṁ meti tasmiṁ kāraṇe mayhaṁ siviyo kuddhā.
upahatomanoti upahatacitto kuddhova hutvā maṁ raṭṭhā pabbājesi.
yatthāti yasmiṁ vane mayaṁ vaseyyāma tattha no vasanokāsaṁ jānāthāti
āha.
tato rājāno āhaṁsu
svāgatante mahārāja atho te adurāgataṁ
issarosi anuppatto yaṁ idhatthi pavedaya
sākaṁ bhiṁsaṁ madhumaṁsaṁ suddhasālinamodanaṁ
paribhuñja mahārāja pāhuno nosi āgatoti.
tattha paveyāti kathehi sabbaṁ paṭiyādetvā dassāma. bhiṁsanti
bhiṁsamūlaṁ yaṁkiñci kandajātaṁ.
tato vessantaro āha
paṭiggahitaṁ yaṁ dinnaṁ sabbassa agghiyaṁ kataṁ
avaruddhasi maṁ rājā vaṅkaṁ gacchāmi pabbataṁ
okāsaṁ sammā jānātha vane yattha vasemhaseti.
tattha paṭiggahitanti sabbametaṁ tumhehi dinnaṁ mayā ca paṭiggahitameva
hotu. sabbassa agghiyaṁ katanti sabbassa tumhehi mayhaṁ
agghiyaṁ nivedayaṁ kataṁ. avaruddhasi maṁ rājāti rājā pana maṁ avaruddhasi

page number: 374

raṭṭhā pabbājesi tasmā vaṅkatameva gamissāmi tasmiṁ me araññe
vasanaṭṭhānaṁ jānāthāti.
te rājāno āhaṁsu
idheva tāva acchassu cetaraṭṭhe rathesabha
yāva cetā gamissanti rañño santikayācituṁ
nijjhāpetuṁ mahārājaṁ sivīnaṁ raṭṭhavaḍḍhanaṁ
taṁ taṁ cetā purakkhitvā pītitā laddhapaccayā
parivāretvāna gacchanti evaṁ jānāhi khattiyāti.
tattha rañño santikayācitunti rañño santikaṁ yācanatthāya
gamissanti. nijjhāpetunti tumhākaṁ niddosabhāvaṁ jānāpetuṁ.
laddhapaccayāti laddhapatiṭṭhā. gacchantīti gamissanti.
mahāsatto āha
mā vo rucittha gamanaṁ rañño santikayācituṁ
nijjhāpetuṁ mahārājaṁ rājā tattha na issaro
accuggatā hi siviyo balaggā negamā ca ye
te padhaṁsetumicchanti rājānaṁ mama kāraṇāti.
tattha tatthāti tasmiṁ mama niddosabhāvaṁ nijjhāpane rājāpi
anissaro. accuggatāti atikuddhā. balaggāti balakāyā
balanāyakā. padhaṁsetunti rajjato nīharituṁ. rājānanti rājānaṁpi.
te rājāno āhaṁsu
sace esā pavattettha raṭṭhasmiṁ raṭṭhavaḍḍhana

page number: 375

idheva rajjaṁ kārehi cetehi parivārito
iddhaṁ phitañcidaṁ raṭṭhaṁ iddho janapado mahā
matiṁ karohi tvaṁ deva rajjassamanusāsitunti.
tattha sace esā pavattetthāti sace etasmiṁ raṭṭhe esā
pavatti. rajjassamanusāsitunti rajjaṁ anusāsituṁ. ayameva vā pāṭho.
tato vessantaro āha
na me chando mati atthi rajjassamanusāsituṁ
pabbājitassa raṭṭhasmā cetaputtā suṇātha me
atuṭṭhā siviyo assu balaggā negamā ca ye
pabbājitassa raṭṭhasmā cetā rajjebhisecayuṁ
asammodiyaṁpi vo assa accantaṁ mama kāraṇā
sivīhi bhaṇḍanañcāpi viggaho me na ruccati
athassa bhaṇḍanaṁ ghoraṁ sampahāro anappako
ekassa kāraṇā mayhaṁ hiṁseyya bahuko jano
paṭiggahitaṁ yaṁ dinnaṁ sabbassa agghiyaṁ kataṁ
avaruddhasi maṁ rājā vaṅkaṁ gacchāmi pabbataṁ
okāsaṁ sammā jānātha vane yattha vasemhaseti.
tattha cetā rajkhebhisecayunti cetaraṭṭhavāsino kira vessantaraṁ
rajje abhisecayunti tumhākaṁpi te atuṭṭhā assu. asammodiyanti
asāmaggiyaṁ. assāti bhaveyya bhavissatītyattho. athassāti atha
mayhaṁ ekassa kāraṇā tumhākaṁ bhaṇḍanaṁ bhavissatīti.

page number: 376

evañca pana vatvā mahāsatto anekapariyāyena yācitopi
rajjaṁ na icchi. athassa te cetarājāno mahantaṁ sakkāraṁ kariṁsu.
so antonagaraṁ pavisituṁ na icchati. atha naṁ sālameva alaṅkaritvā
sāṇiyā parikkhepaṁ katvā mahāsayanaṁ paññāpetvā sabbe rājāno
ārakkhaṁ katvā parivārayiṁsu. so ekarattaṁ vasitvā tehi saṁgahitārakkho
sālāyaṁ sayitvā puna divase pātova nahātvā nānaggarasabhojanaṁ
bhuñjitvā tehi rājūhi parivuto sālāto nikkhami. te
saṭṭhīsahassā khattiyā tena saddhiṁ paṇṇarasayojanamaggaṁ gantvā
vanadvāre ṭhatvā purato paṇṇarasayojanamaggaṁ ācikkhantā āhaṁsu
taggha te mayamakkhāma yathāpi kusalā tathā
rājisī yattha sammanti āhutaggī samāhitā
esa selo mahārāja pabbato gandhamādano
yattha tvaṁ saha puttehi saha bhariyāya cacchasi
taṁ cetā anusāsiṁsu assunettā rudammukhā
ito gaccha mahārāja ujuṁ yenuttarā mukho
atha dakkhasi bhaddante vipulaṁ nāma pabbataṁ
nānādumagaṇākiṇṇaṁ sītacchāyaṁ manoramaṁ
tamatikkama bhaddante atha dakkhasi āpakaṁ
nadiṁ ketumatiṁ nāma gambhīraṁ girigabbharaṁ
puthulomamacchākiṇṇaṁ supatitthaṁ mahodakaṁ
tattha nahātvā pivitvā ca assāsetvā saputtake

page number: 377

atha dakkhasi bhaddante nigrodhaṁ madhuvipphalaṁ
rammake sikhare jātaṁ sītacchāyaṁ manoramaṁ
atha dakkhasi bhaddante nālikaṁ nāma pabbataṁ
nānādijagaṇākiṇṇaṁ selaṁ kiṁpurisāyutaṁ
tassa uttarapubbena mucalindo nāmaso saro
puṇḍarīkehi sañchanno setasogandhiyehi ca
so vanaṁ meghasaṅkāsaṁ dhuvaṁ haritasaddalaṁ
sīhovāmisapekkhīva vanasaṇḍaṁ vigāhiya
puppharukkhehi sañchannaṁ phalarukkhehi cūbhayaṁ
tattha bindussarā vaggū nānāvaṇṇā bahū dijā
kūjantamupakūjanti utusampupphite dume
gantvā girividuggāni nadīnaṁ pabhavāni ca
so addasa pokkharaṇiṁ karañjakakudhāyutaṁ
puthulomamacchākiṇṇaṁ supatitthaṁ mahodakaṁ
samañca caturassañca sādhuṁ appaṭigandhiyaṁ
tassā uttarapubbena paṇṇasālaṁ amāpaya
paṇṇasālaṁ amāpetvā uñchācariyāya īhathāti.
tattha rājisīti rājāno hutvā pabbajitā. samāhitāti
ekaggacittā hutvā. esāti dakkhiṇahatthaṁ ukhipitvā iminā pabbatapādena
gacchathāti ācikkhantā vadanti. acchasīti vasissasi. āpakanti āpagaṁ
udakavāhakaṁ nadiṁ. girigabbharanti girīnaṁ kucchito pavattaṁ.

page number: 378

madhuvipphalanti madhuraphalaṁ. rammaketi rammaṇīye. kiṁpurisāyutanti kiṁpurisehi
āyuttaṁ parikiṇṇaṁ. setasogandhiyehi cāti nānappakārehi setuppalehi
ceva sogandhiyehi ca samannāgato. sīhovāmisapekkhīvāti
āmisaṁ patthento sīho viya. bindussarāti sampiṇḍitasarā.
vaggūti madhurasarā. kūjantamupakūjantīti paṭhamaṁ kūjamānaṁ pakkhiṁ
pacchā puna upakūjanti. utusampupphite dumeti utusamaye pupphite
dume nilīyitvā kūjantaṁ upakūjanti. so addasāti so tvaṁ
passissasīti attho. karañjakakudhāyutanti karañjarukkhehi ceva
kukudharukkhehi ca samparikiṇṇaṁ. appaṭigandhiyanti paṭikūlagandhavirahitaṁ.
madhurodakassa sampuṇṇaṁ nānappakārehi padumuppalādīhi sañchannaṁ.
paṇṇasālaṁ amāpayāti paṇṇasālaṁ māpeyyāsi. amāpetvāti
māpetvā. uñchācariyāya īhathāti atha tumhe deva
uñchācariyāya yāpentā appamattā īhatha āraddhaviriyā hutvā
vihareyyāthāti attho.
evaṁ cetarājāno tassa paṇṇarasayojanamaggaṁ ācikkhitvā
taṁ uyyojetvā vessantarassa antarāyabhayassa vinodanatthaṁ mā koci
deva paccāmito okāsaṁ labheyyāti cintetvā ekaṁ byattaṁ susikkhitaṁ
cetaputtaṁ pakkosākepatvā tvaṁ gacchante ca āgacchante ca
parigaṇhāhīti vatvā vanadvāre ārakkhaṇatthāya ṭhapetvā sakanagaraṁ
paccāgamiṁsu. vessantaropi saputtadāro gandhamādanaṁ patvā taṁ
divasaṁ tattha vasitvā tato uttarābhimukho vipulapabbatapādena gantvā

page number: 379

ketumatīnadītīre nisīditvā vanacarakena dinnaṁ madhuramaṁsaṁ khāditvā tassa
suvaṇṇasūciṁ datvā tattha nahātvā paṭippassaddhadaratho nadiṁ uttaritvā
sānupabbatasikhare ṭhitassa nigrodhassa mūle thokaṁ nisīditvā
nigrodhaphalāni khāditvā uṭṭhāya gacchanto nālikaṁ nāma pabbataṁ patvā
taṁ pariharanto mucalinadasaraṁ gantvā saratīrena pubbuttarakaṇṇaṁ
patvā ekapadikamaggena vanaghaṭaṁ pavisitvā taṁ atikkamma giriduggānaṁ
nadīpabhavānaṁ purato caturassapokkharaṇiṁ sampāpuṇi.
tasmiṁ khaṇe sakkassa bhavanaṁ uṇhākāraṁ dassesi. sakko
āvajjento taṁ kāraṇaṁ ñatvā mahāsatto himavantaṁ paviṭṭho tassa
vasanaṭṭhānaṁ laddhuṁ vaṭṭatīti cintetvā vissukammaṁ āmantetvā gaccha
tāta tvaṁ vaṅkatapabbatakucchimhi rammaṇīye ṭhāne assamapadaṁ māpetvā
ehīti vissukammaṁ pesesi. so sādhūti sampaṭicchitvā devalokato
otaritvā tattha gantvā dve paṇṇasālāyo dvicaṅkame
rattiṭṭhānadivāṭṭhānāni ca māpetvā caṅkamakoṭiyaṁ tesu tesu ṭhānesu
nānāpupphavicitte pupphagacche ca kadalīvanāni ca dassetvā sabbe
pabbajitaparikkhāre paṭiyādetvā ye keci pabbajitukāmā te ime
gaṇhantūti akkharāni likhitvā amanusse ca bheravasadde migapakkhino
ca paṭikkamāpetvā sakaṭṭhānameva gato. mahāsattopi ekapadikamaggaṁ
disvā pabbajitānaṁ vasanaṭṭhānaṁ bhavissatīti sallakkhetvā maddiñca
putte ca assamapadadvāre ṭhapetvā sayaṁ assamapadaṁ pavisitvā
akkharāni oloketvā sakkena diṭṭhosmīti sakkadattiyabhāvaṁ

page number: 380

Ñatvā paṇṇasāladvāraṁ vivaritvā pavisitvā khaggañca dhanuñca apanetvā
sāṭake omuñcitvā rattavākacīraṁ nivāsetvā ajinacammaṁ
aṅse katvā jaṭāmaṇḍalaṁ bandhitvā isivesaṁ gahetvā kattaradaṇḍaṁ
ādāya paṇṇasālāto nikkhamitvā pabbajitasiriṁ samuṭṭhahanto aho
sukhaṁ paramaṁ sukhaṁ pabbajjā me adhigatāti udānaṁ udānetvā caṅkamaṁ
āruyha aparāparaṁ caṅkamitvā paccekabuddhasadisena upasamena puttadārānaṁ
santikaṁ agamāsi. maddī devīpi olokentī sañjānitvā
mahāsattassa pādesu nipatitvā vanditvā roditvā teneva saddhiṁ
assamapadaṁ pavisitvā attano paṇṇasālaṁ gantvā rattavākacīraṁ
nivāsetvā ajinacammaṁ aṁse katvā jaṭāmaṇḍalaṁ bandhitvā isinīvesaṁ
gaṇhi. te pacchā puttepi tāpasakumāre kariṁsu. cattāropi
khattiyā vaṅkatapabbatakucchiyaṁ vasiṁsu. atha maddī mahāsattaṁ varaṁ yāci
deva tumhe phalāphalatthāya araññaṁ agantvā putte gahetvā idheva
hotha ahaṁ phalāphalaṁ āharissāmīti. tato paṭṭhāya sā araññato
phalāphalāni āharitvā tayo jane paṭijaggati. bodhisattopi taṁ
varaṁ yāci bhadde maddi mayaṁ ito paṭṭhāya akāle mama santikaṁ
mā āgacchāhīti. sā sādhūti sampaṭicchi. mahāsattassa
mettānubhāvena samantā tiyojane ṭhāne sabbe tiracchānāpi
aññamaññaṁ mettacittaṁ paṭilabhiṁsu. maddī devī pāto vuṭṭhāya pānīyaṁ
paribhojanīyaṁ upaṭṭhapetvā mukhodakaṁ āharitvā dantakaṭṭhaṁ datvā assamapadaṁ

page number: 381

sammajjitvā dve putte pitu santike ṭhapetvā
pacchikhanittīaṅkusahatthā araññaṁ pavisitvā vanamūlaphalāphalāni ādāya pacchiṁ
pūretvā sāyaṇhasamaye araññato āgantvā paṇṇasālāyaṁ phalāphalāni
ṭhapetvā nahātvā putte nahāpesi. atha cattāropi khattiyā
paṇṇasāladvāre nisīditvā phalāphalaṁ paribhuñjanti. tato maddī
dve putte gahetvā attano paṇṇasālaṁ gacchati. imināva niyāmena
te cattāro khattiyā vaṅkatapabbatakucchimhi sattamāse vasiṁsūti.
vanappavesakaṇḍaṁ niṭṭhitaṁ
tadā kāliṅgaraṭṭhe dunnaviṭṭhabrāhmaṇagāmavāsī jūjako nāma
brāhmaṇo bhikkhācariyāya kahāpaṇasataṁ labhitvā ekasmiṁ brāhmaṇakule
ṭhapetvā puna dhanaṁ pariyesanatthāya gato. tasmiṁ cirāyante
brāhmaṇakulaṁ kahāpaṇe valañjetvā pacchā itarena āgantvā
codiyamānaṁ kahāpaṇe dātuṁ asakkontaṁ amittatāpanaṁ nāma dhītaraṁ tassa
adāsi. so taṁ ādāya kāliṅgaraṭṭhe dunnaviṭṭhabrāhmaṇagāmaṁ
gantvā vasi. amittatāpanā sammā brāhmaṇaṁ paṭijaggi. atha
aññe taruṇabrāhmaṇā tassā ācārasampattiṁ disvā ayaṁ
amittatāpanā mahallakabrāhmaṇaṁ sammā paṭijaggi tumhe amhesu kiṁ
pamajjathāti attano bhariyāyo tajjenti. tā imaṁ amittatāpanaṁ
imamhā gāmā palāpessāmāti nadītitthādīsu sannipatitvā taṁ
paribhāsiṁsu.
tamatthaṁ pakāsento satthā āha

page number: 382

ahu vāsī kaliṅgesu jūjako nāma brāhmaṇo
tassāpi daharā bhariyā nāmenāmittatāpanā
tā naṁ tattha gatāvocuṁ nadīudakahāriyā
thiyo naṁ paribhāsiṁsu samāgantvā kutūhalā
amittā nūna te mātā amittā nūna te pitā
ye taṁ jiṇṇassa pādaṁsu evaṁ dahariyaṁ satiṁ
ahitaṁ vata te ñātī manatyiṁsu rahogatā
ye taṁ jiṇṇassa pādaṁsu evaṁ dahariyaṁ satiṁ
dukkaṭaṁ vata te ñātī mantayiṁsu rahogatā
ye taṁ jiṇṇassa pādaṁsu evaṁ hadariyaṁ satiṁ
pāpakaṁ vata te ñātī mantayiṁsu rahogatā
ye taṁ jiṇṇassa pādaṁsu evaṁ hadariyaṁ satiṁ
amanāpaṁ vata te ñātī mantayiṁsu rahogatā
ye taṁ jiṇṇassa pādaṁsu evaṁ hadariyaṁ satiṁ
amanāpavāsaṁ vasi jiṇṇena patinā saha
yā tvaṁ vasasi jiṇṇassa matante jīvitā varaṁ
na hi nūna tuyhaṁ kalyāṇī pitā mātā ca sobhane
aññaṁ bhattāraṁ vindiṁsu
ye taṁ jiṇṇassa pādaṁsu evaṁ dahariyaṁ satiṁ
duyiṭṭhante navamiyaṁ akataṁ aggihuttakaṁ
ye taṁ jiṇṇassa pādaṁsu evaṁ dahariyaṁ satiṁ

page number: 383

samaṇe brāhmaṇe nūna brāhmacariyaparāyane
sā tvaṁ loke abhissasi sīlavante bahussute
yā tvaṁ vasasi jiṇṇassa evaṁ dahariyaṁ satiṁ
na dukkhaṁ ahinā daḍḍhaṁ na dukkhaṁ sattiyā hataṁ
tañca dukkhañca tippañca yaṁ passe jiṇṇakaṁ patiṁ
natthi khiḍḍā natthi rati jiṇṇena patinā saha
natthi allāpasallāpo jaghitampi na sobhati
yadā daharo daharā ca mantayiṁsu rahogatā
sabbe sokā vinassanti yekeci hadayanissatā
daharā tvaṁ rūpavatī purisānaṁbhipatthitā
gaccha ñātikule accha kiṁ jiṇṇo ramayissatīti.
tattha ahūti ahosi. vāsī kaliṅgesūti kāliṅgaraṭṭhe
dunnaviṭṭhabrāhṇagāmavāsī. tā naṁ tattha gatāvocunti tā tattha gāme
itthiyo nadītitthe udakahārikā hutvā gatā naṁ avocuṁ. thiyo naṁ
paribhāsiṁsūti tā itthiyo na aññaṁ kiñci avocuṁ atha kho naṁ
paribhāsiṁsu. kutūhalāti kotuhalā jātā viya hutvā. samāgantvāti
samantato parikkhipitvā. dahariyanti dahariṁ taruṇiṁ sobhaggappattaṁ
samānaṁ. jiṇṇassāti jarājiṇṇassa gehe. duyiṭṭhante
navamiyanti tayā navamiyaṁ yāgaṁ duyiṭṭhaṁ bhavissati so te yāgapiṇḍo paṭhamaṁ
mahallakakākena gahito bhavissati duyiṭṭhā te navamiyātipi pāṭho.
navamiyā tayā duyiṭṭhā bhavissatīti attho. akataṁ aggihuttakanti

page number: 384

aggijūhanaṁpi tayā akataṁ bhavissati. abhissasīti samaṇabrāhmaṇe
samitapāpe vā bāhitapāpe vā akkosi. tassa te pāpassa
idaṁ phalanti adhippāyenevamāhaṁsu. jagghitaṁpi na sobhatīti khaṇḍadante
vivaritvā hasantassa mahallakassa hasitaṁpi na sobhati. sabbe sokā
vinassantīti sabbe etesaṁ sokā vinassanti. kiṁ jiṇaṇoti ayaṁ
jiṇaṇo taṁ pañcahi kāmaguṇehi kathaṁ ramayissatīti.
sā tāsaṁ santikā paribhāsaṁ labhitvā udakaghaṭaṁ ādāya rodamānā
gharaṁ gantvā kiṁ bhoti rodasīti brāhmaṇena puṭṭhā tassa ārocentī
imaṁ gāthamāha
na te brāhmaṇa gacchāmi nadiṁ udakahāriyā
thiyo maṁ paribhāsiṁsu tayā jiṇṇena brāhmaṇāti.
tassattho brāhmaṇa tayā jiṇṇena maṁ itthiyo paribhāsanti
tasmā ito paṭṭhāya tava udakahārikā hutvā nadiṁ na gamissāmīti.
jūjako āha
mā me tvaṁ akarā kammaṁ mā me udakamāhari
ahaṁ udakamāhissaṁ mā bhotī kuppitā ahūti.
tattha udakamāhissanti ahaṁ udakaṁ āharissāmīti.
brāhmaṇī āha
nāhaṁ tamhi kule jātā yaṁ tvaṁ udakamāhare
evaṁ brāhmaṇa jānāhi na te vacchāmihaṁ ghare
sace me dāsaṁ dāsiṁ vā nānayissasi brāhmaṇa

page number: 385

evaṁ brāhmaṇa jānāhi na te vacchāmi santiketi.
tattha nāhaṁ tamhīti yamhi kule sāmike kammaṁ kārenti nāhaṁ
tattha jātā. yaṁ tvanti tasmā yaṁ udakaṁ tvaṁ āharissasi na mayhaṁ
tena atthoti.
jūjako āha
natthi me sippaṭṭhānaṁ vā dhanadhaññaṁ vā brāhmaṇi
kutohaṁ dāsaṁ dāsiṁ vā ānayissāmi bhotiyā
ahaṁ bhotiṁ upaṭṭhissaṁ mā bhotī kuppitā ahūti.
sā devatāya viggahitā hutvā brāhmaṇaṁ āha
ehi te ahamakkhissaṁ yathā me vacanaṁ sutaṁ
esa vessantaro rājā vaṅke vasati pabbate
taṁ tvaṁ gantvāna yācassu dāsaṁ dāsiñca brāhmaṇa
so te dassati yācito dāsaṁ dāsiñca khattiyoti.
tattha ehi te ahamakkhissanti ahaṁ te ācikkhissāmi. idaṁ
sā devatāviggahitā hutvā āha.
jūjako āha
jiṇṇohamasmi dubbalo dīgho caddhā suduggamo
mā bhoti paridevasi mā bhotī vimanā ahu
ahaṁ bhotiṁ upaṭṭhissaṁ mā bhotī kuppitā ahūti.
tattha jiṇṇohamasmīti bhadde ahaṁ jiṇṇo asmi kathaṁ
gamissāmīti.

page number: 386

brāhmaṇī āha
yathā agantvā saṁgāmaṁ ayuddhevassa parājito
evameva tuvaṁ brahme agantvāva parājito
sace me dāsaṁ dāsiṁ vā nānayissasi brāhmaṇa
evaṁ brāhmaṇa jānāhi na te vacchāmihaṁ ghare
amanāpante karissāmi tante dukkhaṁ bhavissati
nakkhatte utupubbesu yadā maṁ dakkhasilaṅkataṁ
aññehi saddhiṁ rammamānaṁ tante dukkhaṁ bhavissati
adassanena mayhante jiṇṇassa paridevato
bhiyyo vaṅkā palitā ca bahū hessanti brāhmaṇāti.
tattha amanāpanteti vessantarassa santikaṁ gantvā dāsaṁ vā
dāsiṁ vā anāharantassa tava aruccanakaṁ kammaṁ karissāmi. nakkhatte
utupubbesūti nakkhattayogavasena vā channaṁ utūnaṁ tassa utussa
pubbavasena vā pavattesu chaṇesu.
taṁ sutvā brāhmaṇo bhīto ahosi.
tamatthaṁ pakāsento satthā āha
tato so brāhmaṇo bhīto brāhmaṇiyā vasānugo
addito kāmarāgena brāhmaṇiṁ etadabravi
pātheyyaṁ me karohi tvaṁ saṁkulo saṅguḷāni ca
madhupiṇḍikā sukatāyo sattubhattañca brāhmaṇi
ānayissaṁ methunake ubho dāsakumārake

page number: 387

te taṁ paricarissanti rattindivamatanditāti.
tattha additoti upadduto pīḷito. saṁkuloti tilapūve.
saṅguḷāni cāti saṅguḷapūve ca. sattubhattanti baddhasattu
abaddhasattuñceva pūṭabhattañca. methunaketi jātigottakulappadesehi sadise.
dāsakumāraketi tava dāsatthāya kumārake.
sā khippaṁ pātheyyaṁ paṭiyādetvā brāhmaṇassa ārocesi.
so gehe dubbalaṭṭhānaṁ thiraṁ katvā dvāraṁ paṭisaṁkharitvā araññā
dārūni āharitvā ghaṭena udakaṁ āharitvā gehe sabbabhājanāni pūretvā
tattheva tāpasavesaṁ samādayitvā bhadde ito paṭṭhāya vikāle mā
nikkhami yāva mamāgamanā appamattā hohīti taṁ ovaditvā upāhanaṁ
āruyha pātheyyapasibbakaṁ aṁse laggetvā amittatāpanaṁ padakkhiṇaṁ
katvā assupuṇaṇehi nettehi roditvā pakkāmi.
tamatthaṁ pakāsento satthā āha
idaṁ katvā brahmabandhu paṭimuñci upāhanaṁ
tato so mantayitvāna bhariyaṁ katvā padakkhiṇaṁ
pakkāmi so ruṇṇamukho brāhmaṇo sahitabbato
sivīnaṁ nagaraṁ phitaṁ dāsapariyesanañcaranti.
tattha ruṇṇamukhoti rudamukho. sahitabbatoti samādinnavato.
gahitatāpasavesoti attho. caranti dāsadāsīpariyesanaṁ caranto sivīnaṁ
nagaraṁ ārabbha pakkāmi.
so taṁ nagaraṁ gantvā sannipatitaṁ janaṁ disvā vessantaro

page number: 388

rājā kuhinti pucchi.
tamatthaṁ pakāsento satthā āha
so tattha gantvā avaca ye tatthāsuṁ samāgatā
kuhiṁ vessantaro rājā kattha passemu khattiyaṁ
so jano taṁ avacāsi ye tatthāsuṁ samāgagā
tumhehi brahme pakato atidānena khattiyo
pabbājito sakā raṭṭhā vaṅke vasati pabbate
tumhehi brahme pakato atidānena khattiyo
ādāya puttadārañca vaṅke vasati pabbateti.
tattha pakatoti upadduto piḷito attano nagare vasituṁ alabhitvā
idāni vaṅkatapabbate vasatīti.
evaṁ tumhe amhākaṁ rājānaṁ nāsetvā punapi āgatā idha
tiṭṭhathāti te leḍḍudaṇḍādihatthā brāhmaṇaṁ anubandhiṁsu. so
devatāviggahito hutvā vaṅkatapabbatamaggameva gaṇhi.
tamatthaṁ pakāsento satthā āha
so codito brāhmaṇiyā brāhmaṇo kāmagiddhimā
aghantaṁ paṭisevittha vane bāḷamigākiṇṇe
khaggadīpinisevite.
ādāya veluvaṁ daṇḍaṁ aggihuttaṁ kamaṇḍaluṁ
so pāvisi brahāraññaṁ yattha assosi kāmadaṁ
taṁ paviṭṭhaṁ brahāraññaṁ kokā naṁ parivārayuṁ

page number: 389

vikandi so vippanaṭṭho dūre panthā apakkami
tato so brāhmaṇo gantvā bhogaluddho asaññato
vaṅkassoharaṇenattho sunakhehi parivārito
rukkhasmiñca nisinno va imā gāthā abhāsathāti.
tattha aghantanti taṁ mahājanena anubandhanadukkhañceva
vanapariyogāhaṇadukkhañca. aggihuttanti aggijūhanakkaṭacchuṁ. kokā naṁ
parivārayunti so hi araññaṁ pavisitvā vaṅkatapabbatagāmimaggaṁ ajānanto
maggamuḷho hutvā vicari. atha naṁ ārakkhaṇatthāya nisinnassa
cetaputtassa sunakhā parivārayiṁsūti attho. vikandi soti so ekaṁ
rukkhaṁ āruyha mahantena ravena kandi. vippanaṭṭhoti vippanaṭṭhamaggo.
dūre panthāti vaṅkatapabbatagāmipathato dūre apakkami
bhogaludadhoti bhogalābhe luddho. asaññatoti dussīlo.
vaṅkassoharaṇenatthoti vaṅkatapabbatassa gamanamagge vippanaṭṭho.
so sunakhehi parivārito rukkhe nisinnova imā gā abhāsatha
ko rājaputtaṁ nisabhaṁ jayantamaparājitaṁ
bhaye khemassa dātāraṁ ko me vessantaraṁ vidū
yo yācataṁ patiṭṭhāsi bhūtānaṁ dharaṇīriva
dharaṇūpamaṁ mahārājaṁ ko me vessantaraṁ vidū
yo yācataṁ gati āsi vasantīnaṁ va sāgaro
udadhūpamaṁ mahārājaṁ ko me vessantaraṁ vidū
kalyāṇatitthaṁ supivaṁ sītūdakaṁ manoramaṁ

page number: 390

puṇḍarīkehi sañchannaṁ yuttaṁ kiñjakkhareṇunā
rahadūpamaṁ mahārājaṁ ko me vessantaraṁ vidū
assatthaṁva pathe jātaṁ sītacchāyaṁ manoramaṁ
santānaṁ visametānaṁ kilantānaṁ paṭiggahaṁ
tathūpamaṁ mahārājaṁ ko me vessantaraṁ vidū
nigrodhaṁva pathe jātaṁ sītacchāyaṁ manoramaṁ
santānaṁ visametānaṁ kilantānaṁ paṭiggahaṁ
tathūpamaṁ mahārājaṁ ko me vessantaraṁ vidū
ambaṁ viya pathe jātaṁ sītacchāyaṁ manoramaṁ
santānaṁ visametānaṁ kilantānaṁ paṭiggahaṁ
tathūpamaṁ mahārājaṁ ko me vessantaraṁ vidū
sālaṁ viya pathe jātaṁ sītacchāyaṁ manoramaṁ
santānaṁ visametānaṁ kilantānaṁ paṭiggahaṁ
tathūpamaṁ mahārājaṁ ko me vessantaraṁ vidū
dumaṁ viya pathe jātaṁ sītacchāyaṁ manoramaṁ
santānaṁ visametānaṁ kilantānaṁ paṭiggahaṁ
tathūpamaṁ mahārājaṁ ko me vessantaraṁ vidū
evañca me vilapato paviṭṭhassa brahāvane
ahaṁ jānanti yo vajjā nandiṁ so janaye mamaṁ
evañca me vilapato paviṭṭhassa brahāvane
ahaṁ jānanti yo vajjā vessantaranivāsanaṁ

page number: 391

tāya so ekavācāya pasave puññaṁ anappakanti.
tattha jayantanti maccheravijitaṁ. ko me vessantaraṁ vidūti
ko mayhaṁ vessantaraṁ ācikkheyyāti vadati. patiṭṭhāsīti patiṭṭhā
āsi. santānanti pariyantānaṁ. kilantānanti maggakilantānaṁ.
paṭiggahanti paṭiggāhakaṁ patiṭṭhābhūtaṁ. ahaṁ jānanti yo vajjāti
ahaṁ vessantarassa vasanaṭṭhānaṁ jānāmīti yo evaṁ vadeyyāti attho.
tassa taṁ paridevanasaddaṁ ārakkhaṇatthāya ṭhapito cetaputto
migaludadako hutvā araññe vicaranto sutvā ayaṁ brāhmaṇo
vessantarassatthāya paridevati na kho panesa dhammatāya āgato
maddiṁ vā dārake vā yācissati idheva naṁ māressāmīti tassaṁ santikaṁ
gantvā brāhmaṇa na te jīvitaṁ dassāmīti dhanuṁ āropetvā
ākaḍḍhitvā tajjesi.
tamatthaṁ pakāsento satthā āha
tassa ceto paṭissosi araññe luddako caro
tumhehi brahma pakato atidāne khattiyo
pabbājito sakā raṭṭhā vaṅke vasati pabbate
tumhahi brahme pakato atidānena khattiyo
ādāya puttadārañca vaṅke vasati pabbate
akiccakārī dummedho raṭṭhā vivanamāgato
rājaputtaṁ gavesanto bako macchamivodake
tassa tyāhaṁ na dassāmi jīvitaṁ idha brāhmaṇa

page number: 392

ayaṁ hi te mayā nunno saro pāssati lohitaṁ
siro te vajjhayitvāna hadayaṁ chetvā sabandhanaṁ
panthasakuṇaṁ yajissāmi tuyhaṁ maṁsena brāhmaṇa
tuyhaṁ maṁsena medena matthaluṅgena brāhmaṇa
āhutiṁ paggahessāmi chetvāna hadayaṁ tava
taṁ me suyiṭṭhaṁ suhutaṁ tuyhaṁ maṅsena brāhmaṇa
na ca tvaṁ rājaputtassa bhariyaṁ putte ca nessasīti.
tattha akiccakārīti tvaṁ akiccakārako. dummedhoti
nippañño. raṭṭhā vivanamāgatoti raṭṭhato mahāaraññaṁ āgato.
saro pāssatīti ayaṁ saro tava lohitaṁ pivissati. vajjhayitvānāti
taṁ māretvā rukkhā patitassa te sīsaṁ tālaphalaṁ viya luñcitvā
sabandhanaṁ hadayamaṁsaṁ chinditvā panthadevatāya panthasakuṇaṁ nāma
yajissāmi. na ca tavanti evaṁ sante tvaṁ rājaputtassa bhariyaṁ vā
putte vā na nessasīti.
so tassa vacanaṁ sutvā maraṇabhayatajjito musāvādaṁ kathento āha
avajjho brāhmaṇo dūto cetaputta suṇohi me
tasmā dūtaṁ na hananti esa dhammo sanantano
nijjhattā siviyo sabbe pitā naṁ daṭṭhumicchati
mātā ca dubbalā tassa acirā cakkhūni jīyare
tesāhaṁ pahito dūto cetaputta suṇohi me
rājaputtaṁ nayissāmi yadi jānāsi saṁsa meti.

page number: 393

tattha nijjhattāti saññattā. acirā cakkhūni khīyareti niccaṁ
rodanena nacirasseva cakkhūni jīyissanti.
tadā cetaputto idāni vessantaraṁ kira ānetuṁ āgacchatīti
somanassappatto hutvā sunakhe bandhitvā ekamante ṭhapetvā
brāhmaṇaṁ otāretvā sākhāsanthare nisīdāpetvā bhojanaṁ datvā
paṭisanthāraṁ karonto imaṁ gāthamāha
piyassa me piyo dūto puṇṇapattaṁ dadāmi te
idañca madhuno tumbaṁ migasatthiñca brāhmaṇa
tañca te desamakkhissaṁ yattha sammati kāmadoti.
tattha piyassa meti mama piyassa vessantarassa tvaṁ piyo dūto
tava ajjhāsayapūraṇatthaṁ puṇṇapattaṁ demīti.
jūjakapabbaṁ niṭṭhitaṁ
evaṁ cetaputto brāhmaṇaṁ bhojetvā pātheyyassatthāya tassa
madhuno tumbañceva pakkamigasatthiñca datvā magge ṭhapetvā dakkhiṇahatthaṁ
ukkhipitvā mahāsattassa vasanokāsaṁ ācikkhanto āha
esaselo mahābrahme pabbato gandhamādano
yattha vessantaro rājā sahaputtehi sammati
dhārento brāhmaṇavaṇṇaṁ āsadañca masañjaṭaṁ
cammavāsī chamā seti jātavedaṁ namassati
ete nīlā padissanti nānāphaladharā dumā
uggatā abbhakūṭāva nīlā añjanapabbatā

page number: 394

dhavassakaṇṇā khadirā sālā phandanamāluvā
sampavedhenti vātena sakiṁ pītāva māṇavā
upari dumapariyāyesu saṅgītiyova suyyare
najjuhā kokilā saṁghā sampatanti dumā dumaṁ
avhayanteva gacchantaṁ sākhāpattasamīritā
ramayanteva āgantuṁ modayanti nivāsanaṁ
yattha vessantaro rājā saha puttehi sammati
dhārento brāhmaṇavaṇṇaṁ āsadañca masañjaṭaṁ
cammavāsī chamā seti jātavedaṁ namassatīti.
tattha gandhamādanoti esa gandhamādanapabbato etassa pādena
uttarābhimukho gacchanto yattha sakkadattiye assame vessantaro
rājā saha puttadārehi vasati taṁ passissasīti attho. brāhmaṇavaṇṇanti
seṭṭhapabbajitavesaṁ. āsadañca masañjaṭanti ākaḍḍhitvā
phalāphalaṁ gahaṇatthaṁ aṅkusañca aggijuhanañca masañca jaṭañca dhārento.
cammavāsīti ajinacammadharo. chamā setīti paṭhaviyaṁ paṇṇasanthare
sayati. dhavassakaṇṇā khadirāti dhavā ca assakaṇṇā ca
khadirā ca. sakiṁ pītāva māṇavāti ekavārameva pītā
majjapānasoṇḍā viyaṁ. upari dumapariyāyesūti rukkhasākhāsu. saṅgītiyova
suyyreti nānāsakuṇānaṁ vasantānaṁ saddā dibbasaṅgīti viya suyyanti.
najjuhāti najjuhasakuṇā. sampatantīti vikūjantā vicaranti.
sākhā pattasamīritāti sākhānaṁ pattehi saṁghaṭṭitā hutvā vikūjantā

page number: 395

sakuṇā vātena samīritapattā sākhā yeva vā. āgantunti
apagantukajanaṁ. yatthāti yasmiṁ assamapade vessantaro vasati tvaṁ
tattha gantvā imaṁ assamapadasampattiṁ passissasīti.
tato uttariṁpi assamapadaṁ vaṇṇento āha
ambā kapitthā panasā sālā jambū vibhedakā
harītakī āmalakā assatthā badarāni ca
cārutimbarukkhā cettha nigrodhā ca kapitthanā
madhumadhukā thevanti nīce pakkā cudumbarā
pārevatā bhaveyyā ca muddikā ca madhutthikā
madhuṁ anelakaṁ tattha sakamādāya bhuñjare
aññettha pupphitā ambā aññe tiṭṭhanti dovilā
aññe āmā ca pakkā ca bheṅgavaṇṇā tadūbhayaṁ
athettha heṭṭhā puriso ambapakkāni gaṇhati
āmāni ceva pakkāni vaṇṇagandharasuttamā
ateva me acchariyaṁ hiṅkāro paṭibhāti maṁ
devānamiva āvāso sobhati nandanūpamo
vibhedikā nāḷikerā khajjurīnaṁ brahāvane
mālāva ganthitā ṭhanti dhajaggāneva dissare
nānāvaṇṇehi pupphehi nabhaṁ tārā citāmiva
kuṭajī kuṭṭhatagarā pāṭaliyo ca pupphitā
punnāgā giripunnāgā koviḷārā ca pupphitā

page number: 396

uddhālakā somarukkhā agarubhalliyā bahū
puttajīvā ca kukkuṭā asanā cettha pupphitā
kuṭajā salaḷā nīpā kosambalabujā dhavā
sālā ca pupphitā tattha palālakhalasannibhā
tassāvidūre pokkharaṇī bhūmibhāge sanorame
padumuppalasañchannā devānamiva nandane
athettha puppharasamattā kokilā mañjubhāṇikā
abhippanādenti taṁ vanaṁ utusampupphite dume
bhassanti makarandehi pokkhare pokkharemadhū
athettha vātā vāyanti dakkhiṇā atha pacchimā
padumakiñjakkhareṇūhi okiṇṇo hoti assamo
thūlā siṁghāṭakā cettha sasādiyā pasādiyā
macchakacchapabyāvidhā bahū cettha mūpayānakā
madhuṁ bhiṁsehi savati khīraṁ sappi muḷālibhi
surabhi taṁ vanaṁ vāyati nānāgandhasamīritaṁ
sammoditeva gandhehi pupphasākhāhi taṁ vanaṁ
bhamarā pupphagandhena samantāmabhināditā
athettha sakuṇā santi nānāvaṇṇā bahū dijā
modanti saha bhariyāhi aññamaññaṁ pakūjino
nandikā jīvaputtā ca jīvaputtā piyā cano
piyā puttā piyā nandā dijā pokkharaṇīgharā

page number: 397

mālāva ganthitā ṭhanti dhajaggāneva dissare
nānāvaṇṇehi pupphehi kusaleheva gandhikā
yattha vessantaro rājā saha puttehi sammati
dhārento brāhmaṇavaṇṇaṁ āsadañca masañjaṭaṁ
cammavāsī chamā seti jātavedaṁ namassatīti.
tattha cārutimbarukkhāti suvaṇṇatimbarukkhā. madhumadhukāti madhurasā
madhukā. thevantīti virocanti. madhutthikāti madhu viya
paggharantiyo madhuratāya vā madhusadisā. pārevatāti cārudantā
rukkhā. bhaveyyāti dīghaphalā kadaliyo. sakamādāyāti taṁ sayameva
gahetvā bhuñjanti. dovilāti patitapupphadalapattā sañjāyamānaphalā.
bheṅgavaṇṇā tadūyanti te ubhopi ambā āmā ca pakkā ca
maṇḍūkapiṭaṭhivaṇṇāyeva. athettha heṭṭhā purisoti athettha assame
tesaṁ ambānaṁ heṭṭhā ṭhitako va puriso ambaphalāni gaṇhati
ārohanakiccaṁ natthi. vaṇṇagandharasuttamāti etehi vaṇṇādīhi uttamāni.
ateva me acchariyanti ativiya me acchariyaṁ. hiṅkāroti hiṁhinti
karaṇaṁ. vibhedikāti tālā. mālāva ganthitāti supupphitarukkhānaṁ
upari ganthitā mālā viya pupphāni tiṭṭhanti. dhajaggāneva dissareti
tāni rukkhāni alaṅkatadhajaggāni viya dissanti. kuṭajī kuṭṭhatagarāti
kuṭajīnāmekā rukkhajāti kuṭṭhagacchā ca tagaragacchā ca. giripunnā
gāti mahāpunnāgā. koviḷārāti koviḷārarukkhā. uddhālakāti
pītapupphavaṇṇā rājarukkhā nāma. bhalliyāti bhallirukkhā nāma.

page number: 398

labujāti labujā rukkhā nāma. puttajīvāti mahānigrodharukkhā.
palālakhalasannibhāti tesaṁ heṭṭhā paggharitapupphapuñjā palālakhalasadisāti
vadati. pokkharaṇīti caturassapokkharaṇī. nandaneti nandanavane
nandanapokkharaṇī viya. puppharasamattāti puppharasena mattā
luḷitā. makarandehīti kiñjakkharehi. pokkhare pokkhareti
paduminipaṇṇe tesaṁ hi kiñjakkharato reṇu bhassitvā pokkharamadhu nāma
hoti. dakkhiṇā atha pacchimāti ettāvatā sabbā disā vidisā
vātā dassitā honti. thūlā siṁghāṭakāti mahantā siṁghāṭakā.
sasādiyāti ṭhitā sayañjātasālī khuddakasālī sukkasālītipi vuccanti.
pasādiyāti teyeva bhūmiyaṁ patitā. byāvidhāti pasanne udake
saṇḍasaṇḍacārino byāvidhā paṭipāṭiyā gacchantā dissanti.
mūpayānakāti kakkaṭakā. madhuṁ bhiṁsehīti bhiṁsakoṭiyā bhinnāya paggharaṇaraso
madhusadiso hoti. khīraṁ sappi mūḷālibhīti mūḷālehi paggharaṇaraso
khīramissakanavanītasappi viya hoti. sammoditevāti sampattajanaṁ modayati
viya. samantāmabhināditāti samantā abhinādentā vicaranti.
nandikāti ādīni tesaṁ nāmāni. tesu hi paṭhamā sāmi vessantara
imasmiṁ vane vasanto nandāti vadanti. dutiyā tvañca sukhena jīva
puttā ca teti vadanti. tatiyā tvañca jīva piyā puttā ca
teti vadanti. catutthā tvañca nanda piyā puttā ca teti
vadanti. tena tesaṁ etāneva nāmāni ahesuṁ. pokkharaṇīgharāti
pokkharaṇiyaṁ nivāsino.

page number: 399

evaṁ cetaputtena vessantarassa vasanaṭṭhāne akkhāte jūjakopi
tusitvā paṭisanthāraṁ karonto imaṁ gāthamāha
idañca me sattubhattaṁ madhunā paṭisaṁyutaṁ
madhupiṇḍikā ca sukatāyo sattubhattaṁ dadāmi teti.
tattha sattubhattanti pakkamadhusannibhaṁ sattusaṁkhātaṁ bhattaṁ. idaṁ
vuttaṁ hoti idaṁ mama atthi taṁ te dammi gaṇhāhi nanti.
taṁ sutvā cetaputto āha
tuyheva sambalaṁ hotu nāhaṁ icchāmi sambalaṁ
itopi brahme gaṇhāhi gaccha brahme yathāsukhaṁ
ayaṁ ekapadī eti ujuṁ gacchati assamaṁ
isipi uccuto tattha paṅkadanto rajassiro
dhārento brāhmaṇavaṇṇaṁ āsadañca masañjaṭaṁ
cammavāsī chamā seti jātavedaṁ namassati
taṁ tvaṁ gantvāna pucchassu so te maggaṁ pavakkhatīti.
tattha sambalanti pātheyyaṁ. etīti yo ekapadikamaggo
amhākaṁ abhimukho eti esa assamapadaṁ ujuṁ gacchati. accutoti
evaṁ nāmako eko isi tattha vasati.
idaṁ sutvā brahmabandhu cetaṁ katvā padakkhiṇaṁ
udaggacitto pakkāmi yenāsi accuto isīti.
tattha yenāsīti yasmiṁ ṭhāne accuto isi ahosi tattha
gatoti.
culavanavaṇṇanā niṭṭhitā

page number: 400

gacchanto so bhāradvājo addasa accutaṁ isiṁ
disvāna taṁ bhāradvājo sammodi isinā saha
kacci nu bhoto kusalaṁ kacci bhoto anāmayaṁ
kacci uñchena yāpetha kacci mūlaphalā bāhū
kacci ḍaṁsā ca makasā appameva siriṁsapā
vane bāḷamigākiṇṇe kacci hiṁsā na vijjatīti.
tattha bhāradvājoti jūjako. appamevāti appāyeva. hiṁsāti
tesaṁ vasena tumhākaṁ vihiṁsā.
tāpaso āha
kusalañceva me brahme atho brahme anāmayaṁ
atho uñchena yāpemi atho mūlaphalā bāhū
atho ḍaṁsā ca makasā appameva siriṁsapā
vane bāḷamigākiṇṇe hiṁsā mayhaṁ na vijjati
bahūni vassapūgāni assame sammato mama
nābhijānāmi uppannaṁ ābādhaṁ amanoramaṁ
svāgatante mahābrahme atho te adurāgataṁ
anto pavisa bhaddante pāde pakkhālayassu te
tiṇḍukāni piyālāni madhuke kāsamāriyo
phalāni khuddakappāni bhuñja brahme varaṁ varaṁ
idaṁpi pānīyaṁ sītaṁ ābhataṁ girigabbharā
tato piva mahābrahme sace tvaṁ abhikaṅkhasīti.

page number: 401

jūjako āha
paṭiggahitaṁ yaṁ dinnaṁ sabbassa agghiyaṁ kataṁ
sañjayassa sakaṁ puttaṁ sivīhi vippavāsitaṁ
tamahaṁ dassanamāgato yadi jānāsi saṁsa meti.
tattha tamahaṁ dassanamāgatoti taṁ ahaṁ dassanāya āgato.
tāpaso āha
na bhavaṁ eti puññatthaṁ sivirājassa dassanaṁ
maññe bhavaṁ patthayati rañño bhariyaṁ patibbataṁ
maññe kaṇhājinaṁ dāsiṁ jāliṁ dāsañca icchasi
atha vā tayo mātāputte araññā netumāgato
na tassa bhogā vijjanti dhanadhaññañca brāhmaṇāti.
tattha na tassa bhogā vijjantīti bho brāhmaṇa tassa vessantarassa
araññe viharantassa neva bhogā vijjanti dhanadhaññañca na
vijjati duggato hutvā vasati tassa santikaṁ gantvā kiṁ karissasīti.
taṁ sutvā jūjako āha
akuddharūpāhaṁ bhoto nāhaṁ yācitumāgato
sāhu dassanamariyānaṁ sannivāso sadā sukho
adiṭṭhapubbo sivirājā sivīhi vippavāsito
tamahaṁ dassanamāgato yadi jānāsi saṁsa meti.
tattha jānāsi saṁsa meti idaṁ vuttaṁ hoti ahaṁ bhoto akuddharūpo
asmi ettāvatā ahaṁ pana na kiñci vassantaraṁ yācituṁ āgato

page number: 402

apica ariyānaṁ dassanaṁ sādhu sannivāso ca tehi saddhiṁ sukho. ahaṁ
tassa ācariyabrāhmaṇo mayā ca kho yato sivīhi vippavāsito
tato paṭṭhāya adiṭṭhapubbo tenāhaṁ taṁ dassanāya āgato yadi tassa
vasanaṭṭhānaṁ janāsi saṁsa meti.
so tassa vacanaṁ sutvā saddahitvā hotu sve taṁ dassissāmi
te ajja tāva idheva vasāhīti taṁ phalāphalehi santappetvā puna
divase maggaṁ dassento dakkhiṇahatthaṁ pasāretvā āha
esa selo mahābrahme pabbato gandhamādano
yattha vessantaro rājā saha puttehi sammati
dhārento brāhmaṇavaṇṇaṁ āsadañca masañjataṁ
cammavāsī chamā seti jātavedaṁ na massati
ete nīlā padissanti nānāphaladharā dumā
uggatā abbhakūṭāva nīlā añjanapabbatā
dhavassakaṇṇā khadirā sālā phandanamāluvā
sampavedhenti vātena sakiṁ pītāva māṇavā
upari dumapariyāyesu saṅgītiyova suyyare
najjūhā kokilā saṁghā sampatanti dumādumaṁ
avhayanteva gacchantaṁ sākhā pattasamīritā
ramayanteva āgantuṁ modayanti nivāsanaṁ
yattha vessantaro rājā saha puttehi sammati
dhārento brāhmavaṇṇaṁ āsadañca masañjaṭaṁ

page number: 403

cammavāsī chamā seti jātavedaṁ namassati
kirerimālā vigatā bhūmibhāge manorame
saddalā haritā bhūmi na tatthuddhaṁsate rajo
mayuragīvasaṁkāsā tūlaphassasamūpamā
tiṇāni nātivattanti samantā caturaṅgulā
ambā jambū kapiṭṭhā ca nīce pakkā cudumbarā
paribhogehi rukkhehi vanantaṁ rativaḍḍhanaṁ
veḷuriyavaṇṇasannibhaṁ macchagumbanisevitaṁ
suci sugandhaṁ salilaṁ āpo tatthapi sandati
tassāvidūre pokkharaṇī bhūmibhāge manorame
padumuppalasañchannā devānamiva nandane
tīṇi uppalajātāni tasmiṁ sarasi brāhmaṇa
vicitranīlānekāni setāni lohitakāni cāti.
tassattho heṭṭhā vuttasadisova. karerimālā vigatāti kareripupphehi
vigatā. saddalā haritāti dhuvasaddalena haritā bhūmi.
na tatthuddhaṁ sate rajoti tasmiṁ ṭhāne appamattopi rajo na
uddhaṁsati. tūlaphassasamūpamāti mudusamphassatāya tūlaphassasadisā. tiṇāni
nātivattantīti tāni tassā bhūmiyā mayuragīvavaṇṇāni tiṇāni
samantato caturaṅgulappamāṇāneva pavattanti tato pana uttariṁ na
vaḍḍhanti. ambā jambū kapiṭṭhā cāti ambā ca jambū ca kapiṭṭhā
ca. paribhogehīti nānāvidhehi pupphupagaphalupagehi paribhokharukkhehi.

page number: 404

sandatīti tasmiṁ vanasaṇḍe pabbatato otarantaṁ udakaṁ sandati
pavattatīti attho. vicitranīlākāni setāni lohitakāni cāti
ekāni nīlāni ekāni setāni ekāni holitakāni cāti imehi
tīhi uppalajātehi taṁ saraṁ vicittasusajjitaṁ pupphacaṅkoṭakaṁ viya
sobhatīti dasseti.
evaṁ caturassapokkharaṇiṁ vaṇṇetvā puna mucalindasaraṁ vaṇṇento āha
khomāva tattha padumā setasogandhiyehi ca
kalambakehi sañchanno mucalindo nāma so saro
athettha padumā phullā apariyantāva dissare
gimhā hemantakā phullā jaṇṇutagghā upattharā
surabhī sampavāyanti vicitrā pupphasaṇṭhitā
bhamarā pupphagandhena samantāmabhināditāti.
tattha khomāvāti khomamayā viya paṇḍarā. setasogandhiyehi
cāti setuppalehi ca sogandhiyehi ca kalambakehi ca so saro
sañchanno. apariyantāva dissareti aparimāṇā viya dissanti.
gimhā hemantakāti gimhe ca hemante ca supupaphitā padumā.
jaṇṇutagghā upattharāti jaṇṇuppamāṇe udake upattharā phullā
honti saṇṭhitā viya khāyanti. vicitrā pupphasanṭhitānīti vicitrā
hutvā pupphehi saṇṭhitā sadā surabhī sampavāyanti.
athettha udakantasmiṁ rukkhā tiṭṭhanti brāhmaṇa

page number: 405

kadambā pāṭalī phullā koviḷārā ca pupphitā
aṅkorā kaccikārā ca pārijaññā ca pupphitā
vāraṇā vuyhanā rukkhā mucalindamubhato saraṁ
sirīsā setapārisā sādhu vāyanti padmakā
niggaṇḍī saraniggaṇḍī asanā cettha pupphitā
paṅkurā bahulā selā sobhañjanā ca pupphitā
ketakā kaṇikārā ca karavirā ca pupphitā
ajjunā ajjukaṇṇā ca mahānāmā ca pupphitā
sampupphitaggā tiṭṭhanti pajjalanteva kiṁsukā
setapaṇṇi sattapaṇṇā kadaliyo kusumbharā
dhanutakkārīpupphahi sīsapāvāraṇāhi ca
acchipā sibalīrukkhā sallakiyo ca pupphitā
setagerūtagarikā maṁsikoṭṭhakulāvarā
daharā rukkhā vuḍḍhā ca akuṭilā cettha pupphitā
assamaṁ ubhato ṭhanti agyāgāraṁ samantatoti.
tattha tiṭṭhantīti saraṁ parikkhipitvā tiṭṭhanti. kadambāti
kadambarukkhā ceva. kaccikārā cāti evaṁ nāmakā hutvā rukkhā.
pārijaññāti rattakamālā. vāraṇāvuyhanāti nāgarukkhā.
mucalindamubhatoti muccalindassa ubhayapassesu. setapārisāti
setagaccharukkhā. te kira setakkhandhā mahāpaṇṇā kaṇikārasadisapupphā
honti. niggaṇḍī saraniggaṇḍīti pakatiniggaṇḍī ceva

page number: 406

kāḷaniggaṇḍī ca. paṅkurāti paṇḍararukkhā. kusumbharāti ekā gacchā.
dhanutakkārīpupphehīti dhanūnañca takkārīnañca pupphehi upasobhitā.
sīsapāvāraṇāhi cāti sīsapehi ca vāraṇehi ca upasobhitā.
acchipāti ādayopi rukkhāyeva. setagerūtagarikāti setagerū ca tagarā
ca. maṁsikoṭṭhakulāvarāti maṁsigacchā ca koṭṭhagacchā ca kulāvarā
ca. akuṭilāti ujukā. agyāgāraṁ samantatoti agyāgāraṁ
parikkhipitvā ṭhitāti attho
athettha udakantasmiṁ bahū jātā phaṇijjakā
muggatiyo karatiyo sevālaṁ sīsakaṁ bahu
uddhāpavattaṁ ullulitaṁ makkhikā hiṅgujālikā
dāsimakañcako cettha bahū nīce kalambakā
elambarukkhāhi sañchannā rukkhā tiṭṭhanti brāhmaṇa
sattāhaṁ dhāriyamānānaṁ gandho tesaṁ na chijjati
ubhato sarañca mucalindaṁ vappā tiṭṭhanti bhāgaso
indavarehi sañsannaṁ vanantamupasobhitaṁ
aḍḍhamāsaṁ dhāriyamānānaṁ gandho tesaṁ na chijjati
nīlapupphisetavārī pupphitā girikaṇṇikā
kalerukkhehi sañchannaṁ vanantaṁ tulasīhi ca
sammoditeva gandhena pupphasākhāhi taṁ vanaṁ
bhamarā pupphagandhena samantāmabhināditā
tīṇi kakkārujātāni tasmiṁ sarasi brāhmaṇa

page number: 407

kumbhamattānicekāni muramattāni vā ubhoti.
tattha phaṇijjakāti bhūtatiṇakā. muggatiyoti ekā
muggajāti. karatiyoti rājamāso. sevālaṁ sīsakanti imepi
gacchāyeva. api ca sīsakāti rattacandanaṁ vuttaṁ. uddhāpavattaṁ
ullulitanti taṁ udakaṁ tīramariyādabandhaṁ vātāhataṁ ullulitaṁ hutvā
tiṭṭhati. makkhikā hiṅgujālikāti hiṅgujālasaṅkhāte vikasitapupphagacche
pañca vaṇṇā madhumakkhikā madhussarena viravantiyo tattha vicarantīti
attho dāsimakañcako cetthāti imāpi dve rukkhajātiyo ettha.
nīce kalambakāti nīce kalambakā. elambakarukkhasañchannāti evaṁ
nāmikāya valliyā sañchannā. tesanti tesaṁ tassā valliyā
pupphānaṁ sabbesaṁpi etesaṁ dāsimakādīnaṁ pupphānaṁ sattāhaṁ gandho
na chijjati. evaṁ sugandhasampannāni pupphāni rajatapattasadisā
vālukapuṇṇā bhūmibhāgā. gandho tesanti tesaṁ indavarapupphādīnaṁ
gandho aḍḍhamāsaṁ na chijjati. nīlapupphīti ādikā pupphavalliyo.
tulasīhi cāti tulasīgacchehi ca kakkārujātānīti tīṇi valliphalāni.
tattha ekissā valliyā phalāni mahāghaṭamattāni dvinnaṁ mudiṅgamattāni.
tena vuttaṁ. mūramattāni vā ubhoti
athettha sāsapo bahuko nādiyo haritāyuto
asītālāva tiṭṭhanti chejjā indavarā bahū
apphoṭā suriyavallī ca kāḷiyā madhugandhiyā
asokā mudayantī ca vallibho khuddapupphiyo

page number: 408

koraṇḍakā anojā ca pupphitā nāgamallikā
rukkhamāruyha tiṭṭhanti phullā kiṁsukavalliyo
kateruhā pavāsenti yodhikā madhugandhiyā
niliyā sumanā bhaṇḍī sobhati padumuttaro
pāṭalisamuddakappāsī kaṇikārā ca pupphitā
hemajalāva dissanti rucirā aggisikhūpamā
yāni tāni ca pupphāni thalajānūdakāni ca
sabbāni tattha dissanti evaṁ rammo mahodadhīti.
tattha sāsapoti siddhatthako. bahukoti bahu. nādiyo
haritāyutoti haritena āyutto nādiyo imā dvepi lasunajātiyo
sopi lasuno tattha bahukoti attho. asītālāva tiṭṭhantīti asīti
evaṁ nāmakā rukkhā siniddhāya bhūmiyā upaṭṭhitā tālā viya
tiṭṭhanti. chejjā indavarā bahūti udakapariyante bahū suvaṇṇaindavarā
muṭṭhinā chinditabbā hutvā ṭhitāti attho. apphoṭāti
apphoṭavallī. vallibho khuddapupphiyoti vallibho ca khuddapupphiyo
ca. nāgamallikāti nāgā ca mallikā ca. kiṁsukavalliyoti
sugandhamattā vallījāti. kateruhā pavāsentīti ime ca dve
pupphagacchā. madhugandhiyāti madhusamānagandhā. niliyā sumanā bhaṇḍīti
vallīsumanā ca pakatisumanā ca bhaṇḍī ca. padumuttaroti eko rukkho.
kaṇikārā cāti vallikaṇikārāpi rukkhakaṇikārāpi. hemajālāvāti
pasāritahemajālā viya dissanti. mahodadhīti mahato udakassa

page number: 409

ādhārabhato mucalindasaroti.
athassā pokkharaṇiyā bahukā vārigocarā
rohitā nalapesiṅgū kumbhilā makarā susū
madhu ca madhulaṭṭhi ca tāliyā ca piyaṅgukā
kuddajā bhaddamuṭṭhā ca sattapupphā ca lolupā
surabhimarutagarā bahukā tuṅgavalliyo
padmakā nāradā koṭaṭhā jhāmakā ca hareṇukā
haliddakā gandhaselā hariverā ca guggulā
vibhedakā corakoṭṭhā kappurā ca kaliṅgukāti.
tattha athassā pokkharaṇiyāti idha pokkharaṇīsadisatāya sarameva
pokkharaṇīti vadati. rohitāti ādīni tesaṁ vārigocarānaṁ nāmāni.
madhu cāti nimmakkhikamadhu ca. madhulaṭṭhi cāti laṭṭhimadhukañca.
tāliyāti ādikā sabbā gandhajātiyo
athettha sīhā byagghā ca purisālū ca hatthiyo
eṇeyyā pasadā ceva rohitā sarabhā migā
koṭṭhasuṇā suṇopi ca tuliyā naḷasannibhā
cāmarī calanī laṅghī jhāpitā makkaṭā picu
kakkaṭā katamāyā ca ikkā goṇasirā bahū
khaggā varāhā nakulā kāḷakettha bahutaso
mahisā soṇā siṅgālā cappakā ca samantato
ākuccā pacalākā ca citrakā cāpi dīpiyo

page number: 410

pelakā ca vighāsādā sīhā kokanisātakā
aṭṭhapādā ca morā ca bhassarā ca kukkuṭṭhakā
caṅkorā kukkuṭā nāgā aññamaññaṁ pakūjino
bakā balākā najjūhā dindibhā koncavādikā
byagghinasā lohapiṭṭhā cappakā jīvajīvakā
kapiñjarā tittirāyo kulāvā paṭikuṭṭhakā
maṇḍālakā celakeḷu bhaṇḍutittiranāmakā
celāvakā piṅgulāyo kodhakā aṅgahetukā
karavikā ca saggā ca uhuṅkārā ca kukkuhā
nānājigaṇākiṇṇaṁ nānāsaranikūjitanti.
tattha purisālūti valavāmukhayakkhiniyo. rohitā sarabhā migāti
rohitā ceva sarabhā migā ca. koṭṭhasuṇāti siṅgālasunakhā.
koṭṭhasoṇātipi pāṭho. suṇāpi cāti ekā celakā khuddakamigajāti.
tuliyāti pakkhiviḷārā. naḷasannibhāti naḷapupphavaṇṇā rukkhasunakhā.
cāmarī calanī laṅghīti cāmarīmigā ca calanīmigā ca vātamigā
ca. jhāpitā makkaṭāti dvepi mahāmakkaṭajātiyova. picūti
sarapariyante gocaragāhī ekā makkaṭī. kakkaṭā katamāyā cāti dve
mahāmigā. ikkāti acchā. goṇasirāti araññagoṇā. kāḷakettha
bahutasoti kāḷamigā nāmettha bahutaso. soṇā siṅgālāti kokasunakhā
ca rukkhasunakhā ca siṅgālā ca. cappakāti 1- assamapadaṁ parikkhipitvā

footnote: 1 pampakātipi pāṭho

page number: 411

ßēhitā mahāveḷucappakā 1-. ākuccāti godhā. pacalākāti gajakumbhamigā.
citrakā cāpi dīpiyoti vicitramigā ca dīpimigā ca. pelakā
cāti sasā. vighāsādāti ete gijjhā sakuṇā. sīhāti kesarasīhā.
kokanisātakāti koke gahetvā khādanasīlā duṭṭhamigā. aṭṭhapādāti
sarabhā migā. bhassarāti setahaṁsā ca. kakuṭṭhakāti kakuṭṭhasakuṇā.
caṅkorāti caṅkorasakuṇā. kukkuṭāti vanakukkuṭā. dindibhā
koñcavādikāti ime tayopi sakuṇāyeva. byagghinasāti senā.
lohapiṭṭhāti lohitavaṇṇasakuṇā. cappakāti cappakaṭakā. kapiñjarā
tittirāyoti kapiñjarā ca tittirā ca. kulāvā paṭikuṭṭhakāti
imepi dve sakuṇā. maṇḍālakā pelakeḷūti maṇḍālakā ca
pelakeḷū ca. bhaṇḍutittiranāmakāti bhaṇḍū ca tittirā ca nāmakā
ca. celavakā piṅgulāyoti dve sakuṇajātiyo ca. tathā godhakā
aṅgahetukā. saggāti vātasakuṇā uhuṅkārāti ulūkasakuṇā
athettha sakuṇā santi nīlakā mañjubhāṇikā
modanti saha bhariyāhi aññamaññaṁ pakūjino
athettha sakuṇā santi dikhā mañjussarāsitā
setakkhikūṭā bhadrakkhā aṇḍajā citrapekkhaṇā
athettha sakuṇā santi dijā mañjussarāsitā
sikhiṇḍīnīlagīvāhi aññamaññaṁ pakūjino
kukkuṭṭhakā kuḷīrakā koṭṭhā pokkharasātakā

footnote: 1 mahāveṇupampaṭikātipi pāṭho

page number: 412

kāḷaveyyā balīyakkhā kadambā suvasālikā
haliddā lohitā setā athettha naḷakā bahū
vāraṇā bheṅgarājā ca kadambā suvakokilā
kukkusā kururā haṁsā āṭā parivadentikā
cākahaṁsā atibalā najjuhā jīvajīvakā
pārevatā ravihaṁsā cākavākā nadīcarā
vāraṇābhirudā rammā ubho kālupakūjino
athettha sakuṇā santi nānāvaṇṇā bahū dijā
modanti saha bhariyāhi aññamaññaṁ pakūjino
athettha sakuṇā santi nānāvaṇṇā bahū dijā
sabbe mañjū nikūjanti mucalindamubhato saraṁ
athettha sakuṇā santi karavīkā nāma te dijā
modanti saha bhariyāhi aññamaññaṁ pakūjino
athettha sakuṇā santi karavīkā nāma te dijā
sabbe mañjū nikūjanti mucalindamubhato saraṁ
eṇeyyā pasatākiṇṇaṁ nāgasaṁghanisevitaṁ
nānālatāhi sañchannaṁ kadalīmiganisevitaṁ
athettha sāmā bahukā nivāro varako bahu
sālī akaṭṭhapāko ca ucchu tattha anappako
ayaṁ ekapadī eti ujuṁ gacchati assamaṁ
khudaṁ pipāsaṁ aratiṁ tattha patto na vindati

page number: 413

yattha vessantaro rājā saha putehi sammati
dhārento brāhmaṇavaṇṇaṁ āsadañca masañjaṭaṁ
cammavāsī chamā seti jātavedaṁ namassatīti.
tattha nīlakāti citrarājipattā. mañjussarāsitāti nibaddhamadhussarā.
setakkhikūṭā bhadrakkhāti ubhayapassesu setehi akkhikūṭehi
samannāgatā sundarakkhā. citrapekkhaṇāti citrapattā. kuḷīrakāti
kakkaṭakā. koṭṭhāti ādayo sakuṇā. vāraṇāti hatthiliṅgasakuṇā.
kadambāti mahākadambā gahitā. suvakokilāti kokilehi
saddhiṁ vicaraṇā suvakā ceva kokilā ca. kukkusāti kāḷakururā.
kururāti setakururā. haṁsāti setasakuṇahaṁsā. āṭāti
dabbīsaṇṭhānamukhasakuṇā. parivadentikāti ekā sakuṇajāti.
vāraṇābhirudārammāti rammābhirudā vāraṇā. ubho kālupakūjinoti sāyaṁ pātaṁ
pabbatapādaṁ ekaninnādaṁ karontā nikūjanti. eṇeyyā
pasatākiṇṇanti eṇeyyamigehi ca pasatamigehi ca citramigehi ca ākiṇṇaṁ.
tattha patto na vindatīti brāhmaṇa vessantarassa assamaṁ patto
puriso tattha assame chātaṁ vā pānīyaṁ pipāsaṁ vā ukkaṇṭhitaṁ
vā na paṭilabhatīti.
tamatthaṁ pakāsento satthā āha
idaṁ sutvā brahmabandhu isiṁ katvā padakkhiṇaṁ
udaggacitto pakkāmi yattha vessantaro ahūti.
tattha vessantaro ahūti yasmiṁ ṭhāne vessantaro ahosi taṁ

page number: 414

ßēhānaṁ gatoti.
mahāvanavaṇṇanā niṭṭhitā.
jūjakopi accutatāpasena kathitamaggena yāva caturassapokkharaṇītīraṁ
patvā cintesi ajjatikasāyaṇhe idāni maddī araññato āgamissati
mātugāmo hi nāma dānassa antarāyakaro hoti sve tassā
araññagatakāle assamapadaṁ gantvā vessantaraṁ upasaṁkamitvā dārake
yācitvā tāya anāgatāya evante gahetvā pakkamissāmīti.
athassāvidūre ekaṁ sānupabbataṁ āruyha phāsukaṭṭhāne nipajji.
taṁ pana rattiṁ paccusakāle maddī supinaṁ addasa evarūpo
supino diṭṭho ahosi eko puriso kaṇho dve kāsāyāni
paridahitvā dvīsu kaṇṇesu rattamālaṁ pilanditvā āvudhahattho
tajjento āgantvā paṇṇasālaṁ pavisitvā maddiṁ jaṭāsu gahetvā
ākaḍḍhitvā bhūmiyaṁ uttānaṁ pātetvā viravantiyā tassā deviyā dve
akkhīni uppāṭetvā dve bāhāni chinditvā uraṁ bhinditvā
paggharantalohitabinduṁ hadayamaṁsaṁ ādāya pakkāmīti. sā maddī pabujjhitvā
bhītatasitā pāpako me supino diṭṭhoti supinapāṭhako pana vessantarena
sadiso nāma natthi pucchāmi nanti cintetvā gantvā mahāsattassa
paṇṇasāladvāraṁ ākoṭesi.
atha mahāsatto taṁ saddaṁ sutvā ko esoti āha. ahaṁ
deva maddīti. bhadde amhākaṁ katikavattaṁ bhinditvā kasmā akāle
āgatāsīti. deva ahaṁ na kilesavasena āgacchāmi apica kho pana

page number: 415

me pāpako supino diṭṭhoti āha. tenāhi kathehi maddīti. sā
attanā diṭṭhaniyāmeneva kathesi. mahāsatto taṁ supinaṁ pariggaṇhitvā
mayhaṁ dānapāramiyo pūressanti sve maṁ yācako āgantvā
putte yācissati maddiṁ assāsetvā uyyojessāmīti cintetvā maddi
tava dussayanadubbhojanehi cittaṁ ālulitaṁ bhavissati mā bhāyīti
pamohetvā assāsetvā uyyojesi. sā vibhātāya rattiyā sabbaṁ
kattabbakammaṁ katvā dve putte āliṅgitvā sīse cumditvā ajja
me dussupino diṭṭho ammatātā appamattā bhaveyyāthāti ovaditvā
mahāsattassa santikaṁ gantvā deva dārakesu appamattā hothāti
mahāsattaṁ putte paṭicchāpetvā pacchikhaṇittiādīni ādāya assūni
muñcantī mūlaphalāphalatthāya vanaṁ pāvisi.
jūjakopi idāni maddī araññaṁ gatā bhavissatīti sānupabbatā
oruyha ekapadikamaggena assamābhimukho pāyāsi. atha mahāsatto
paṇṇasālato nikkhamitvā pāsāṇaphalake suvaṇṇapatimā viya nisīditvā
cintesi idāni yācako āgamissatīti pipāsito viya surāsoṇḍo
tassāgamanamaggaṁ olokento nisīdi. puttāpissa pādamūle kīḷanti.
so maggaṁ olokento brāhmaṇaṁ āgacchantaṁ disvā sattamāse
nikkhittaṁ dānadhuraṁ ukkhipento viya ehi vata bho brāhmaṇāti
somanassappatto jālikumāraṁ āmantento imaṁ gāthamāha
uṭṭhehi jāli patiṭṭha porāṇaṁ viya dissati
brāhmaṇaṁ viya passāmi nandiyo mābhikīrareti.

page number: 416

tattha porāṇaṁ viya dissatīti pubbe jetuttaranagare nānādisāhi
yācakānaṁ āgamanaṁ viya ajja yācakānaṁ āgamanaṁ dissati. nandiyo
mābhikīrareti etassa brāhṇassa diṭṭhakālato paṭṭhāya maṁ somanassāni
abhikīranti ghammābhitattassa sīse sītūdakaghaṭasahassābhisecanakālo
viya jāto.
taṁ sutvā kumāro araha
ahaṁpi tāta passāmi yo so brahmāva dissati
atthiko viya āyāti atithī no bhavissatīti.
vatvā ca pana jālikumāro mahāsattassa apacitiṁ karonto
uṭṭhāya brāhmaṇaṁ paccuggantvā parikkhāragahaṇaṁ āpucchi. brāhmaṇo
taṁ oloketvā ayaṁ vessantarassa putto jālikumāro nāma bhavissati
ādito paṭṭhāyevassa pharusavacanaṁ kathessāmīti cintetvā apehi
apehīti accharaṁ pahari. kumāro apagantvā ayaṁ brāhmaṇo
atipharuso kinnukhoti tassa sarīraṁ olokento aṭṭhārasa purisadose passi.
brāhmaṇopi bodhisattaṁ upasaṅkamitvā paṭisanthāraṁ karonto āha
kicci nu bhoto kusalaṁ kacci bhoto anāmayaṁ
kacci uñchena yāpetha kacci mūlaphalā bahū
kacci ḍaṁsā ca makasā appameva siriṁsapā
vane bāḷamigākiṇṇe kacci hiṁsā na vijjatīti.
bodhisattopi tena saddhiṁ paṭisanthāraṁ karonto āha
kusarañceva no brahme atho brahme anāmayaṁ

page number: 417

atho uñchena yāpema atho mūlaphalā bahū
atho ḍaṁsā ca makasā appameva sariṁsapā
vane bāḷamigākiṇṇe hiṁsā mayhaṁ na vijjati
sattano māse vasataṁ araññe jīvisokinaṁ
idaṁpi paṭhamaṁ passāmi brāhmaṇaṁ devavaṇṇinaṁ
ādāya veḷuvaṁ daṇḍaṁ aggihuttaṁ kamaṇḍaluṁ
svāgatante mahābrahme atho te adurāgataṁ
anto pavissa bhaddante pāde pakkhālayassu te
tiṇḍukāni piyālāni madhuke kāsamāriyo
phalāni khuddakappāni bhuñja brahme varaṁ varaṁ
idaṁpi pānīyaṁ sītaṁ ābhataṁ girigabbharā
tato piva mahābrahme sace tvaṁ abhikaṅgasīti.
vatvā ca pana mahāsatto ayaṁ brāhmaṇo na akāraṇena
imaṁ brahāraññaṁ āgamissati āgamanakāraṇaṁ papañcaṁ akatvā
pucchisasāmi nanti cintetvā imaṁ gāthamāha
atha tvaṁ kena vaṇṇena kena vā pana hetunā
anuppattosi brahāraññaṁ taṁ me akkhāhi pucchitoti.
tattha vaṇṇenāti kāraṇena. hetunāti paccayena.
jūjako āha
yathā vārivaho pūro sabbakālaṁ na khīyati
evantaṁ yācitā gañchiṁ putte me dehi yācitoti.

page number: 418

tattha vārivahoti pañcasu mahānadīsu udakavāho. na khīyatīti
pipāsitehi nadiṁ āgantvā hatthehi bhājanehipi ussiñcitvā pivamāno
na khīyati. evantaṁ yācitā gañchinti tvaṁ saddhāya pūritattā
evarūpoyevāti maññamāno ahantaṁ yācituṁ āgañchiṁ. putte me
dehi yācitoti mayā yācito tava putte mayhaṁ dāsatthāya dehīti.
taṁ sutvā mahāsatto somanassappatto hutvā pāsāritahatthe
sahassatthavikaṁ ṭhapento viya pabbatapādaṁ unnādento āha
dadāmi na vikampāmi issaro naya brāhmaṇa
pāto gatā rājaputtī sāyaṁ uñchāto ehiti
akarattiṁ vasitvāna pāto gacchasi brāhmaṇa
tassā nahāte upasiṁghāṭe atha ne māladhārine
ekarattiṁ vasitvāna pāto gacchasi brāhmaṇa
nānāpupphehi sañchanne nānāgandhehi bhūsite
nānāmūlaphalākiṇṇe gacchissādāya brāhmaṇāti.
tattha issaroti tvaṁ mama puttānaṁ issaro sāmiko hutvā
ete naya apica kho panetaṁ kāraṇaṁ atthi etesaṁ mātā rājaputtī
phalāphalatthāya pātova gatā sāyaṁ araññato āgamissati tāya
ānītāni madhuraphalāphalāni paribhuñjitvā idheva vane ajjekarattiṁ
vasitvā pātova dārake gahetvā gamissasīti. tassā nahāteti
tāya nahāpite. upasiṁghāṭeti sīse upasiṁghāṭe. atha ne
māladhārineti atha vicitrāya mālāya alaṅkate taṁ mālaṁ vahamāne.

page number: 419

pālipotthakesu pana atha neti likhitaṁ. tassattho na vicārito.
mūlaphalākiṇṇeti magge pātheyyassatthāya dinnehi nānāmūlaphalāphalehi
ākiṇṇe.
jūjako āha
na vāsamabhirocāmi gamanaṁ mayhaṁpi ruccati
antarāyopi me assa gacchaññeva rathesabha
na hetā yācayogī naṁ antarāyassa kāriyā
itthiyo mantaṁ jānanti sabbaṁ gaṇhanti vāmato
saddhāya dānaṁ dadato mā samadakkhi mātaraṁ
antarāyaṁpi sā kayirā gacchaññeva rathesabha
āmantayassu te putte mā te mātaramaddasuṁ
saddhāya dānaṁ dadato evaṁ puññaṁ pavaḍḍhati
āmantayassu te putte mā te mātaramaddasuṁ
mādisassa dhanaṁ datvā rāja saggaṁ gamissasīti.
tattha na hetā yācayogī nanti ettha nanti nipātamattaṁ.
idaṁ vuttaṁ hoti mahārāja etā itthiyo nāma na hi yācayogī
yācanāya anucchavikā na honti kevalaṁ. antarāyassa kāriyāti
dāyakānaṁ puññantarāyaṁ yācakānaṁ lābhantarāyaṁ karonti. mantanti
itthī māyaṁ nāma jānanti. vāmatoti sabbaṁ vāmato gaṇhanti na
dakkhiṇato. saddāya dānaṁ dadatoti kammañca phalañca saddahitvā
dānaṁ dadato. māsanti mā etesaṁ mātaraṁ adakkhi. kayirāti

page number: 420

kareyya. āmantayassūti jānāpehi mayā saddhiṁ pesehīti vadati.
dadatoti dadantassa.
vessantaro āha
sace tvaṁ nicchase daṭṭhuṁ mama bhariyaṁ patibbataṁ
ayyakassapime dehi jālī kaṇhājinā cubho
ime kumāre disvāna mañjuke piyabhāṇine
pītito sumano citto bahuṁ dassati te dhananti.
tattha ayyakassāti mayhaṁ pituno sañjayamahārājassa. dassati
teti so rājā tuyhaṁ bahuṁ dhanaṁ dassati.
jūjako āha
acchedanassa bhāyāmi rājaputta suṇohi me
rājadaṇḍāya maṁ dajjā vikkiṇeyya haneyya vā
chinno dhanañca dāse ca gāreyhassa brahmabandhuyāti.
tattha acchedanassāti acchinditvā gahaṇassa. rājadaṇḍāya
maṁ dajjāti ayaṁ brāhmaṇo dārakacoro daṇḍamassa upanethāti evaṁ
daṇḍatthāya maṁ amaccānaṁ dadeyya. gāreyhassa brahmabandhuyāti
brāhmaṇiyā ca garahitabbo bhavismāmīti.
vessantaro āha
ime kumāre disvāna mañjuke piyabhāṇine
dhamme ṭhito mahārājā sivīnaṁ raṭṭhavaḍḍhano
laddhā pītisomanassaṁ bahuṁ dassati te dhananti.

page number: 421

jūjako āha
nāhantaṁpi karissāmi yaṁ maṁ tvaṁ anusāsasi
dārakeva ahaṁ nessaṁ brāhmaṇiyā paricāriketi.
tattha dārakevāti alaṁ mayhaṁ aññena dhanena ahaṁ ime dārakeva
attano brāhmaṇiyā paricārike nessāmīti.
tantassa pharusavacanaṁ sutvā dārakā bhītā piṭṭhipaṇṇasālaṁ
gantvā tatopi palāyitvā gumbagahane nilīyitvā tatrāpi jūjakenāgantvā
gahitaṁ viya attānaṁ sampassamānā kampamānā katthaci
saṇṭhāretuṁ asamatthā ito cito ca padhāvitvā yāva caturassapokkharaṇītīraṁ
gantvā daḷhaṁ vākacīraṁ nivāsetvā bhītā udakaṁ oruyha
pokkharaṇapattaṁ sīse ṭhapetvā udakena paṭicchannā hutvā aṭṭhaṁsu.
tamatthaṁ pakāsento satthā āha
tato kumārā byatthitā sutvā luddassa bhāsitaṁ
tena tena padhāviṁsu jālī kaṇhājinā cubhoti.
jūjakopi kumāre adisvā bodhisattaṁ apasādesi bho vessantara
tvaṁ idāneva mayhaṁ dārake datvā mayā nāhaṁ jetuttaranagaraṁ
gamissāmi dārake mama brāhmaṇiyā paricārike nessāmīti vutte
iṅghitasaṇñaṁ datvā putte palāpetvā ajānanto viya nisinno
natthi maññe lokasmiṁ tayā sadiso musāvādīti.
taṁ sutvā mahāsattopi kampito hutvā dārakā palātā
bhavissantīti cintetvā brāhmaṇa mā cintayi ānessāmi te

page number: 422

kumāreti vatvā uṭṭhāya piṭṭhipaṇṇasālaṁ gantvā tesaṁ vanagahanaṁ
paviṭṭhabhāvaṁ ñatvā padavalañjānusārena pokkharaṇītīraṁ gantvā udake
otiṇṇapade disvā udake oruyha ṭhitā bhavissantīti ñatvā tāta
jālīti pakkositvā gāthamāha
ehi tāta piyaputta pūretha mama pāramiṁ
hadayaṁ mebhisiñcetha karotha vacanaṁ mama
yānanāvāva me hotha acalā bhavasāgarā
jātipāraṁ tarissāmi santāressaṁ sadevakanti.
kumāro pitu kathaṁ sutvā evaṁ cintesi ayaṁ brāhmaṇo maṁ yathāruciṁ
karotu pitarā saddhiṁ dve kathā na kathessāmīti sīsaṁ nīharitvā
pokkharapattāni viyūhitvā udakā uttaritvā mahāsattassa dakkhiṇapāde
nipatitvā goppakasandhiṁ daḷhaṁ gahetvā parodi. atha naṁ mahāsatto
āha tāta bhaginī te kuhinti. tāta ime sattānāma bhaye uppanne
attānameva rakkhantīti. atha mahāsatto puttehi me katikā
katā bhavissatīti ñatvā ehi amma kaṇheti pakkositvā gāthamāha
ehi amma piyā dhītā piyā me dānapāramī
hadayaṁ mebhisiñcetha karotha vacanaṁ mama
yānanāvāva me hotha acalā bhavasāgarā
jātipāraṁ tarissāmi uddharissaṁ sadevakanti.
sā pitu vacanaṁ sutvā pitarā saddhiṁ dve kathā na kathessāmīti
tatheva udakā uttaritvā mahāsattassa vāmapāde nipatitvā

page number: 423

goppakasandhiṁ daḷhaṁ gahetvā parodi. tesaṁ assūni mahāsattassa
phullapadumavaṇṇe pādapiṭṭhe patanti tassa assūni tesaṁ suvaṇṇaphalakasadisāya
piṭṭhiyā patanti.
atha mahāsatto vilīnamānahadayo viya vipphandamāpanno
muduhatthena kumārānaṁ piṭṭhiṁ parāmasanto kumāre uṭṭhāpetvā
assāsetvā tāta jāli kiṁ tvaṁ mama dānavitakkabhāvaṁ na jānāsi
ajjhāsayaṁ me tāta matthakaṁ pāpehīti vatvā goṇe agghāpento viya
tattheva ṭhito kumāre agghāpesi. so kira puttaṁ āmantetvā
āha tāta jāli sace tvaṁ bhujisso hotukāmo brāhmaṇassa
nikkhasahassaṁ datvā bhujisso bhaveyyāsi bhaginī kho pana te
utatamarūpadharā koci nīcajātiko brāhmaṇassa kiñcideva dhanaṁ datvā tava
bhaginiṁ bhujissaṁ katvā jātisambhedaṁ kareyya aññatra raññā
sabbasatadāyako nāma natthi tasmā tava bhaginī bhujissā hotukāmā
brāhmaṇassa dāsīsataṁ dāsasataṁ hatthisataṁ assasataṁ gavasataṁ nikkhasatanti
evaṁ sabbasataṁ datvā bhujissā hotūti. evaṁ kumāre agghāpetvā
samassāsetvā assamapadaṁ gantvā kamaṇḍalunā udakaṁ gahetvā ehi
vata bho brāhmaṇāti āmantetvā sabbaññutañāṇassa nibandhanaṁ
katvā tassa hatthe udakaṁ pātetvā ambho brāhmaṇa piyaputtehi
sataguṇena sahassaguṇena satasahassaguṇena sabbhaññutañāṇameva piyataranti
paṭhaviṁ unnādento brāhmaṇassa piyaputte dānamadāsi.
tamatthaṁ pakāsento satthā āha

page number: 424

tato kumāre ādāya jālī kaṇhājinā cubho
brāhmaṇassa adā dānaṁ sivīnaṁ raṭṭhavaḍḍhano
tato kumāre ādāya jālī kaṇhājinā cubho
brāhmaṇassa adā citto 1- puttake dānamuttamaṁ
tadāsi yaṁ bhiṁsanakaṁ tadāsi lomahaṁsanaṁ
yaṁ kumāre padinnamhi medanī samakampatha
tadāsi yaṁ bhiṁsanakaṁ tadāsi lomahaṁsanaṁ
yaṁ pañjalikato rājā kumāre sukhavacchite
brāhmaṇassa adā dānaṁ sivīnaṁ raṭṭhavaḍḍhanoti.
tattha cittoti pītisommanassajāto hutvā. tadāsi yaṁ
bhiṁsanakanti tadā dānatejena unnadantī mahāpathavī catunahutādhikadvi-
yojanasatasahassabahalā mattavāraṇo viya tajjamānā kampi. tadā sāgaro
ubbatti. sinerupabbatarājā suseditavettaṅkuro viya onamitvā
vaṅkatapabbatābhimukho aṭṭhāsi. sakko devarājā apphoṭesi.
mahābrahmā sādhukāramadāsi. sabbe devā sādhukāramadaṁsu. yāva
brahmalokā ekakolāhalaṁ ahosi. pathavīsaddena devo tajjento
khaṇikavassaṁ vassi. akālavijjulatā nicchariṁsu. himavantavāsino
sīhādayo catuppādā sakalahimavantaṁ ekaninnādaṁ kariṁsu. evarūpaṁ
bhiṁsanakaṁ ahosi. pāliyaṁ pana medanī samakampathāti ettakameva
vuttaṁ. yanti yadā. kumāre sukhavaḍchiteti sukhavaḍḍhite sukhavasite

footnote: 1 vittotipi pāṭho

page number: 425

sukhaparicāge adāsi. adā dānanti ambho brāhmaṇa puttehi me
sataguṇena sahassaguṇena satasahassaguṇena sabbaññutañāṇameva piyataranti
tassatthāya adāsi.
mahāsatto dānaṁ datvā aho sudinnaṁ vata me dānanti pītiṁ
uppādetvā kumāre olokento aṭṭhāsi.
jūjakopi vanagumbagahanaṁ pavisitvā valliṁ dantehi chinditvā
ādāya kumārassa dakkhiṇahatthaṁ kumārikāya vāmahatthena saddhiṁ ekato
bandhitvā tameva vallīkoṭiṁ gahetvā pothayamāno gahetvā pāyāsi.
tamatthaṁ pakāsento satthā āha
tato so brāhmaṇo luddo lataṁ dandehi chindiya
latāya hatthe bandhitvā latāya anumajjatha
tato rajjumādāya daṇḍamādāya brāhmaṇo
ākoṭayanto te neti sivirājassa pekkhatoti.
tattha tattha tesaṁ pahatapahataṭṭhāne chavi chijji. lohitāni
paggharanti. paharaṇakāle aññamaññassa piṭṭhiṁ dadanti. athekasmiṁ
visamaṭṭhāne brāhmaṇo pakkhalitvā pati. kumārānaṁ muduhatthehi
thaddhavallī galitā. te rodamānā palāyitvā mahāsattassa santikaṁ
agamaṁsu.
tamatthaṁ pakāsento satthā āha
tato kumārā pakkāmuṁ brāhmaṇassa pamuñciya
assupuṇṇehi nettehi pitaraṁ so udikkhasi

page number: 426

vedhamassaṭṭhapattaṁva pitupādabhivandati
pitu pādāni vanditvā idaṁ vacanamabravi
ammā ca tāta nikkhantā tavañca no tāta dassasi
yāva ammaṁpi passemu atha no tāta dassasi
ammā ca tāta nikkhantā tvañca no tāta dassasi
mā no tvaṁ tāta adadā yāva ammāpi eti no
tadāyaṁ brāhmaṇo kāmaṁ vikkīṇātu hanātu vā
balaṅkapādo addhanakho atho obaddhapiṇḍiko
dīghottaroṭṭho capalo kaḷāro bhagganāsako
kumbhodaro bhaggapiṭṭhi atho visamacakkhuko
lohamassu haritakeso valīnaṁ tilakāhato
piṅgalo ca vinato ca vikaṭo ca brahā kharo
ajinānipi sannaddho amanusso bhayānako
manusso udāhu yakkho maṁsalohitabhojano
gāmā araññaṁ āgamma dhanaṁ taṁ tāta yācati
nīyamānā pisācena kinnu tāta udakkhasi
asmā nūna te hadayaṁ ayasā daḷhabandhanaṁ
yo no bandhe na jānāsi brāhmaṇena dhanesinā
accāyikena luddena yo no gāvova sumbhati
idheva acchataṁ kaṇhā na sā jānāti kismiñci
migīva khīrasamattā yūthā hīnāva kandatīti.

page number: 427

tattha udakkhasīti mahāsattassa santikaṁ gantvā kampamāno
olokesi. vedhanti vedhamāno. tvañca no tāta dassasīti tāta
tavañca amhe tāya anāgatāya eva brāhmaṇassa adāsi. evaṁ mā
kari adhivāsehi tāva tāta yāva ammaṁpi passemu atha no tāta tāya
diṭṭhakāle tvaṁpi dassasi. vikkīṇātu hanātu vāti tāta ammāya
āgatakāle esa amhe vikkīṇātu vā hanātu vā yaṁ vā icchiti taṁ karotu.
apica kho panesa kakkhalo pharuso aṭṭhārasahi purisadosehi samannāgatoti
aṭṭhārasa purisadose kathesi. tattha balaṅkapādoti patthaṭapādo.
addhanakhoti pūtinakho. obaddhapiṇḍikotiheṭṭhā gaḷitapiṇḍikamaṁso.
dīghottaroṭṭhoti mukhaṁ pidahitvā ṭhitena dīghena uttaroṭṭhena
samannāgato. capaloti paggharitalālo. kaḷāroti sūkaradāṭhāhi viya
nikkhantadantehi samannāgato. bhagganāsakoti bhaggāya visamāya
nāsāya samannāgato. lohamassūti tambalohavaṇṇamassu. haritakesoti
suvaṇṇavaṇṇaḷakeso viruḷhakeso. valīnanti sarīracammassa valī
na gahito. tilakāhakoti kāḷatilakaparikiṇṇo. piṅgaloti
nibbiṭṭhapiṅgalo viḷārakkhisadisehi akkhīhi samannāgato. vinatoti kaṭiyaṁ piṭṭhiyaṁ
kaṇṭheti tīsu ṭhānesu vaṅko. vikaṭoti vikaṭapādo ravaṭṭhisandhītipi
vuttaṁ kaṭakaṭāti viravantehi aṭṭhisandhīhi samannāgato. brahāti
dīgho. amanussoti na manusso manussavesena vane vicaranto yakkhopi kho
tāta esa. bhayānakoti ativiyā bhiṁsanako. manusso udāhu yakkhoti
tāta sace koci etaṁ brāhmaṇaṁ disvā puccheyya atha maṁsalohitabhojanoti

page number: 428

vattuṁ yuttaṁ. dhanaṁ taṁ tāta yācatīti tāta esa amhākaṁ maṁsaṁ khāditukāmo
tumhe puttadhanaṁ yācati. udikkhasīti ajjhupekkhasi. asmā nūna te
hadayanti tāta mātāpitūnaṁ hadayaṁ nāma puttesu mudukaṁ hoti puttānaṁ dukkhaṁ
na sahati tava pana pāsāṇova maññe hadayaṁ. athavā. ayasā daḷhabandhanaṁ
tena amhākaṁ evarūpe dukkhe uppanne na rujati. najānāsīti
ajānanto viya acchasi. accāyikena luddenāti ativiya luddena
pamāṇātikkantena. yo noti brāhmaṇena no amhe kaniṭṭhabhātike baddhe
bandhite yo tvaṁ na jānāsi. sumbhatīti potheti. idheva acchatanti tāta
ayaṁ kaṇhājinā na kiñci dukkhaṁ jānāti yathā nāma khīrasamattā
migapotikā yūthā parihīnā mātaraṁ apassantī khīratthāya kandati evaṁ
ammaṁ apassantī kanditvā sussitvā marissati. tasmā maññeva
brāhmaṇassa dehi ahaṁ gamissāmi ayaṁ kaṇhā idheva hotūti.
evaṁ vuttepi mahāsatto na kiñci kathesi. tato kumāro
mātāpitaro ārabbha paridevanto āha
na me idaṁ tathā dukkhaṁ labbā hi pumunā idaṁ
yañca ammaṁ na passāmi taṁ me dukkhataraṁ ito
na me idaṁ tathā dukkhaṁ labbā hi pumunā idaṁ
yañca tātaṁ na passāmi taṁ me dukkhataraṁ ito
sā nūna kapaṇā ammā ciraṁ rattāya rucchiti
kaṇhājinaṁ apassantī kumāriṁ cārudassaniṁ
so nūna kapaṇo tāto ciraṁ rattāya rucchiti

page number: 429

kaṇhājinaṁ apassanto kumāriṁ cārudasniṁ
sā nūna kapaṇā ammā ciraṁ rucchiti assame
kaṇhājinaṁ apassantī kumāriṁ cārudasniṁ
so nūna kapaṇo tāto ciraṁ rucchiti assame
kaṇhājinaṁ apassanto kumāriṁ cārudassaniṁ
sā nūna kapaṇā ammā ciraṁ rattāya rucchiti
aḍaḍhratteva ratte vā nadīva avasussati
so nūna kapaṇo tāto ciraṁ rattāya rucchiti
aḍḍharatteva ratte vā nadīva avasussati
ime te jambukā rukkhā vedisā sindhuvāritā
vividhāni rukkhajātāni tāni ajja jahāmhase
assatthā panasā ceme nigrodhā ca kapitthanā
vividhāni phalajātāni tāni ajja jahāmhase
ime tiṭṭhanti ārāmā ayaṁ sītūdakā nadī
yatthassu pubbe kīḷāma tāni ajja jahāmhase
vividhāni pupphajātāni asmiṁ upari pabbate
yānassu pubbe dhārema tāni ajja jahāmhase
vividhāni phalajātāni asmiṁ upari pabbate
yānassu pubbe bhuñjāma tāni ajja jahāmhase
ime no hatthikā assā balibaddā ca no ime
yehissu pubbe kīḷāma tāni ajja jahāmhaseti.

page number: 430

tattha pumunāti idaṁ bhave vicarantena purisena labhitabbaṁ. taṁ
me dukkhataraṁ itoti taṁ me ammaṁ passituṁ alabhantassa dukkhaṁ ito
pothanadukkhato sataguṇena sahassaguṇena satasahassaguṇena dukkhataraṁ.
ruccatīti rodissati. aḍḍharatteva ratte vāti aḍḍharatte vā
sakalaratte vā amhe saritvā ciraṁ rodissati. avasussatīti appodakā
kunnadī viya avasussati yathā sā khippameva avasussati evaṁ aruṇe
gacchanteyeva sussitvā marissatīti adhippāyenevamāha. vedisāti
olambanasākhā. tānīti yesaṁ no mūlapupphaphalāni gaṇhantehi
ciraṁ kīḷitāni tāni ajja ubhopi mayaṁ jahāma. hatthikāti tātena
amhākaṁ kīḷanatthāya katahatthikā.
tassa evaṁ paridevamānasseva saddhiṁ bhaganiyā jūjako āgantvā
kumāre pothento gahetvā pakkāmi.
tamatthaṁ pakāsento satthā āha
nīyamānā kumārā te pitaraṁ etamabravuṁ
ammaṁ ārogyaṁ vajjāsi tvañca tāta sukhī bhava
ime no hatthikā assā balibaddā ca no ime
tāni ammāya dajjāsi sokantehi vinessati
ime no hatthikā assā balibaddā ca no ime
tāni ammā udikkhantī sokaṁ paṭivinessatīti.
tadā mahāsattassa putte ārabbha balavasoko uppajji.
hadayamaṁsaṁ uṇhaṁ ahosi. so sokena kesarasīhena

page number: 431

gahitamattavāravāraṇo viya rāhumukhe paviṭṭhacando viya ca kampamāno sakabhāvena
sandhāretuṁ asakkonto assupuṇṇehi nettehi paṇṇasālaṁ pavisitvā
kalūnaṁ paridevi.
tamatthaṁ pakāsento satthā āha
tato vessantaro rājā dānaṁ datvāna khattiyo
paṇṇasālaṁ pavisitvā kalūnaṁ paridevayīti.
tato paraṁ mahāsattassa vilāpagāthā honti
kanvajjacchātā tasitā uparucchenti dārakā
sāyaṁ saṁvesanākāle ko ne dassati bhojanaṁ
kanvajjacchātā tasitā uparucchenti dārakā
sāyaṁ saṁvesanākāle ammacchātamhā detha no
kathannu pathaṁ gacchanti pattikā anupāhanā
santā suṇehi pādehi ko ne hatthe gahessati
kathannu so na lajjeyya sammukhā paharaṁ mama
adūsakānaṁ puttānaṁ alajjī vata brāhmaṇo
yopime dāsīdāsassa añño vā pana pesiyo
tassāpi suvihīnassa ko lajjī paharissati
vārijasseva me sato bandhassa kumino mukhe
akkosati paharati piye putte apassatoti.
tattha kanvajjāti kaṁ nu ajja. uparucchentīti saṭṭhīyojanamaggaṁ
upagantvā rodissanti. saṁvesanākāleti mahājanassa parivesanakāle.

page number: 432

ko ne dassatīti ko nesaṁ bhojanaṁ dassati. kathannu pathaṁ gacchantīti kathaṁ
nu saṭṭhīyojanamaggaṁ gamissanti. pattikāti hatthiyānādīhi virahitā.
upāhanāti upāhanamattenāpi virahitā sukhumālapādā. gahessatīti
kilamathavinodanatthāya ko gaṇhissati. dāsīdāsassāti dāsī
dāso assa. añño vā pana pesiyoti tassāpi dāso tassāpi
dāsoti evaṁ dāsapatidāsaparamparāya yo mayhaṁ catuttho pesiyo
pesanakārako assa. tassa evaṁ suvihīnassāpi ayaṁ vessantarassa
dāsapatidāsoti ñatvā. ko lajjīti ko lajjāsampanno pahareyya
na yuttaṁ nukho tassa nillajjassa mama putte paharitunti. vārijassevāti
kummino mukhe bandhassa macchasseva sato mama. apassatoti
akāro nipātamattaṁ. passantasseva piye putte akkosati ceva
paharati ca aho esa atidāruṇoti. athassa kumāresu sinehena
evaṁ parivitakko udapādi ayaṁ brāhmaṇo mama putte ativiya
viheṭhetīti sokaṁ saṇṭhāretuṁ asakkonto brāhmaṇaṁ anubandhitvā
jīvitakkhayaṁ pāpetvā ānessāmi te kumāreti. tato aṭṭhānametaṁ
kumārānaṁ pīḷanaṁ me ativiya dukkhaṁ dānaṁ datvā pacchā anutappanaṁ
nāma sataṁ dhammo na hotīti cintesi. tadatthajotanā imā dve
parivitakkagāthā nāma honti
ādū cāpaṁ gahetvāna khaggaṁ bandhitvā vāmato
āneyyāmi sake putte puttānaṁ hi vadho dukkho
aṭṭhānametaṁ dukkharūpaṁ yaṁ kumārā vihaññare

page number: 433

satañca dhammamaññāya ko datvā anutappatīti.
tattha satanti pubbe bodhisattānaṁ paveṇīdhammaṁ. so kira tasmiṁ
khaṇe bodhisattānaṁ paveṇiṁ anussari. tato sabbe bodhisattā
dhanapariccāgaṁ aṅgapariccāgaṁ jīvitapariccāgaṁ puttapariccāgaṁ bhariyapariccāganti
ime pañcamahāpariccāge apariccajitvā buddhabhūtapubbā nāma natthi
ahaṁpi tesaṁ abbhantare anupaviṭṭho ahosiṁ. mayāpi puttadhītaro
adatvā na sakkā buddhena bhavitunti cintetvā kiṁ pana tvaṁ vessantara
paresaṁ dāsatthāya dinnaputtānaṁ dukkhabhāvaṁ na jānāsi yena
brāhmaṇaṁ anubandhitvā jīvitakkhayaṁ pāpessāmīti saññaṁ uppādesi.
dānaṁ datvā pacchānutāpo nāma tava nānurūpo hotīti evaṁ attānaṁ
paribhāsitvā sacepi eso kumāre māressati dinnakālato paṭṭhāya
mama kiñci na hotīti daḷhaṁ sīlasamādānaṁ adhiṭṭhāya paṇṇasālato
nikkhamitvā paṇṇasāladvāre pāsāṇaphalake kāñcanapatimā viya nisīdi.
jūjakopi bodhisattassa sammukhe kumāre pothetvā neti.
tato kumāro vilapanto āha
saccaṁ kirevamāhaṁsu narā ekacciyā idha
yassa natthi sakā mātā yathā natthi tatheva so
ehi kaṇhe marissāma natthattho jīvitena no
dinnamhāpi janindena brāhmaṇassa dhanesino
accāyikassa luddassa yo no gāvova sumbhati
ime te jambukā rukkhā vedisā sindhuvāritā

page number: 434

vividhāni rukkhajātāni tāni kaṇhe jahāmhase
assatthā panasā ce me nigrodhā ca kapitthanā
vividhāni phalajātāni tāni kaṇhe jahāmhase
ime tiṭṭhanti ārāmā ayaṁ sītūdakā nadī
yatthassu pubbe kīḷāma tāni kaṇhe jahāmhase
vividhāni pupphajātāni asmiṁ upari pabbate
yānassu pubbe dhārema tāni kaṇhe jahāmhase
vividhāni phalajātāni asmiṁ upari pabbate
yānassu pubbe bhuñjāma tāni kaṇhe jahāmhase
ime no hatthikā assā balibaddā ca no ime
yehissu pubbe kīḷāma tāni kaṇhe jahāmhaseti.
tattha yassāti yassa santike sakā mātā natthi. puna
brāhmaṇo ekasmiṁ visamaṭṭhāne pakkhalitvā patati. tesaṁ hatthato
bandhanaṁ muñcitvā galitaṁ. te pahatakukkuṭā viya kampamānā palāyitvā
ekavegeneva pitu santikaṁ āgamiṁsu.
tamatthaṁ pakāsento satthā āha
nīyamānā kumārā te brāhmaṇassa pamuñciya
tena tena padhāviṁsu jālī kaṇhājinā cubhoti.
tattha tena tenāti tena muttakkhaṇena yena tesaṁ pitā tena
padhāviṁsu. padhāvitvā pitu santikaṁyeva āgamiṁsūti attho.
jūjakopi vegenuṭṭhāya vallīdaṇḍahattho kappuṭṭhānaggi viya

page number: 435

avattharanto āgantvā ativiya palāyituṁ chekā tumheti hatthe
bandhitvā puna te neti.
tamatthaṁ pakāsento satthā āha
tato so rajjumādāya daṇḍamādāya brāhmaṇo
ākoṭayanto te neti sivīrājassa pekkhatoti.
evaṁ nīyamānesu kaṇhājinā nivattitvā olokentī pitarā
saddhiṁ sallapi.
tamatthaṁ pakāsento satthā āha
taṁ taṁ kaṇhājināvoca ayaṁ maṁ tāta brāhmaṇo
laṭṭhiyā paṭikoṭeti ghare jātaṁva dāsiyaṁ
na cāyaṁ brāhmaṇo tāta dhammikā honti brāhmaṇā
yakkho brāhmaṇavaṇṇena khādituṁ tāta neti no
nīyamānā pisācena kinnu tāta udikkhasīti.
tattha tanti taṁ passamānaṁ nisinnaṁ pitaraṁ sivīrājaṁ. dāsiyanti
dāsikaṁ. khāditunti khādanatthāya. ayaṁ hi tāta no giridvāresu
asampatteyeva ubhohi cakkhūhi rattalohitapaggharantehi khādituṁ neti
sabbe khādissāmīti neti tvañca khādituṁ vā pacituṁ vā nīyamāne
amhe udikkhasi sabbadā sukhito hohīti paridevi. daharakumārikāya
vilapantiyā kampamānāya gacchantiyā mahāsattassa balavasoko
uppajji. hadayavatthu uṇhaṁ ahosi. nāsikāya appahontiyā mukhena
uṇhe assāsapassāse visajjesi. assūni lohitavindūni hutvānettehi

page number: 436

nikkhamiṁsu. so idaṁ evarūpaṁ dukkhaṁ sinehadosena jātaṁ na aññena kāra
ṇena mayā tasmā sinehaṁ akatvā majjhatteneva bhavitabbanti tathārūpaṁ
sokaṁ attano ñāṇabalena vinodetvā pakatinisinnākāreneva nisīdi.
giridvāraṁ asampattā kumārikā vilapantī agamāsi.
ime no pādukā dukkhā dīgho caddhā suduggamo
nīce volambake suriye brāhmaṇova tareti no
okandāmhase bhūtāni pabbatāni vanāni ca
sarassa sirasā vandāma supatitthe ca āpake
tiṇā latā ca osathyo pabbatāni vanāni ca
ammaṁ ārogyaṁ vajjātha ayaṁ no neti brāhmaṇo
vajjantu bhonto ammañca maddiṁ asmākamātaraṁ
sace anuppatitukāmā khippaṁ anuppateyya no
ayaṁ ekapadī eti ujuṁ gacchati assamaṁ
tameva anuppatteyyāsi api passesi no lahuṁ
aho vata re jaṭinī vanamūlaphalāhāriyā
suññaṁ disvāna assamaṁ tante dukkhaṁ bhavissati
ativelaṁ nūna ammāya uñchāladdhaṁ anappakaṁ
yā no bandhe na jānāti brāhmaṇena dhanesinā
accāyikena luddena yo no gāvova sumbhati
apajja ammaṁ passemu sāyaṁ uñchāto āgataṁ
dajjā ammā brāhmaṇassa phalaṁ khuddena missakaṁ

page number: 437

tadāyaṁ āsito chāto na bāḷhaṁ tarayeyya no
suṇā ca vata no pādā bāḷhaṁ tarati brāhmaṇo
iti tattha vilapiṁsu kumārā mātugiddhinoti.
tattha pādukāti khuddakapādā. okandāmhaseti avakkandāma.
apacitiṁ nīcavuttiṁ dassentā jānāpema. sarassāti imassa
padumasarassa pariggahitā devatā nāgakulāni sirasā vandāma.
supatitthe ca āpaketi supatitthāya nadiyā adhivatthā devatāpi
vandāma. tiṇā latāti tiṇāni ca olambanalatāyo ca. osathyoti
osadhiyo. sabbattha adhivatthā devatāyo sandhāya evamāha.
anupatitukāmāti sacepi sā amhākaṁ padānupadaṁ āgacchatukāmā
ammā. api passesi no lahunti api nāma etāya ekapadiyā
anuppattamānā puttake tava lahuṁ passeyyāsīti evaṁ vadeyyātha.
jaṭinīti mātaraṁ parammukhālapanena ālapantī āha. ativelanti
pamāṇātikkantaṁ katvā. uñchāti uñchācariyāya laddhaṁ
vanamūlaphalaṁ. khuddena missakanti khuddakamadhunā missakaṁ. āsitoti
āsitāsino paribhuttapphalo. chātoti suhito. na bāḷhaṁ
tarayeyyāti na thaddhavegena nayeyya. mātugiddhinoti mātari giddhena
samannāgatā balavasinehā evaṁ vilapiṁsūti.
kumārapabbaṁ niṭṭhitaṁ.
yaṁ pana raññā mahāpaṭhaviṁ unnādetvā brāhmaṇassa
piyaputtesu dinnesu yāva brahmalokā ekakolāhalaṁ jātaṁ tenāpi

page number: 438

bhijjitahadayā viya himavantavāsino devatāyo tesaṁ brāhmaṇena
nīyamānānaṁ taṁ vilāpaṁ sutvā mantayiṁsu sace maddī sakālasseva
assamaṁ āgamissati sā tattha putte adisvā vessantaraṁ pucchitvā
brāhṇassa dinnabhāvaṁ sutvā balavasinehena padānupadaṁ dhāvitvā
mahantaṁ dukkhaṁ anubhaveyyāti.
atha te tayo devaputte tumhe sīhabayagghadīpivesena deviyā
āgamanamaggaṁ rumhitvā tāya yāciyamānāpi yāva suriyatthaṅgamā maggaṁ
adatvā yathā candālokena assamaṁ pavisati evamassāpi sīhādīhi
aviheṭhanatthāya ārakkhaṁ susaṁvidahitaṁ kareyyāthāti āṇāpesuṁ.
tamatthaṁ pakāsento satthā āha
tesaṁ lālapitaṁ sutvā tayo bāḷā vane migā
sīho bayaggho ca dīpī ca idaṁ vacanamabravuṁ
mā heva no rājaputtī sāyaṁ uñchāto āgatā
mā hevamhākaṁ nibbhoge heṭhayittha vane migā
sīho cenaṁ viheṭheyya bayaggho dīpī ca lakkhaṇaṁ
neva jālikumārassa kuto kaṇhājinā siyā
ubhayeneva jiyyetha patiputte ca lakkhaṇāti.
tattha idaṁ vacanamabaravunti tumhe tayo janā sīho ca bayaggho
ca dīpī cāti evaṁ tayo bāḷā vane migā hothāti idaṁ tā devatā
tayo devaputte vacanaṁ abravuṁ. mā heva noti maddī rājaputtī
uñchāto sāyaṁ mā āgami candālokena sāyameva āgacchatūti

page number: 439

vadanti. mā hevamhākaṁ nibbhogeti amhākaṁ nibbhoge vijite
amhākaṁ vanaghaṭāya mā taṁ koci vane bāḷamigo viheṭhayittha.
yathā na viheṭhenti evamassāpi arakkhaṁ gaṇhathāti vadanti. sīho
ce nanti sace hi naṁ anārakkhaṁ sīhādīsu koci viheṭheyya athassā
jīvitakkhayaṁ pattāya neva jālikumāro vassa kuto kaṇhājinā siyā
evaṁ sā lakkhaṇasampannā ubhayeneva jiyyetha. patiputte cāti
davīhi koṭṭhāsehi jiyyetha tasmā susaṁvidahitaṁ ārakkhaṁ karothāti.
atha te tayo devaputtā sādhūti tāsaṁ devatānaṁ vacanaṁ
paṭisuṇitvā sīhabayagghadīpino hutvā āgantvā tassā āgamanamagge
paṭipāṭiyā nipajjiṁsu.
maddī pi kho ajja mayā dussunopi diṭṭho sakālasaseva
vanamūlaphalāphalāni gahetvā assamapadaṁ gamissāmīti kampamānā
mūlaphalāphalāni upadhāresi. athassā hatthato khaṇittikaṁ patati. tathā
aṁsato pacchi patati. dakkhiṇakkhi ca phandati phalino rukkhā aphalā
viya aphalāva phalino viya khāyiṁsu. sabbā disā na paññāyiṁsu.
sā kinnu kho idaṁ pubbe abbhūtapubbaṁ ajja me hoti kiṁ bhavissati
mayhaṁ vā me puttānaṁ vā udāhu vessantarassa cāti cintetvā āha
khaṇittikaṁ me patitaṁ dakkhiṇakkhi ca phandati
aphalā phalino rukkhā sabbā muyhanti me disā
tassā sāyaṇhakālamhi assamāgamanaṁ pati
atthaṅgatamhi suriye bāḷā panthe upaṭṭhahuṁ

page number: 440

nīce volambake suriye dūre ca vata assamo
yañca nesaṁ ito hāsaṁ tante bhuñjeyyuṁ bhojanaṁ
so nūna khattiyo eko paṇṇasālāya acchati
tosento dārake chāte mamaṁ disvā anāyatiṁ
te nūna puttakā mayhaṁ kapaṇāya varākiyā
sāyaṁ saṁvesanākāle khīraṁ pītāva acchare
te nūna puttakā mayhaṁ kapaṇāya varākiyā
sāyaṁ saṁvesanākāle vāriṁ pītāva acchare
te nūna puttakā mayhaṁ kapaṇāya varākiyā
paccuggatā maṁ tiṭṭhanti vacchā bālāva mātaraṁ
te nūna puttakā mayhaṁ kapaṇāya varākiyā
paccuggatā maṁ tiṭṭhanti haṁsāvūparipallale
te nūna puttakā mayhaṁ kapaṇāya varākiyā
paccuggatā maṁ tiṭṭhanti assamassāvidūrato
ekāyano ekapatho sarā sobbhā ca passato
aññaṁ maggaṁ na passāmi yena gaccheyya assamaṁ
migā namatthu rājāno kānanasmiṁ mahabbalā
dhammena bhātaro hotha maggaṁ me detha yācitā
avaruddhassāhaṁ bhariyā rājaputtassa sirīmato
tañcāhaṁ nātimaññāmi rāmaṁ sītāvanubbatā
tumhe ca putte passetha sāyaṁ saṁvesanaṁ patiṁ

page number: 441

ahañca putte passeyyaṁ jāliṁ kaṇhājinaṁ cubho
bahuñcidaṁ mūlaphalaṁ bhakkho cāyaṁ anappako
tato upaḍḍhaṁ dassāmi maggaṁ me detha yācitā
rājaputtī ca no mātā rājaputto ca no pitā
dhammena bhātaro hotha maggaṁ me detha yācitāti.
tattha tassāti tassā mama. assamāgamanaṁ patīti assamaṁ
paṭicca sandhāya āgacchantiyā. upaṭṭhahunti upaṭṭhāya ṭhitā.
te kira paṭhamaṁ paṭipāṭiyā nipajjitvā tāya āgamanakāle uṭṭhāya
vijimhitvā maggaṁ rumbhantā paṭipāṭiyā tiriyaṁ aṭṭhaṁsu. yañca
nesanti ahañca yaṁ ito mūlaphalāphalaṁ tesaṁ harissaṁ taṁ vessantaro
ca ubho puttakā passāti te tayopi janā bhuñjeyyuṁ aññaṁ nesaṁ
bhojanaṁ natthi. anāyatinti anāgacchantiṁ maṁ ñatvā ekakova nūna
dārake tosento nisinno. saṁvesanākāleti aññesu divasesu
attano khādāpanapipāyanakāle. khīraṁ pītāvāti yathā khīrapītā
migapotakā khīrassatthāya kanditvā taṁ alabhitvā kandantāva niddaṁ
okkamanti evaṁ te phalāphalatthāya kanditvā taṁ alabhitvā
kandantāva niddaṁ upagatā bhavissantīti vadati. vāriṁ pītāvāti
assamapade yathā migapotakā pipāsikā pānīyatthāya kanditvā taṁ alabhitvā
kandantāva niddaṁ okkamantīti iminā nayena attho daṭṭhabbo.
acchareti acchanti. paccuggatā maṁ tiṭṭhantīti maṁ paccuggatā
hutvā tiṭṭhanti. paccuggatuntipi pāṭho. paccuggantvāti attho.

page number: 442

ekāyanoti ekasseva āyano ekapadikamaggo. ekapathoti so
ca ekova dutiyo natthi okkamitvāpi gantuṁ na sakkā. kasmā.
yasmā sarā sobbhā ca passato. namatthūti sā aññaṁ maggaṁ
adisvā ete yācitvā paṭikkamāpessāmīti phalapacchiṁ aṁsato
otāretvā añjaliṁ paggayha namasmānā evamāha. bhātaroti mayaṁ
hi manussarājaputtā tumhepi migarājaputtā iti me dhammena bhātaro
hotha. avaruddhassāti raṭṭhato pabbājitassa. rāmaṁ sītāvanubbatāti
yathā dasarathamahārājaputtaṁ rāmaṁ tassa kaniṭṭhā sītā devī tasseva
aggamahesī hutvā taṁ anubbatā patidevatā hutvā appamattā
upaṭṭhāti tathā ahaṁpi vessantaraṁ appamattā upaṭṭhāsinti vadati. tumhe
cāti tumhe ca mayhaṁ maggaṁ datvā sāyaṁ gocaraggahaṇakāle putte
passatha ahañca attano putte passeyyaṁ detha magganti yācati.
atha te devaputtā velaṁ olokentā idāni tassā maggaṁ
dātuṁ velāti ñatvā uṭṭhāya apagacchiṁsu.
tamatthaṁ pakāsento satthā āha
tassā lālappamānāya bahukāruññasaññitaṁ
sutvā nelapatiṁ vācaṁ bāḷā panthā apakkamunti.
tattha nelapatinti na elapatiṁ elapātarahitaṁ visadaṁ madhuravācaṁ.
sā bāḷesu apagatesu assamaṁ agamāsi. tadā ca puṇṇamīuposatho
ahosi. sā caṅkamanakoṭiṁ patvā yesu yesu ṭhānesu
pubbe putte passati tesu tesu ṭhānesu apassantī āha

page number: 443

imamhi naṁ padesamhi puttakā paṁsukuṇṭhitā
paccuggatā maṁ tiṭṭhanti vacchā bālāva mātaraṁ
imamhi naṁ padesamhi puttakā paṁsukuṇṭhitā
paccuggatā maṁ tiṭṭhanti haṁsāvūparipallale
imamhi naṁ padesamhi puttakā paṁsukuṇṭhitā
paccuggātā maṁ tiṭṭhanti assamassāvidūrato
te migā viya ukkaṇṇā samantāmabhidhāvino
ānandino pamuditā vattamānāva kampare
tyajja putte na passāmi jālī kaṇhājinā cubho
chagilīva migī chāpaṁ pakkhī puttāva pañjarā
ohāya putte nikkhamma sihīvāmisagiddhinī
tyajja putte na passāmi jālī kaṇhājinā cubho
idaṁ nesaṁ parakkantaṁ nāgānamiva pabbate
citakā parikiṇṇāyo assamassāvidūrato
tyajja putte na passāmi jālī kaṇhājinā cubho
vālukāyapi okiṇṇā puttakā paṁsukuṇṭhitā
samantāmabhidhāvanti te na passāmi dārake
ye maṁ pure paccudenti araññā dūramāyatiṁ
tyajja putte na passāmi jālī kaṇhājinā cubho
chagilīva migī chāpā paccugantvāna mātaraṁ
dūre maṁ paṭivilokenti te na passāmi dārake

page number: 444

idañca nesaṁ kīḷanaṁ patitaṁ paṇḍuveluvaṁ
tyajja putte na passāmi jālī kaṇhājinā cubho
thanā ca mayhaṁ me pūrā uro ca sampadālibhi
tyajja putte na passāmi jālī kaṇhājinā cubho
uccaṅke me kovicinati thanā mekāva lambati
tyajja putte na passāmi jālī kaṇhājinā cubho
yassā sāyaṇhasamayaṁ puttakā paṁsukuṇṭhitā
uccaṅke me vivattanti te na passāmi dārakā
ayaṁ so assamo pubbe sammajjo paṭibhāti maṁ
tyajja putte na passantyā bhamate viya assamo
kimidaṁ appasaddova assamo paṭibhāti maṁ
kākolāpi na vassanti matā me nūna dārakā
kimidaṁ appasaddova assamo paṭibhāti maṁ
sakuṇāpi na vassanti matā me nūna dārakāti.
tattha nanti nipātamattaṁ. paṁsukuṇṭhitāti paṁsumakkhitā.
paccuggatā manti maṁ paccuggatā hutvā paccuggantuntipi pāṭho.
paccuggantvā icceva attho. ukkaṇṇāti yathā migapotakā
mātaraṁ disvā kaṇṇe ukkhipitvā gīvaṁ pasāretvā mātaraṁ upagantvā
haṭṭhatuṭṭhā samantā abhidhāvino honti. vattamānāva kampareti
vattamānā mātu hadayamaṁsaṁ kampenti viya evaṁ pubbe mama puttā
honti. tyajjāti te ajja na passāmi. chagilīva migī chāpanti

page number: 445

yathā chagilī ca migī ca pañjarasakhātā kulāvakā muttā pakkhī ca
āmisagiddhinī sīhī ca attano chāpaṁ ohāya gocarāya pakkamanti
tathāhaṁ ohāya putte nikkhamantīti vadati. idaṁ nesaṁ parakkantanti
vassāratte sānupabbate nāgānaṁ padavalañjaṁ viya idaṁ nesaṁ kīḷanaṭṭhāne
ādhāvanaparidhāvanaparikkantaṁ paññāyati. citakāti saññitanicitā
vālukapuñjā. parikiṇṇāyoti vippakiṇṇāyo. samantāmabhidhāvantīti
aññesu divasesu samantā abhidhāvanti. paccudentīti
puccuggacchanti. dūramāyatinti dūrato āgacchantiṁ. chagilīva migī
chāpāti attano mātaraṁ disvā chagiliṁ viya migiṁ chāpāti. idañca
nesaṁ kīḷananti hatthīrūpakādīhi kīḷantānaṁ idañca nesaṁ suvaṇṇavaṇṇaṁ
kīḷanaṁ veluvaṁ pariggalitvā patitaṁ. mayhimeti mayhaṁ ime thanā ca
khīrassa pūrā. uro ca sampadālibhīti hadayañca phalati viya.
uccaṅke me vivattantīti mama uccaṅke āvaṭaṭnti parivattanti.
sammajjo paṭibhāti manti sammajjaṭṭhānaṁ viya mama upaṭṭhāsi. tyajjāti
te ajja. apassantyāti apassantiyā mama. bhamate viyāti
kulālacakkaṁ viya bhamati. kākolāti vanakākā. matā nūnāti
addhā matā kenaci nītā bhavissanti. sakuṇāpīti avasesasakuṇā.
matā nūnāti addhā matā bhavissanti.
iti sā vilapantī mahāsattassa santikaṁ gantvā phalapacchiṁ
otāretvā mahāsattaṁ tuṇhimāsinaṁ disvā dārakepassa santike
appassantī āha

page number: 446

kimidaṁ tuṇhībhūtosi api ratteva me mano
kākolāpi na vassanti matā me nūna dārakā
kimidaṁ tuṇhībhūtosa api ratteva me mano
sakuṇāpi na vassanti matā me nūna dārakā
kacci nu me ayyaputta migā khādiṁsu dārake
araññe īrine vivane kena nītā me dārakā
ādū te pahitā dūtā ādū suttā piyaṁvadā
ādū bahino nikkhantā khiddāsu pasutā nute
nevāsaṁ kesā dissanti hatthapādā ca jālino
sakuṇānañca opāto kena nītā me dārakāti.
tattha api ratteva me manoti apica balavapaccūse supinaṁ
passantiyā viya me mano. migāti sīhādayo bāḷamigā. Ōrineti
niroje. vivaneti vivite. ādū teti ādū jetuttaranagare
sivirañño santikaṁ tayā dūtā katvā pesitā. ādū suttāti
anto paṇṇasālaṁ pavisitvā sayitā. ādū bahi noti ādū no
te dārakā khiddāpasutā hutvā bahi nikkhantāti pucchati. nevāsaṁ
kesā dissantīti sāmi vessantara neva tesaṁ kāḷañjanavaṇṇā kesā
dissanti jālavicittā hatthapādā dissanti. sakuṇānañca opātoti
himavantappadese hatthiliṅgasakuṇā nāma atthi tepi upatitvā
ādāya ākāseneva gacchanti tena taṁ pucchāmi kintehi sakuṇehi
nītā ito aññesaṁpi kesañci tesaṁ sakuṇānaṁ viya opāto jāto

page number: 447

akkhāhi kena nītā me dārakāti.
evaṁ vuttepi mahāsatto na kiñci kathesi. atha naṁ sā
deva kasmā mayā saddhiṁ na kathesi ko mama dosoti vatvā āha
idaṁ tato dukkhataraṁ sallaviddho yathā vaṇo
tyajja putte na passāmi jāliṁ kaṇhājinaṁ cubho
idaṁpi dutiyaṁ sallaṁ kampeti hadayaṁ mama
yañca putte na passāmi tvañca maṁ nābhibhāsasi
ajja ce me imaṁ rattiṁ rājaputte na saṁsasi
maññe okkantasantamaṁ pāto dakkhasi no matanti.
tattha idaṁ tato dukkhataranti sāmi vessantara yaṁ mama raṭṭhā
pabbajitāya araññe vasantiyā putte ca apassantiyā dukkhaṁ idaṁ
tava mayā saddhiṁ akathanaṁ mayhaṁ tato dukkhataraṁ tvaṁ hi maṁ aggidaḍḍhaṁ
paṭidahanto viya tālā patitaṁ daṇḍena pothento viya sallena vaṇe
paṭivijjhanto viya tuṇhībhāvena kilamesi. idaṁ hi me hadayaṁ
sallaviddho yathā vaṇo tatheva kampati ceva rujati ca. saṁviddhotipi
pāṭho. sampaṭividdhoti attho. okkantasantamanti apagatajīvitaṁ
maṁ. dakkhasi noti ettha nokāro nipātamatto. kālasseva
mataṁ maṁ passasīti attho.
atha mahāsatto kakkhalakathāya naṁ puttasokaṁ jahāpessāmīti
cintetvā imaṁ gāthamāha
nanu maddī varārohā rājaputtī yasassinī

page number: 448

pāto gatāsi uñchāya kimidaṁ sāyamāgatāti.
tattha kimidaṁ sāyamāgatāti maddi tvaṁ abhirūpā pāsādikā
himavante ca nāma bahū vanacarakā tāpasavijjādharādayo ca vicaranti
ko jānāti kiñci tayā kataṁ tvaṁ pātova gantvā kimidaṁ
sāyamāgacchasi daharakumāre ohāya araññagatitthiyo nāma sassāmikitthiyo
vā assāmikitthiyo evarūpā na honti kā nu kho me dārakānaṁ
pavutti kiṁ vā me sāmiko cintessatīti ettakaṁpi te nāhosi tvaṁ
pātova gantvā candālokena āgacchasi mama duggatabhāvassevesa
dosoti tajjetvā nibbajetvā kathesi.
sā tassa kathaṁ sutvā āha
nanu tvaṁ saddamassosi ye saraṁ pātumāgatā
sīhassa vinadantassa byagghassa ca nikūjitaṁ
ahu pubbanimittaṁ me vicarantyā brahāvane
khaṇitto me hatthā patito uggīvañcāpi aṁsato
tadāhaṁ byatthitā bhītā puthuṁ katvāna añjaliṁ
sabbā disā namassissaṁ api sotthi ito siyā
mā heva no rājaputto hato sīhena dīpinā
dārakā vā parāmaṭṭhā acchakokataracchibhi
sīho byaggho ca dīpī ca tayo bāḷā vane migā
te maṁ pariyāvaruṁ maggaṁ tena sāyamhi āgatāti.
tattha ye saraṁ pātunti ye pānīyaṁ pātuṁ imaṁ saraṁ āgatā.

page number: 449

byagghassa cāti byagghassa ca aññesañca hatthiādīnaṁ catuppadānañceva
sakuṇasaṁghassa ca nikūjitaṁ ekaninnādaṁ saddaṁ kiṁ tvaṁ vassosīti
pucchati. so pana mahāsattena puttānaṁ dinnavelāya saddo
ahosi. ahu pubbanimittanti deva imassa me dukkhassa
anubhavanatthāya pubbanimittaṁ ahosi. uggīvanti aṁsakūṭe pacchilagganakaṁ.
puthunti visuṁ visuṁ sabbā dasadisā namassissaṁ. mā heva noti amhākaṁ
rājaputto sīhādīhi hato mā hotu dārakā acchādīhi parāmaṭṭhā
mā hontūti patthayantī namassissaṁ. te maṁ pariyāvaruṁ magganti sāmi
ahaṁ imāni ca bhiṁsanakāni mahantāni dussupino ca me diṭṭho ajja
sakālasseva āgamissāmīti phalitarukkhe aphale viya aphale ca phalite
viya passāmi kicchena phalāphalāni gahetvā giridvāraṁ sampāpuṇituṁ
asakkontī atha te sīhādayo maṁ disvā maggaṁ paṭipāṭiyāva rumhitvā
aṭṭhaṁsu tena sāyaṁ āgatamhi khamāhi me sāmīti vadati.
mahāsatto tāya saddhiṁ ettakameva kathaṁ vatvā yāva
aruṇuggamanā na kiñci kathesi. ito paṭṭhāya maddī nānappakāraṁ
vilapantī āha
ahaṁ patiñca putte ca ācariyamiva māṇavo
anuṭṭhitā divārattiṁ jaṭinī brahmacārinī
ajināni paridahitvā vanamūlaphalahāriyā
vicarāmi divārattiṁ tumhaṁ kāmā hi puttakā
idaṁ suvaṇṇahāliddaṁ ābhataṁ paṇḍuveluvaṁ

page number: 450

rukkhapakkāni cāhāsiṁ ime vo puttakīḷanā
idaṁ muḷālivattakaṁ sālukaṁ jiñjarodakaṁ
bhuñja khuddena saṁyuttaṁ saha puttehi khattiya
padumaṁ jālino dehi kumudaṁ pana kumāriyā
māline passa naccante siviputtāni avhaya
tato kaṇhājinā yāti nisāmehi rathesabha
mañjussarāya vagguyā assamaṁ upagacchantiyā
samānasukhadukkhamhā raṭṭhā pabbājitā ubho
api siviputte passesi jāliṁ kaṇhājinaṁ cubho
samaṇe brāhmaṇe nūna brahmacariyaparāyane
ahaṁ loke abhisasiṁ sīlavante bahussute
tyajja putte na passāmi jāliṁ kaṇhājinaṁ cubhoti.
tattha ācariyamiva māṇavoti vattasampanno antevāsiko
ācariyaṁ viya paṭijaggati. anuṭṭhitāti pāricariyāya uṭṭhānena
anuṭṭhitā appamattā hutvā paṭijaggāmi. tumhaṁ kāmāti tumhākaṁ
kāmena tumhe patthayanti. puttakāti kumāre ālapantī paridevati.
suvaṇṇahāliddanti puttakā ahaṁ tumhākaṁ nahāpanatthāya
suvaṇṇavaṇṇaṁ hāliddaṁ nissadāyaṁ ghaṁsitvā ādāya āgatā.
paṇḍuveluvanti kīḷanatthāya ca vo idaṁ suvaṇṇavaṇṇaṁ veluvapakkaṁpaṁ mayā
ābhataṁ. rukkhapakkānīti tumhākaṁ kīḷanatthāya aññānipi manāpāni
kukhaphalāni āhāsiṁ. ime voti puttakā ime vo kīḷanāti

page number: 451

vadati. mūḷālivattakanti mūḷālikaṇḍalikaṁ. sālukanti idaṁ
uppalādisālukampi me bahu ābhataṁ. jiñjarodakanti siṁghāṭakaṁ.
bhuñjāti idaṁ sabbaṁ khuddakamadhunā saṁyuttaṁ puttehi saddhiṁ bhuñjāti
paridevati. siviputtāni avhayāti sāmi sivirāja paṇṇasālāya
sayāpitaṭṭhānato siṁghaṁ putte pakkosi. api siviputte pasaṁsesīti
sāmi sivirāja api putte passasi sace passasi me dassehi mā maṁ
ativiya kilamehi. abhisasinti tumhākaṁ puttadhītaro mā passathāti
evaṁ nūna akkosiṁ.
evaṁ vilapamānāyapi tāya saddhiṁ mahāsatto na kiñci kathesi.
sā tasmiṁ akathente kampamānā candālokena attano putte
vicinantī yesu yesu jambukā rukkhādīsu ṭhānesu te pubbe kīḷiṁsu
tāni tāni sabbāni ṭhānāni patvā paridevantī āha
ime te jambukā rukkhā vedisā sindhuvāritā
vividhāni rukkhajātāni te kumārā na dissare
assatthā panasā ceme nigrodhā ca kapitthanā
vividhāni phalajātāni te kumārā na dissare
ime tiṭṭhanti ārāmā ayaṁ sītūdakā nadī
yatthassu pubbe kīḷiṁsu te kumārā na dissare
vividhāni pupphajātāni asmiṁ uparipabbate
yānassu pubbe dhāriṁsu te kumārā na dissare
vividhāni phalajātāni asmiṁ uparipabbate

page number: 452

yānassu pubbe bhuñjiṁsu te kumārā na dissare
ime no hatthikā assā balibaddā ca no ime
yehissu pubbe kīḷiṁsu te kumārā na dissareti.
tattha ime no hatthikā assāti sā pabbatupari dārake
gavesantī adisvā paridevamānā tato oruyha puna assamapadaṁ
āgantvā tattha te upadhārentī tesaṁ kīḷanabhaṇḍakāni disvā evamāha.
athassā paridevanasaddena ceva padasaddena ca migapakkhino caliṁsu.
sā te disvā āha
ime sāmā sasolūkā bahukā kadalīmigā
yehissu pubbe kīḷiṁsu te kumārā na dissare
ime haṁsā ca koñcā ca mayūrā citrapekhunā
yehissu pubbe kīḷiṁsu te kumārā na dissareti.
tattha sāmāti khuddakā sāmavaṇṇamigā. sasolūkāti sasā
ca vanaulūkā ca.
sā assamapade piyaputte adisvā tato nikkhamitvā
pupphavanaghaṭaṁ pavisitvā taṁ taṁ ṭhānaṁ oloketvā āha
imā tā vanagumbāyo pupphitā sabbakālikā
yatthassu pubbe kīḷiṁsu te kumārā na dissare
imā tā pokkharaṇī rammā cakkavākūpakūjitā
maṇḍālakehi sañsannā padumuppalakehi ca
yatthassu pubbe kīḷiṁsu te kumārā na dissareti.

page number: 453

tattha vanagumbāyoti vanamālāgumbāva. sā kacthaci putte
adisvā puna mahāsattassa santikaṁ āgantvā taṁ dummukhaṁ nisinnaṁ
disvā āha
na te kaṭṭhāni bhinnāni na te udakamābhataṁ
aggipi te na hāsito kinnu mandova jhāyasi
piyo piyena saṅgamma samohaṁ byapahaññati
tyajja putte na passāmi jāliṁ kaṇhājinaṁ cubhoti.
tattha na hāsitoti na jalito. idaṁ vuttaṁ hoti sāmi tvaṁ
pubbe kaṭṭhāni bhindasi udakaṁ āharitvā ṭhapesi aṅgārakapalle
aggiṁ karosi ajja etesu ekaṁpi akatvā kinnu mandova jhāyasi
tava kiriyā mayhaṁ na ruccati. piyo piyenāti vessantaro mayhaṁ
piyo ito me piyataro natthi iminā me piyena saṅgamma
sammāgantvā pubbe samohaṁ byapahaññati dukkhaṁ vigacchati ajja pana me
imaṁ passantiyāpi soko na vigacchati kinnu kho kāraṇanti.
tyajjāti hotu diṭṭhaṁ me kāraṇaṁ te ajja putte na passāmi tena
me imaṁ passantiyāpi soko na vigacchatīti.
tāya evaṁ vuttepi mahāsatto tuṇhībhūtova nisīdi. sā
tasmiṁ akathente sokasallasamappitā pahatakukkuṭī viya kampamānā puna
paṭhamaṁ vicaraṇaṭṭhānāni vicaritvā mahāsattassa santikaṁ paccāgantvā
āha
na kho no deva passāmi yena te nīhaṭā matā

page number: 454

kākolāpi na vassanti matā me nūna dārakā
na kho no deva passāmi yena te nīhaṭā matā
sakuṇāpi na vassanti matā me nūna dārakāti.
tattha na kho noti deva na kho amhākaṁ putte passāmi.
yena te nīhaṭā matāti kenaci tesaṁ nīhaṭabhāvaṁpi na jānāmīti
adhippāyeneva āha.
tāya evaṁ vuttepi mahāsatto na kiñci kathesi. sā
puttasokena phuṭṭhā putte upadhārentī tatiyavāraṁ tāni tāni ṭhānāni
vātavegena vicari. tāya kira ekarattiṁ vicaritaṭṭhānaṁ uparigayhamānaṁ
paṇṇarasayojanamaggaṁ ahosi. atha ratti vibhāyi. aruṇodayo
jāto. sā punāgantvā mahāsattassa santike ṭhitā paridevi.
tamatthaṁ pakāsento satthā āha
sā tattha paridevitvā pabbatāni vanāni ca
punadevassamaṁ gantvā sāmikassanti rodati
na kho no deva passāmi yena te nīhaṭā matā
kākolāpi na vassanti matā me nūna dārakā
na kho no deva passāmi yena te nīhaṭā matā
sakuṇāpi na vassanti matā me nūna dārakā
na kho no deva passāmi yena te nīhaṭā matā
vicarantī rukkhamūlesu pabbatesu guhāsu ca
iti maddī varārohā rājaputtī yasassinī

page number: 455

bāhā paggayha kanditvā tattheva patitā chamāti.
tattha sāmikassanti rodatīti bhikkhave sā maddī tattha
vaṅkatapabbatakucchiyaṁ sānupabbatāni ca vanagahanāni ca vicarantī paridevitvā
punāgantvā sāmikaṁ nissāya tassa santike ṭhitā puttānaṁ atthāya
rodanti na kho noti ādīni vadantī paridevatīti attho. iti
maddī varārohāti bhikkhave evaṁ sā uttanamarūpadharā varārohā maddī
rukkhamūlādīsu vicarantī dārake adisvā nissaṁsayaṁ matā bhavissantīti
bāhā paggayha kanditvā tattheva vessantarassa pādamūle
chinnasuvaṇṇakadalī viya chamāyaṁ patati.
atha mahāsatto matā maddīti saññāya kampamāno aṭṭhāne
videse matā maddī sace hissā jetuttaranagare kālakiriyā bhavissati
mahanto parihāro abhavissa dve raṭṭhāni caleyyuṁ. ahaṁ pana
araññe ekakova kinnukho karissāmīti uppannabalavasokopi satiṁ
paccupaṭṭhapetvā jānissāmi tāvāti uṭṭhāya hadaye dakkhiṇahatthaṁ
ṭhapetvā santāpapavuttiṁ ñatvā kamaṇḍalunā udakaṁ āharitvā sattamāse
kāyasaṁsaggaṁ anāpannapubbopi balavasokena attano pabbajitabhāvaṁ
sallakkhetuṁ asakkonto assupuṇṇehi nettehi tassā sīsaṁ
ukkhipitvā ūrūsu ṭhapetvā udakena paripphositvā mukhañca hadayañca
parimajjanto nisīdi. maddīpi kho thokaṁ vītināmetvā satiṁ
paṭilabhitvā hirottappaṁ paccupaṭṭhapetvā vuṭṭhāya mahāsattaṁ vanditvā
sāmi vessantara dārakā te kuhiṁ gatāti pucchi. so āha devi

page number: 456

ekassa brāhmaṇassa dāsatthāya mayā dinnāti.
tamatthaṁ pakāsento satthā āha
tmajja pattaṁ rājaputtiṁ udakenābhisiñcitha
assaṭṭhaṁ naṁ viditvāna atha naṁ etamabravīti.
tattha tmajja pattanti attayo santikaṁ pattaṁ. pādamūle
patitvā visaññībhūtanti attho. etamabravīti etaṁ ekassa me
brāhmaṇassa dāsatthāya dinnāti vacanaṁ abravīti.
tato tāya deva putte brāhmaṇassa datvā mama sabbarattiṁ
paridevitvā vicarantiyā kinnācikkhasīti vutte mahāsatto āha
ādiyeneva te maddi dukkhaṁ nakkhātumicchissaṁ
daliddo yācako vuḍḍho brāhmaṇo gharamāgato
tassa dinnā mayā puttā maddi mā bhāyi assasa
maṁ passa maddi mā putte mā bāḷhaṁ paridevayi
lacchāma putte jīvantā arogā ca bhavāmhase
putte pasuñca dhaññañca yañca aññaghare dhanaṁ
dajjā sappuriso dānaṁ disvā yācakamāgate
anumodāhi me maddi puttake dānamuttamanti.
tattha ādiyenevāti ādikena. idaṁ vuttaṁ hoti sace te ahaṁ
ādito paṭṭhāya etamatthaṁ ācikkhissaṁ. taṁ sutvā tava sokaṁ
saṇṭhāretuṁ asakkontiyā hadayaṁ phaleyya. tasmā ādiyeneva te
maddi dukkhaṁ na akkhātumicchissaṁ. gharamāgatoti idaṁ amhākaṁ

page number: 457

vasanaṭṭhānaṁ āgato. arogā ca bhavāmhaseti yathā tathā mayaṁ
arogā homa jīvamānā avassaṁ putte brāhmaṇena nītepi
passissāmāti vadati. yañca aññaghare dhananti yaṁ aññaghare
saviññāṇakāviññāṇakadhanaṁ. dajjā sappuriso dānanti sappuriso uttamatthaṁ
patthento uraṁ bhinditvā hadayamaṁsaṁpi gahetvā dānaṁ dadeyyāti.
maddī āha
anumodāmi te deva puttake dānamuttamaṁ
datvā cittaṁ pasādehi bhiyyo dānaṁ dado bhava
yo tvaṁ maccherabhūtesu manussesu janādhipa
brāhmaṇassa adā dānaṁ sivīnaṁ raṭṭhavaḍḍhanoti.
tattha anumodāmi teti dasamāse kucchiyā dhāretvā vijāyitvā
divasassa dvitikkhattuṁ nahāpetvā pāyetvā bhojetvā ure
nipajjāpetvā paṭijaggi te puttakesu bodhisattena dinnesu sayaṁ pattiṁ
anumodanti evamāha. iminā kāraṇena jānitabbaṁ pitāva dārakānaṁ
sāmikoti. bhiyyo dānaṁ dado bhavāti mahārāja uttariṁpi punappunaṁ
dānaṁ dāyakova hohīti sudinnante dānaṁ cittaṁ pasādehi yo tvaṁ
maccherabhūtesu sattesu piyaputte adāsīti.
evaṁ vuttepi mahāsatto maddi kinnāmetaṁ kathesi sace hi
mayā putte datvā cittaṁ pasādetuṁ nābhavissa imāni me acchariyāni
nappavatteyyunti sabbāni paṭhavininnāditādīni kathesi. tato maddī
tāneva acchariyāni pakittetvā dānaṁ anumodantī āha

page number: 458

ninnāditā te paṭhavī saddo te tidivaṅgato
samantā vijjutā āgū girīnaṁva paṭissutāti.
tattha vijjutā āgūti akālavijjulatā himavantappadese samantā
nicchariṁsu. girīnaṁva paṭissutāti girīnaṁ paṭissutasaddā viya viravā
upaṭṭhahiṁsu
tassa te anumodanti ubho nāradapabbatā
indo ca brahmā ca pajāpati ca somo yamo vessavaṇṇo ca rājā
sabbe devā anumodandi tāvatiṁsā saindakā
iti maddī varārohā rājaputtī yasassinī
vessantarassa anumodi puttake dānamuttamanti.
tattha nāradapabbatāti imepi te dve devanikāyā attano
vimānadvāre ṭhitāva sudinnaṁ vata te dānanti anumodanti. tāvatisā
saindakāti indajeṭṭhakā tāvatiṁsāpi devā te dānaṁ anumodanti.
evaṁ mahāsattena attano dāne vaṇṇite tameva vatthaṁ parivattitvā
mahārāja vessantara sudinnaṁ te dānanti. maddīpi kho tatheva dānaṁ
vaṇṇetvā anumodamānā nisīdi. tena satthā iti maddī varārohāti
gāthamāha
maddīpabbaṁ niṭṭhitaṁ.
evantesu aññamaññaṁ sammodanīyaṁ kathaṁ kathentesu sakko
devarājā cintesi ayaṁ vessantaramahārājā hiyyo jūjakassa paṭhaviṁ
unnādetvā dārake adāsi idāni naṁ koci hīnapuriso upasaṅkamitvā

page number: 459

sabbalakkhaṇasampannaṁ sīlavatiṁ maddiṁ yācitvā rājānaṁ ekakaṁ katvā
maddiṁ gahetvā gaccheyya tato esa anātho nippaccayo bhaveyya
yannūnāhaṁ brāhmaṇavaṇṇena naṁ upasaṅkamitvā maddiṁ yācitvā pāramikūṭaṁ
gāhāpetvā kassaci avisajjanīyaṁ katvā puna taṁ tasseva datvā
āgamissāmīti. so suriyuggamanavelāyaṁ tassa santikaṁ agamāsi.
tamatthaṁ pakāsento satthā āha
tato ratyā vivasane suriyassuggamanaṁ pati
sakko brāhmaṇavaṇṇena pāto nesaṁ adissathāti.
tattha pāto nesaṁ adissathāti pātova nesaṁ dvinnaṁ janānaṁ
paññāyamānarūpo purato aṭṭhāsi. ßēhatvā ca pana paṭisanthāraṁ
karonto āha
kacci nu bhoto kusalaṁ kacci bhoto anāmayaṁ
kacci uñchena yāpetha kacci mūlaphalā bahū
kacci ḍaṁsā ca makasā appameva siriṁsapā
vane bāḷamigākiṇṇe kacci hiṁsā na vijjatīti.
evaṁ vuttepi mahāsatto tena saddhiṁ paṭisanthāraṁ karonto
āha
kusalañceva no brahme atho brahme anāmayaṁ
atho uñchena yāpema atho mūlaphalā bahū
atho ḍaṁsā ca makasā appameva siriṁsapā
vane bāḷamigākiṇṇe hiṁsā mayhaṁ na vijjati

page number: 460

satta no māse vasataṁ araññe jīvisokinaṁ
idaṁpi dutiyaṁ passāma brāhmaṇaṁ devavaṇṇinaṁ
ādāya veluvaṁ daṇḍaṁ dhārentaṁ ajinakkhipaṁ
svāgatante mahābrahme atho te adurāgataṁ
anto pavisa bhaddante pāde pakkhālayassu te
tiṇḍukāni piyālāni madhuke kāsamāriyo
phalāni khuddakappāni bhuñja brahme varaṁ varaṁ
idaṁpi pānīyaṁ sītaṁ ābhataṁ girigabbharā
tato piva mahābrahme sace tvaṁ abhikaṅkhasīti.
evaṁ tena saddhiṁ paṭisanthāraṁ katvā mahāsatto āha
atha tvaṁ kena vaṇṇena kena vā pana hetunā
anuppattosi brahāraññaṁ taṁ me akkhāhi pucchitoti.
iti so tassa āgamanakāraṇaṁ pucchi. atha naṁ sakko mahārāja
ahaṁ mahallako idhāgacchanto tava bhariyaṁ maddiṁ yācituṁ āgatomhi
taṁ me dehīti vatvā gāthamāha
yathā vārīvaho pūro sabbakālaṁ na khīyati
evantaṁ yācitāgacchiṁ bhariyaṁ me dehi yācitoti.
avaṁ vuttepi mahāsatto hiyyo me brahmaṇassa dārakā dinnā
ahaṁ araññe ekakova hutvā kathante maddiṁ dassāmīti avatvā
pasāritahatthe sahassatthavikaṁ ṭhapento viya asajjitvā avajjitvā
anolīnamānaso hutvā giriṁ unnādento viya imaṁ gāthamāha

page number: 461

dadāmi na vikampāmi yaṁ maṁ yācasi brāhmaṇa
santaṁ nappaṭiguyhāmi dāne me ramate manoti.
tattha sanataṁ nappaṭiguyahāmīti saṁvijjamānaṁ na niguyhāmi.
evañca pana vatvā mahāsatto sīghameva kamaṇḍalunā udakaṁ
āharitvā udakaṁ brāhmaṇassa hatathe pātetvā piyabhariyaṁ
brāhmaṇassa adāsi. taṁkhaṇaññeva heṭṭhāvuttappakārāni sabbāni
acchariyāni pāturahesuṁ.
tamatthaṁ pakāsento satathā āha
maddiṁ hatthe gahetvāna udakassa kamaṇḍaluṁ
brāhmaṇassa adā dānaṁ sivīnaṁ vaṭṭhavaḍḍhano
tadāsi yaṁ bhiṁsanakaṁ tadāsi lomahaṁsanaṁ
maddiṁ pariccajantassa medanī samakampatha
nevassa maddī bhakuṭī na sandhīyati na rodati
pekkhatevassa tuṇhiyā esa jānāti yaṁ varanti.
tattha vadā dānanti ambho brāhmaṇa madditopi me sataguṇena
sahassahaguṇena satasahassaguṇena sabbaññutañāṇameva piyataraṁ idaṁ
me dānaṁ sabbaññutañāṇapaṭivedhassa paccayo hotūti vatvā dānaṁ
adāsi.
vuttampi cetaṁ
jāliṁ kaṇhājinaṁ dhītaṁ maddiṁ deviṁ patibbataṁ
cajjamāno na cintesiṁ bodhiyāyeva kāraṇā

page number: 462

na me dessā ubho puttā maddī devī nāppiyā
sabbaññutaṁ piyaṁ mayhaṁ tasmā piye adāsahanti.
tattha samakampathāti paṭhavī udakapariyantaṁ katvā kampittha.
nevassa maddī bhakuṭīti bhikkhave tasmiṁ khaṇe maddiyā mahallakabrāhmaṇassa
maṁ rājā detīti kodhavasena mukhe bhakuṭīpi nāhosi.
na sandhīyati na rodatīti sāmikimaṁ olokesīti neva maṅku ahosi na
akkhīni pūretvā rodati. atha jo tuṇhiyā hutvā mādisaṁ
itthīratanaṁ dadamāno na nikkāraṇā dassati. esova yaṁ varaṁ
jānātīti phullapadumavaṇṇaṁ assa mukhaṁ pekkhateva olokiyamānā
ṭhitāti attho.
atha mahāsatto kīdisā maddīti tassā mukhaṁ olokesi.
sā kiṁ maṁ deva mukhaṁ olokesīti vatvā sīhanādaṁ nadantī imaṁ
gāthamāha
komārī yassāhaṁ bhariyā sāmiko mama issaro
yassicche tassa maṁ dajjā vikkīṇeyya haneyya vāti.
tattha yassāti yassa tavāhaṁ komāriyā bhariyā so tvañceva
mama sāmiko issaro ca nāma āsi yassicchati tassa vā dadeyya
dhanena vā atthe sati maṁ vikkīṇeyya maṁsena vā atthe sati
haneyya tasmā yaṁ vo ruccati taṁ karotha nāhaṁ kujjhāmīti.
atha sakko tesaṁ paṇītajjhāsayaṁ viditvā tassa thutiṁ akāsi.
tamatthaṁ pakāsento satthā āha

page number: 463

tesaṁ saṅkappamaññāya devindo etadabravi
sabbe jitā te paccuhā ye dibbā ye ca mānusā
ninnāditā te paṭhavī saddo te tidivaṅgato
samantā vijutā āgū girīnaṁ patissutā
tassa te anumodanti ubho nāradapabbatā
indo ca brahmā ca pajāpati ca
somo yamo vessavaṇṇo ca rājā
sabbe devā anumodanti dukkaraṁ hi karoti so
duddadaṁ dadamānānaṁ dukkaraṁ kammakubbataṁ
asanto nānukubbanti sataṁ dhammo duranvayo
tasmā satañcā satañca nānā hoti ito gati
asanto nirayaṁ yanti santo saggaparāyanā
yametaṁ kumāre adadā bhariyaṁ adadā vane vasaṁ
brahmayānamanokkamma sagge te taṁ vipaccatūti.
tattha paccuhāti paccathikā. dibbāti dibbasampattipaṭibāhakā.
mānusāti manussasampattipaṭibāhakā. ke pana teti
macchariyadhammā te sabbe puttadāraṁ dentena mahāsattena jitā.
tenāha sabbe jitā te paccuhāti. dukkaraṁ hi karoti soti so
vessantaro rājā ekakova araññe vasanto bhariyaṁ brāhmaṇassa
dento dukkaraṁ karotīti evaṁ te sabbe devā anumodantīti vadati.
yametanti gāthaṁ anumodanaṁ karonto āha. vane vasanti vane

page number: 464

vasanto. brahmayānanti seṭṭhayānaṁ tividho hi sucaritadhammo evarūpo
ca dānadhammo ariyamaggassa paccayo hotīti brahmayānanti vuccati.
tasmā yantaṁ idaṁ ajja dānaṁ dadato nipphannaṁ brāhmayānaṁ apāyabhūmiṁ
anokkamitvā. sagge te taṁ vipaccatūti vipākapariyosāneva
sabbaññutañaṇassa dāyakaṁ hotūti.
evamassa sakko anumodanaṁ katvā idāni mayā idheva papañcaṁ
akatvā imaṁ imasseva datvā gantuṁ vaṭṭatīti cintetvā āha
dadāmi bhoto bhariyaṁ maddiṁ sabbaṅgasobhaṇaṁ
tavañceva maddiyā channo maddī ca patinā saha
yathā payo ca saṅkho ca ubho samānavaṇṇino
evaṁ tuvañca maddī ca samānamanacetasā
avaruddhettha araññasmiṁ ubho sammatha assame
khattiyā gottasampannā sujātā mātupetito
yathā puññāni kayirātha dadantā aparāparanti.
tattha channoti anurūpo. ubho samānavaṇṇinoti samānavaṇṇā
ubhopi parisuddhāyeva. samānamanacetasāti ācārādīhi
samānena manasaṁkhātena cetasā samannāgatā. avaruddhetthāti raṭṭhato
pabbājitā hutvā ettha araññe vasatha. yathā puññānīti yathā
jetuttaranagare vo bahūni puññāni katāni hiyyo puttānaṁ ajja
bhariyāya dānavasenapi katānīti ettakeneva paritosaṁ akatvā tato
uttariṁpi aparāparaṁ dadantā yathānurūpāni puññāni kareyyātha yevāti.

page number: 465

atha sakko mahāsattassa maddiṁ paṭicchādetvā varaṁ dātuṁ
attānaṁ ācikkhanto āha
sakkohamassami devindo āgatosmi tavantike
varaṁ varassu rājisi vare aṭṭha dadāmi teti.
kathento kathentoyeva dibbattabhāvena jalanto taruṇasuriyo
viya ākāse aṭṭhāsi.
tato bodhisatto varaṁ gaṇhanto āha
varañce me ado sakka sabbabhūtānamissara
pitā maṁ anumodeyya ito pattaṁ sakaṁ gharaṁ
āsanena nimanteyya paṭhametaṁ varaṁ vare
purisassa vadhaṁ na roceyyaṁ api kibbisakārakaṁ
vajjaṁ vadhamhā moceyyaṁ dutiyetaṁ varaṁ vare
ye vuḍḍhā ye ca daharā ye ca majjhimaporisā
mameva upajīveyyuṁ tatiyetaṁ varaṁ vare
paradāraṁ na gaccheyyaṁ sadārapasuto siyaṁ
thīnaṁ vasaṁ na gaccheyyaṁ catutthetaṁ varaṁ vare
putto me sakka jāyetha so ca dīghāyuko siyaṁ
dhammena jine paṭhaviṁ pañcametaṁ varaṁ vare
tato ratyā vivasane suriyassuggamanaṁ pati
dibyā bhakkhā pātubhaveyyuṁ chaṭṭhametaṁ varaṁ vare
dadato me na khīyetha datvā nānutappeyyahaṁ

page number: 466

dadaṁ cittaṁ pasādeyyaṁ sattametaṁ varaṁ vare
ito vimuccamānāhaṁ saggagāmī visesagū
anibbattī tato assaṁ aṭṭhametaṁ varaṁ vareti.
tattha anumodeyyāti sampaṭiccheyya na kujjheyya. ito
pattanti imamhā araññā sakaṁ gharaṁ anuppattaṁ. āsanenāti
rājāsanena rajjaṁ me detūti vadati. api kibbisakārakanti rājā
hutvā rājāparādhikaṁpi vajjhaṁ vadhamhā moceyyaṁ evarūpassapi me vadho
nāma mā ruccatu. mameva upajīveyyunti sabbe te mamaññeva
upajīveyyuṁ. dhammena jineti dhammena jinetu samena rajjaṁ kāretūti
attho. visesagūti visesagamano hutvā tusitapure nibbattī homīti
vadati. anibbattī tato assanti tato tusitabhavanato cavitvā
manussattaṁ āgatova punabbhaveva anibbattī assaṁ sabbaññutaṁ
pāpuṇeyyanti vadati.
tamatthaṁ pakāsento satthā āha
tassa taṁ vacanaṁ sutvā devindo etadabravi
aciraṁ vata te tāto pitā taṁ daṭṭhumessatīti.
tattha daṭṭhumessatīti mahārāja tava pītā acireneva taṁ
passitukāmo hutvā idhāgamissati āgantvā ca pana te setacchattaṁ
datvā jetuttaranagarameva nessati sabbe te manorathā
matthakampāpunisasanti mā cintayi appamatto hohi mahārājāti.
evaṁ mahāsattassa ovādaṁ datvā sakko sakaṭṭhānameva gato.

page number: 467

tamatthaṁ pakāsento satthā āha
idaṁ vatvāna maghavā devarājā sujampati
vessantare varaṁ datvā saggakāyaṁ apakkamīti.
tattha vessantareti vessantarassa. apakkamīti gato
anuppattoyevāti.
sakkapabbaṁ niṭṭhitaṁ.
tadā bodhisatto ca maddī ca sammodamānā sakkadattiye
assame vasiṁsu. atha jūjakopi kumāre gahetvā saṭṭhīyojanamaggaṁ
paṭipajji. devatā kumārānaṁ ārakkhamakariṁsu. jūjakopi suriye
atthaṅgamite kumāre gacche bandhitvā bhūmiyaṁ nipajjāpetvā sayaṁpi
caṇḍavāḷamigabhayena rukkhaṁ āruyha sākhāviṭapassabbhantare sayati.
tasmiṁ khaṇe eko devaputto vessantaravaṇṇenāgantvā atha
ekādevadhītā maddīvaṇṇenāgantvā dve kumāre mocetvā tesaṁ
hatthapāde sambāhitvā nahātvā maṇḍetvā dibbabhojanaṁ
bhuñjāpetvā sabbālaṅkārena alaṅkaritvā dibbasayane sayāpetvā yāva
aruṇuggamanakāle puna bandhākāreneva nipajjāpetvā antaradhāyanti.
evaṁ te devatāsaṅgahena arogā hutvā gacchanti. etāya rattiyā
vibhātāya rukkhā oruyha mukhodakaṁ dantakaṭṭhaṁ khāditvā so phalāphalaṁ
paribhuñjitvā tadā jūjako dve dārake gahetvā ekamaggaṁ gantvā
kāliṅgaraṭṭhaṁ gacchāmīti cintetvā gantvā dve magge disvā ekaṁ
maggaṁ kāliṅgaraṭṭhaṁ ekaṁ maggaṁ jetuttaranagarancāti devatāvigahito hutvā

page number: 468

kāliṅgaraṭṭhamaggaṁ pahāya ekamaggaṁ jetuttaranagaraṁ disvā ayaṁ kāliṅgaraṭṭhaṁ
gamanamaggoti saññāya dve dārake ānesi. kāliṅgaraṭṭhaṁ
gacchāmīti giriduggānaṁ pabbatapādaṁ atikkamma aḍḍhamāsena
jetuttaranagaraṁ sampatto.
taṁ divasaṁ paccūsakāle sañjayo sivimahārājā supinaṁ passi.
evarūpopi supino ahosi rañño mahāvinicchaye nisinnassa eko
puriso kaṇho dve padumāni āharitvā rañño hatthe ṭhapesi.
rājā tāni gahetvā dvīsu kaṇṇesu pilandhati tesaṁ reṇū bhassitvā
rañño ure patanti. so pabujjhitvā pātova supinapāṭhake
brāhmaṇe pakkosāpetvā rājā pucchi. te brāhmaṇā
cirappavuṭṭhā te deva bandhavā āgamissantīti byākariṁsu taṁ sutvā rājā
tuṭṭho te uyyojetvā pātova sīsaṁ nhātvā nānaggarasabhojanaṁ
bhuñjitvā sabbābharaṇālaṅkārehi attānaṁ aliṅkaritvā mahāvinicchaye
nisīdi. devatā brāhmaṇaṁ dvīhi kumārehi saddhiṁ ānetvā
rājaṅgaṇe ṭhapayiṁsu. tasmiṁ khaṇe rājā maggaṁ olokento dve kumāre
disvā āha
kassetaṁ mukhamābhāti hemaṁvuttattamagginā
nikkhaṁva jātarūpassa ukkāmukhapahaṁsitaṁ
ubho sadisapaccaṅgā ubho sadisalakkhaṇā
jālissa sadiso eko ekā kaṇhājinā yatha
sīhā vilāva nikkhantā ubho sampattirūpakā

page number: 469

jātarūpamayāyeva ime dissanti dārakāti.
tattha vuttattamaggināti uttattaṁ agginā. sīhā vilāva
nikkhantāti suvaṇṇaguhātova nikkhantasīho viya.
evaṁ rājā tīhi gāthāhi kumāre vaṇṇetvā ekaṁ amaccaṁ
byattaṁ susikkhitaṁ āṇāpesi gaccha tvaṁ brāhmaṇaṁ dvīhi dārakehi
saddhiṁ ānehīti. so taṁ sutvā uṭṭhāya vegena gantvā brāhmathaṁ
davīhi dārakehi saddhiṁ ānetvā rañño dassesi. atha rājā
brāhmaṇaṁ pucchanto āha
kuto nu tvaṁ bhāradvāja ime ānesi dārake
ajja raṭṭhamanuppa kuto āgacchasi brāhmaṇāti.
jūjako āha
mayhante dārakā deva dinnā cittena sañjaya
ajja paṇṇarasā rattī yato laddhā me dārakāti.
taṁ sutvā rājā sañjayo āha
kena vācāya peyyena sammā ñāyena saddahe
ko te taṁ dānamadadā puttake dānamuttamanti.
tattha dinnā cittenāti tuṭṭhena pasannena. ajja paṇṇarasā
rattīti mayā imesaṁ laddhadivasato paṭṭhāyayeva ajja paṇṇarasā
rattīti vadati. tattha kena vācāya peyyenāti brāhmaṇa kena
piyavacanena te tayā laddhā. sammā ñāyena saddaheti musāvādaṁ akatvā
sammādeva ñāyena kāraṇena amhe saddahāpeyyāsi. puttaketi

page number: 470

attano piyaputtake uttamaṁ dānaṁ katvā ko te etaṁ adadā.
jūjako āha
yo yācataṁ patiṭṭhāsi bhūtānaṁ dharaṇīriva
so me vessantaro rājā puttedāsi vane vasaṁ
yo yācataṁ gati āsi savantīnaṁva sāgaro
so me vessantaro rājā puttedāsi vane vasanti.
tattha patiṭṭhāsīti patiṭṭhā āsi
taṁ sutvā amaccā vessantaraṁ garahamānā āhaṁsu
dukkaṭaṁ vata bho raññā saddhena gharamesinā
kathaṁ nu puttake dajjā araññe avaruddhako
imaṁ bhonto nisāmetha yāvantettha samāgatā
kathaṁ vessantaro rājā puttedāsi vane vasaṁ
dāsaṁ dāsiñca so dajjā assaṁ vāssatarīrathaṁ
hatthiñca kuñjaraṁ dajjā kathaṁ nu puttake dajjā
suvaṇṇaṁ rajataṁ silaṁ muttā veḷuriyāmaṇi
pabāḷaratanaṁ dajjā kathaṁ so dajjā dāraketi.
tattha saddhenāti bho saddhenāpi saddhāya sampannenapi satā.
gharamesināti gharāvāsaṁ vasantena raññā idaṁ dukkaṭaṁ vata ayuttaṁ vata
kataṁ. avaruddhakoti raṭṭhā pabbājito vessantaro araññe
vasanto. imaṁ kontoti bhonto nagaravāsino yāvanto ettha samāgatā
sabbe imaṁ nisāmetha upadhāretha kathaṁ nāmeso attano puttake

page number: 471

dāse katvā ādāsi kena nāmena evarūpaṁ katapubbanti
adhippāyenevamāhaṁsu. dajjāti dāsādīsu yaṁkiñci dhanaṁ detu. kathaṁ so
dajjā dāraketi ime pana dārake kena kāraṇena adāsīti āhaṁsu.
taṁ sutvā kumāro pitu garahaṁ asahanto vātābhihatassa
sineruno attano bāhunā upatthambhento viya imaṁ gāthamāha
yassa nāssa ghare dāso asso vāssatarīratho
hatthī ca kuñjaro nāgo kiṁ so dajjā pitāmahā
yassa nāssassame silaṁ suvaṇṇarajataṁ maṇi
pabāḷaharatanaṁ ceva kiṁ so dajjā pitāmahāti.
taṁ sutvā sañjayo āha
dānamassa pasaṁsāma nāvanindāma potaka
kathaṁ nu hadayaṁ āsi tumhe datvā vanibbaketi.
tattha dānamassa pasaṁsāmāti potaka mayaṁ tava pituno dānaṁ
pasaṁsāma na nindāmāti.
taṁ sutvā kumāro āha
pitā mayhaṁ mahārāja amhe datvā vanibbake
sutvāna kalūnaṁ vācaṁ acchakaṇhāya bhāsitaṁ
dukkhassa hadayaṁ āsi atho uṇhaṁpi assasi
rohiṇīheva tāmbakkhī pitā assūni vattayīti.
tattha dukkhassāti pitāmahā mama bhaginiyā kaṇhājināya vuttaṁ
etaṁ vacanaṁ sutvā tassa hadayaṁ dukkhaṁ āsi. rohiṇīheva tāmbakkhīti

page number: 472

tāmbavaṇṇā rohiṇī viya tāmbakkhīhi mama pitā tasmiṁ khaṇe
lohitāssūni pavattayīti idāni taṁ kaṇhājināya vacanaṁ dassento āha
yantaṁ kaṇhājināvoca ayaṁ maṁ tāta brāhmaṇo
laṭṭhiyā paṭikoṭeti ghare jātaṁva dāsiyaṁ
na cāyaṁ brāhmaṇo tāta dhammikā honti brāhmaṇā
yakkho brāhmaṇavaṇṇena khādituṁ tāta neti no
nīyamānā pisācena kinnu tāta udikkhasīti.
atha so te brāhmaṇassa hatthato amuñcanteyeva disvā
rājā gāthamāha
rājaputtī ca vo mātā rājaputto ca vo pitā
pubbe me aṅkamāruyha kinnu tiṭṭhatha ārakāti.
tattha pubbe meti tumhe ito pubbe maṁ disvā vegenāgantvā
mama aṅkamāruyha idāni kinnu kho kāraṇaṁ ārakā
tiṭṭhathāti.
jālikumāro āha
rājaputtī ca no mātā rājaputto ca no pitā
dāsā mayaṁ brāhmaṇassa tasmā tiṭṭhāma ārakāti.
tattha dāsā mayanti pubbe mayaṁ deva rājaputtāti jānāma
idāni pana mayaṁ brāhmaṇassa dāsā na tumhākaṁ nattāroti.
rājā sañjayo āha
mā sammevaṁ avacuttha dayhate hadayaṁ mama

page number: 473

citakāyaṁva me kāyo āsane na sukhaṁ labhe
mā sammevaṁ avacuttha bhiyyo sokaṁ janetha maṁ
nikkīṇissāmi dabbena na vo dāsā bhavissatha
kimagghiyaṁ hi vo tāta brāhmaṇassa pitā adā
yathābhūtaṁ me akkhātha paṭipādentu brāhmaṇanti
tattha sammāti piyavacanaṁ. citakāyaṁva me kāyoti idāni
mama kāyo aṅgāracitakāyaṁ āropito viya. janetha manti janetha
me ayameva pāṭho. nikkīṇissāmi dabbenāti dhanaṁ datvā
mocessāmi. kimagghiyanti kiṁ agghaṁ katvā. paṭipādentūti dhanaṁ
paṭicchādentu.
taṁ sutvā kumāro āha
sahassagghaṁ hi maṁ tāta brāhmaṇassa pitā adā
acchaṁ kaṇhājinaṁ kaññaṁ hatthiādisatena vāti.
tattha sahassagghamhi manti deva maṁ tāto nikkhasahassa
agghāpetvā tassa adāsi. acchanti kaniṭṭhaṁ pana me kaṇmājinaṁ kaññaṁ.
hatthiādisatenāti hatthinā assena ca rathena cāti sabbesaṁ etesaṁ
satānaṁ satena antamasopi mañcapīṭhake upādāya sabbasatena agghāpesīti
āha.
taṁ sutvā rājā kumārānaṁ nikkayaṁ dāpento āha
uṭṭhehi katte taramāno brāhmaṇassa avākara
dāsīsataṁ dāsasataṁ gavaṁ hatthūsabhaṁ sataṁ

page number: 474

jātarūpasahassañca potānaṁ dehi nikkayanti.
tattha avākarāti dehi. nikkayanti agghassa mūlaṁ dehi.
taṁ sutvā kattā tathā katvā kumārānaṁ agghassa mūlaṁ
brāhmaṇassa khippaṁ dāpesi.
tamatthaṁ pakāsento satthā āha
tato kattā taramāno brāhmaṇassa avākari
dāsīsataṁ dāsasataṁ gvaṁ hatthusabhaṁ sataṁ
jātarūpasahassañca potānaṁdāsi nikkayanti.
tattha avākarīti adāsi. nikkayanti agghassa mūlaṁ dehi.
evaṁ brāhmaṇassa sabbasatañca nikkhasahassañca kumārānaṁ
nikkayaṁ adāsi. sattabhūmikañca pāsādaṁ tassa adāsi. tato
paṭṭhāya brāhmaṇassa mahāparivāro ahosi. so dhanaṁ paṭisāmetvā
pāsādaṁ abhiruyha mahāpallaṅke nisīditvā sādhurasabhojanaṁ
bhuñjitvā mahāsayane nipajji.
tamatthaṁ pakāsento satthā āha
dāsīsataṁ dāsasataṁ gvaṁ hatthusabhaṁ sataṁ
assatarīrathañceva sabbabhoge sataṁ sataṁ
jātarūpasahassañca brāhmaṇassa dhanesino
accāyikassa luddassa potānaṁdāsi nikkayanti.
atha sañjayo mahārājā kumārepi sīsaṁ nahāpetvā bhojanaṁ
bhuñjāpetvā dve kumāre alaṅkaritvā sīsaṁ cumbitvā ekaṁ

page number: 475

ayyako ekaṁ ayyikāti dve khattiyā uccaṅke upaveseyyuṁ.
tamatthaṁ pakāsento satthā āha
nikkīṇitvā nahāpetvāna bhojayitvāna dārake
samalaṅkaritvā bhaṇḍehi uccaṅke upavesayuṁ
sīsaṁ nahāte sucivatthe sabbābharaṇabhūsite
rājā aṅke karitvāna ayyako paripucchatha
kuṇḍale ghusite māle sabbālaṅkārabhūsite
rājā aṅke karitvāna idaṁ vacanamabravi
kacci ubho arogā te jāli mātāpitā tava
kacci uñchena yāpenti kacci mūlaphalā bahū
kacci ḍaṁsā ca makasā appameva siriṁsapā
vane bāḷamigākiṇṇe kacci hiṁsā na vijjatīti.
tattha kuṇḍaleti kuṇḍalāni pilandhāpetvā. ghusiteti ugghosite
manorammaravaṁ ravante kuṇḍale. māleti ubho tāni pupphāni
pilandhāpetvā. aṅke karitvānāti jālikumāraṁ aṅke nisīdāpetvā.
taṁ sutvā jālikumāro āha
atho ubho arogā te deva mātāpitā mama
atho uñchena yāpenti atho mūlaphalā bahū
atho ḍaṁsā ca makasā appameva siriṁsapā
vane bāḷamigākiṇṇe hiṁsā nesaṁ na vijjati
khanantālukalambāni viḷānitakkalāni ca

page number: 476

kolambalā takkaṁ veḷuṁ sā no āhacca posati
yañceva sā āharati vanamūlaphalahāriyā
taṁ no sabbe samāgantvā rattiṁ bhuñjāma no divā
ammā ca no kīsā paṇḍu āharantī dumapphalaṁ
vātātapena sukhumālī padumaṁ hatthagatamiva
ammāya patanūkesā vicarantyā brahāvane
vane bāḷamigākiṇṇe khaggadīpinisevite
kesesu jaṭaṁ bandhitvā kacche jallamadhārayi
dhārento brāhmaṇavaṇṇaṁ āsadañca masañjaṭaṁ
cammavāsī chamā seti jātavedaṁ namassatīti.
tattha khanantālukalambānīti ālūni ca kalambāni ca khananti
iminā mātāpitūnaṁ kicchena jīvitaṁ vaṇṇeti. tannoti ettha noti
nipātamattaṁ. padumaṁ hatthagatamivāti hatthena parimadditaṁ padumaṁ viya
jātā. patanūkesāti deva ammāya me brahāvane vicarantiyā te
bhamarapattavaṇṇā kāḷakesā rukkhasākhādīhi viluttā patanūkesā jātā.
jallamadhārayīti ubhohi kacchehi jallikaṁ dhāreti kiliṭṭhavesena vicaratīti.
so evaṁ mātu dukkhitabhāvaṁ kathetvā puna ayyakaṁ codento
imaṁ gāthamāha
puttā piyā manussānaṁ lokasmiṁ udapajjiṁsu
na hi nūnamhākaṁ ayyakassa putte sineho ajāyathāti.
tattha udapajjiṁsūti uppajjanti.

page number: 477

tato rājā attano dosaṁ āvikaronto āha
dukkaṭañca hi no pota bhūnahaccaṁ kataṁ mayā
yohaṁ sivīnaṁ vacanā pabbājesiṁ adūsakaṁ
yaṁ me kiñci idha atthi dhanadhaññañca vijjati
etu vessantaro rājā siviraṭṭhe pasāsatūti.
tattha potāti pota jālikumāra etaṁ amhākaṁ dukkaṭaṁ.
bhūnahaccanti vuḍḍhighātakammaṁ. yaṁ me kiñcīti yaṁ me kiñci idha
atthi sabbametaṁ te pituno demi. siviraṭṭhe pasāsatūti imasmiṁ
nagare so rājā hutvā pasāsatu.
jālikumāro āha
na deva mayhaṁ vacanā ehiti sivisuttamo
sayameva devo gantvāna siñca bhogehi atrajanti.
tattha sivisuttamoti siviseṭṭho. siñcāti mahāmegho viya
vuṭṭhiyā bhogehi abhisiñca.
so tassa vacanaṁ sutvā senāguttaṁ pakkosāpetvā
mahābheriñcārāpetvā āṇāpesi.
tamatthaṁ pakāsento satthā āha
tato senāpatiṁ rājā sañjayo ajjhabhāsatha
hatthi assā rathā patti senā sannāhayantu naṁ
negamā ca maṁ anventu brāhmaṇā ca purohitā
tato saṭṭhīsahassāni yodhino cārudassanā

page number: 478

khippamāyantu sannaddhā nānāvatthehi alaṅkatā
nīlavatthādharāneke pītāneke nivāsitā
aññe lohitauṇhīsā suddhāneke nivāsitā
khippamāyantu sannaddhā nānāvatthehi alaṅkatā
himavā yathā gandharo pabbato gandhamādano
nānārukkhehi sañchanno mahābhūtagaṇālayo
osathehi ca dibbehi disā bhāti pavāti ca
khippamāyantu sannaddhā disā bhantu pavantu ca
tato nāgasahassāni yojayantu catuddasa
suvaṇṇakacche mātaṅge hemakappanivāsase
āruḷhe gāmaṇīyebhi tomaraṁ kusapāṇibhi
khippamāyantu sannaddhā hatthikhandhehi dassitā
tato assasahassāni yojayantu catuddasa
ājāniye ca jātiye sindhave sīghavāhane
ārūḷhe gāmaṇīyebhi illiyācāpadhāribhi
khippamāyantu sannaddhā assapiṭṭhe alaṅkatā
tato rathasahassāni yojayantu catuddasa
ayosukatanemiyo suvaṇṇacitrapokkhare
āropentu dhaje tattha cammāni kavacāni ca
vipphālentu ca cāpāni daḷhadhammā pahārino
khippamāyantu sannaddhā rathesu rathajīvinoti.

page number: 479

tattha sannāhayantūti āvudhāni sannayhantu. saṭṭhīsahassānīti
mama puttena sahajātā saṭṭhīsahassā amaccā. nīlavatthādharāneketi
eke nīlavatthādharā nīlavatthāni nivāsitā hutvā āyantu.
mahābhūtagaṇālayoti yakkhagaṇānaṁ ālayo. disā bhantu pavantu cāti
vuttappakārā himavā viya ābharaṇavilepanādīhi obhāsayantu ceva
pavāyantu ca. hatthikkhandhehīti te hatthigāmino hatthikkhandhehi
khippamāyantu. dassitāti dassitavibhūsanā. ayosukatanemiyoti
ayena suṭṭhu parikkhitanemiyo. suvaṇṇacitrapokkhareti suvaṇṇena
khacitapokkhare evarūpe catuddasasahassarathe yojayantūti vadati.
vipphālentūti āropentu.
evaṁ rājā senāṅgaṁ taṁ vicāretvā puttassa me jetuttaranagarato
yāva vaṅkatapabbatā aṭṭhausabhavitthārato āgamanamaggaṁ samatalaṁ
alaṅkaritvā maggālaṅkāratthāya idañcidañca karothāti āṇāpento
āha
lājā olokiyā pupphā mālāgandhavilepanā
aggiyāni patiṭṭhantu yena maggena ehiti
gāme gāme sataṁ kumbhā merayassa surāya ca
maggamhi patitā ṭhantu yena maggena ehiti
maṁsā pūvā ca saṁkulyā kummāsā macchasaṁyutā
maggamhi patitā ṭhantu yena maggena ehiti
sappi telaṁ dadhi khīraṁ kaṅgupiṭṭhā bahū surā

page number: 480

maggamhi patitā ṭhantu yena maggena ehiti
āḷārikā ca sūdā ca naṭṭanāṭakagāyikā
pāṇissarā kumbhathūniyo muddikā sokajjhāyikā
āhayantu sabbavīṇāyo bheriyo dindimāni ca
kharamukhāni dhamantu nadantu ekapokkharā
mudiṅgā paṇḍavā saṁkhā godhā parivadentikā
dindimāni ca haññantu kuṭumbā dindimāni cāti.
tattha lājā olokiyā pupphāti lājehi saddhiṁ lājapañcamākāni
pupphāni okīraṇapupphāni paṭiyādethāti āṇāpesi. mālāgandhavilepanā
maggamhi vitānesu olambakamālāni ceva gandhavilepanāni
ca. agghiyāni cāti pupphagghiyāni ca ratanagghiyāni ca yena
maggena mama putto ehiti tattha magge tiṭṭhantu. gāme gāmeti
gāmadvāre gāmadvāre patiṭṭhite. patitā ṭhantūti pipāsitānaṁ
pivanatthāya patiyāditā hutvā surāmerayakumbhādīni tiṭṭhantu.
macchasaṁyutāti macchehi saṁyuttā. kaṅgupiṭṭhāti kaṅgupiṭṭhamayā.
muddikāti maṇḍakagāyikā. sokajjhāyikāti māyākārā aññepi
vā yekeci upannasokaharaṇasamatthā sokajjhāyikāti vuccanti.
kharamukhānīti sāmuddikā mahāsaṁkhā dakkhiṇāvaṭṭā. saṁkhāti muṭṭhisaṁkhā
nāḷikasaṁkhāti dve saṁkhā. godhā parivadentikā dindimāni kuṭumbāni
cāti imāni cattāri turiyāneva.
evaṁ rājā maggālaṅkāraṁ vicāresi. tadā jūjakopi pamāṇātikkantaṁ

page number: 481

bhuñjitvā jirāpetuṁ asakkonto tattheva kālamakāsi.
atha rājā tassa sarīrakiccaṁ kārāpetvā nagare mahābheriñcārāpetvā
yekeci tassa ñātakā imāni te gaṇhantūti kiñci tassa ñātakaṁ
apassitvā sabbaṁ dhanaṁ puna attanoyeva koṭṭhāgāre saṁharāpesi.
atha rājā sattameva divase sabbā dvādasākkhobhiṇī senāyo
sannipatiṁsu. rājā mahantena parivārena jālikumāraṁ magganāyakaṁ
katvā senaṁ ādāya nagarā nikkhami.
tamatthaṁ pakāsento satthā āha
sā senā mahatī āsi uyyuttā sivibāhiṇī
jālinā magganāyena vaṅkaṁ pāyāsi pabbataṁ
koñcaṁ nadati mātaṅgo kuñjaro saṭṭhihāyano
kacchāya bajjhamānāya koñcaṁ nadati vāraṇo
ājāniyā hasissanti nemighoso ajāyatha
nabhaṁ rajo acchādehi uyyuttā sivibāhiṇī
sā senā mahatī āsi uyyuttā hārihārinī
jālinā magganāyena vaṅkaṁ pāyāsi pabbataṁ
te pāviṁsu brahāraññaṁ bahusākhaṁ mahodakaṁ
puppharukkhehi sañchannaṁ phalarukkhehi cūbhayaṁ
tattha vindussarā vaggū nānāvaṇṇā bahū dijā
kūjantamupakūjanti utusaṁpupphite dume
te gantvā dīghamaddhānaṁ ahorattānamaccayena

page number: 482

padesantaṁ upagañchuṁ yattha vessantaro ahūti.
tattha mahatīti dvādasākkhobhiṇīsaṁkhātā senā. uyyuttāti
payātā. koñcaṁ nadatīti tadā kāliṅgaraṭṭhavāsino brāhmaṇā
attano raṭṭhe deve vuṭṭhe taṁ mahānāgaṁ āharitvā sañjayassa
adaṁsu. so sāmikaṁ vata passituṁ labhissāmīti tuṭṭho koñcanādaṁ
akāsi. taṁ sandhāyetaṁ vuttaṁ. tattha kacchāyāti suvaṇṇakacchāya
bajjhamānāyapi tusitvā koñcaṁ nadati. hasissantīti mahāsaddaṁ
akaṁsu. hārihārinīti haritabbaharaṇasamatthā. pāviṁsūti pavisiṁsu.
bahusākhanti bahurukkhasākhaṁ. dīghamaddhānanti saṭṭhīyojanamaggaṁ.
upāgañchunti yattha vessantaro ahosi taṁ padesaṁ upāgatāti
attho.
mahārājapabbaṁ niṭṭhitaṁ.
jālikumāropi mucalindasaratīre khandhāvāraṁ nivāsāpetvā
catuddasatharasahassāni āgatamaggābhimukhāneva ṭhapāpetvā tasmiṁ tasmiṁ padese
sīhabyagghadīpikhaggādīsu ārakkhaṁ saṁvidahi. hatthiādīnaṁ saddo mahā
ahosi. atha mahāsatto taṁ saddaṁ sutvā kinnu kho me paccāmittā
mama pitaraṁ ghātetvā mamatthāya āgatāti maraṇabhayabhīto maddiṁ
ādāya pabbataṁ āruyha senaṁ olokesi.
tamatthaṁ pakāsento satthā āha
tesaṁ sutvāna nigghosaṁ bhīto vessantaro ahu
pabbataṁ abhiruhitvā bhīto senaṁ udikkhati

page number: 483

iṅgha maddi nisāmehi nigghoso yādiso vane
ājānīyā hasissanti dhajaggāneva dissare
ime nūna araññamhi migasaṁghāni luddakā
vāgurāhi parikkhitvā sobbhe pātetvā tāvade
vikkosamānā tippāhi hanti nesaṁ varaṁ varaṁ
tathā mayaṁ adūsakā araññe avaruddhakā
amittahatthaṭṭhagatā passa dubbalaghātakanti.
tattha iṅghāti codanatthe nipāto. nisāmehīti sakasenā vā
parasenā vāti olokehi upadārehi. ime nūna araññamhīti
ādīnaṁ aḍḍhateyyagāthānaṁ evaṁ atthasambandho veditabbo. maddi
yathā araññamhi migasaṁghāni luddakā vāgurāhi parikkhipitvā atha
vā sobbhe pātetvā tāvadeva hanatha are duṭṭhamigeti vikkosamānā
tippāhi migamāraṇasattīhi nesaṁ migānaṁ varaṁ varaṁ hanti hananti.
ime nūna tatheva amhe asabbhāhi vācāhi vikkosamānā tippāhi
sattīhi hanissanti mayañca adūsakā araññe avaruddhakā raṭṭhā
pabbājitā vasāma evaṁ santepi. amittahatthaṭṭhagatāti amittānaṁ
hatthaṭṭhagatā. passa dubbalaghātakanti evaṁ maraṇabhayena paridevi.
sā tassa vacanaṁ sutvā senaṁ oloketvā sakasenāya bhavitabbanti
mahāsattaṁ assāsentī imaṁ gāthamāha
amittā nappasaheyyuṁ aggiva udakaṇṇave
tadeva tvaṁ vicintehi api sotthi ito siyāti.

page number: 484

tattha aggiva udakaṇṇaveti yathā tiṇukkādivasena uppanīto
aggi aṇṇavasaṁkhātāni puthulagambhīrāni udakāni nappasahati tāpetuṁ na
sakkoti tathā paccāmittā nappasaheyyuṁ nābhibhavissanti. tadevāti yaṁ
pana sakkena tuyhaṁ varaṁ datvā mahārāja nacirasseva te pitā ehitīti
vuttaṁ tadeva tvaṁ vicintehi apica nāma ito balanikāyato amhākaṁ
sotthi siyāti mahāsattaṁ assāsesi.
atha mahāsatto sokaṁ tanuṁ panuditvā tāya saddhiṁ pabbatā oruyha
paṇṇasāladvāre nisīdi itarāpi attano paṇṇasāladvāre nisīdi.
tamatthaṁ pakāsento satthā āha
tato vessantaro rājā orohitvāna pabbatā
nisīdi paṇṇasālāyaṁ daḷhaṁ katvāna mānasanti.
tattha daḷhaṁ katvāna mānasanti mayaṁ pabbajitā nāma amhākaṁ
koci kiṁ karissatīti thiraṁ hadayaṁ katvā nisīdi.
tasmiṁ khaṇe sañjayo deviṁ āmantetvā bhadde phussati amhesu
sabbesu ekato gatesu soko mahā bhavissati paṭhamantāva ahaṁ gacchāmi
tato idāni sokaṁ vinodetvā nisinnā bhavissantīti sallakkhetvā
tvaṁ mahantena parivārena gaccheyyāsi atha thokaṁ kālaṁ vītināmetvā
jālī ca kaṇhājinā ca pacchato āgacchantūti vatvā rathaṁ vivattāpetvā
āgatamaggābhimukhaṁ katvā tattha tattha ārakkhaṁ saṁvidahitvā
alaṅkatahatthikkhandhavaragato oruyha pustassa santikaṁ agamāsi.
tamatthaṁ pakāsento satthā āha

page number: 485

nivattayitvāna rathaṁ vuṭṭhāpetvāna seniyo
ekaṁ araññe viharantaṁ pitā puttaṁ upāgami
hatthikkhandhato oruyha ekaṁso pañjalīkato
parikiṇṇo amaccehi puttaṁ siñcitumāgami
tatthaddasa kumāraṁ so rammarūpaṁ samāhitaṁ
nisinnaṁ paṇṇasālāyaṁ jhāyantaṁ akutobhayanti.
tattha vuṭṭhāpetvāna seniyoti ārakkhaṇatthāya balanikāye
vuṭṭhāpetvā. ekaṁsoti ekaṁsaṁ katautarāsaṅgo. siñcitumāgamīti rajje
abhisiñcituṁ upāgami. rammarūpanti anañjitamaṇḍitaṁ
tañca disvāna āyantaṁ pitaraṁ puttagidadhinaṁ
vessantaro ca maddī ca paccugagantvā avandisuṁ
maddī ca sirasā pāde sasurassābhivādayi
maddī ahañca te deva pāde vandāmi te husā
tesu tattha palisajja pāṇinā parimajjathāti.
tattha pāde vandāmi te husāti deva ahaṁ te suṇisā pāde
vandāmīti evaṁ vatavā vandi. tesu tatthāti te ubhopi jane
tasmiṁ sakkadattiye assame. palisajjāti hadaye nipajjāpetvā sīse
paricumbitvā mudukena pāṇinā parimajjatha piṭṭhiyo nesaṁ parimajji.
tato rājā roditvā paridevitvā soke parinibbute tehi
saddhiṁ paṭisanthāraṁ karonto āha
kacci vo kusalaṁ putta kacci putta anāmayaṁ

page number: 486

kacci uñchena yāpetha kacci mūlaphalā bahū
kacci ḍaṁsā ca makasā appameva siriṁsapā
vane bāḷamigākiṇṇe kacci hiṁsā na vijjatīti.
pitu vacanaṁ sutvā mahāsatto āha
atthi no jīvikā deva sā ca yādisi kīdisā
kasirā jīvikā homa uñchācariyāya jīvitaṁ
aniddhinaṁ mahārāja dametyassaṁva sārathi
tyamhā aniddhikā dantā asamiddhi dameti no
api no kīsāni maṁsāni pitu mātu adassanā
avaruddhānaṁ mahārāja araññe jīvisokinanti.
tattha yādisi kīdisāti yā vā sā vā lāmakāti attho.
kasirā jīvikā homāti tāta amhākaṁ uñchācariyāya jīvitannāma
kīdisaṁ dukkhā no jīvikā ahosi. aniddhinanti mahārāja aniddhi
asamiddhinaṁ daliddaṁ purisaṁ nāma dameti sā ca aniddhi cheko sārathi
assaṁ viya dameti nibbisevanaṁ karoti te mayaṁ idha vasantā aniddhikā
dantā nibbisevanā katā asamiddhiyeva no dametīti. dametha notipi
pāṭho damayittha noti attho. jīvisokinanti avigatasokānaṁ araññe
vasantānaṁ kinnāma amhākaṁ sukhanti vadati.
evañca pana vatvā puna puttānaṁ pavuttiṁ pacchanto āha
yepi te siviseṭṭhassa dāyādappattamānasā
jālī kaṇhājinā cubho brāhmaṇassa vasānugā

page number: 487

accāyikassa luddassa yo ne gāvova sumbhati
te rājaputtiyā putte yadi jānātha saṁsatha
pariyāpuṇātha no khippaṁ sappadaṭṭhaṁva māṇavanti.
tattha dāyādappattamānasāti mahārāja ye te tava siviseṭṭhassa
dāyādāva appattamānasā asampuṇṇamanorathā hutvā brāhmaṇassa
vasānugā jātā te dve kumārā yo so brāhmaṇo gāvo viyapi
sumbhati te rājaputtiyā putte yadi diṭṭhavasena vā sutavasena
vā jānātha saṁsatha. sappadaṭṭhaṁva māṇavanti visanimmadanatthāya
sappadaṭṭhaṁ māṇavaṁ tikicchanto viya khippaṁ no pariyāpuṇātha kathethāti
vadati.
rājā āha
ete kumārā nikkītā jālī kaṇhājinā cubho
brāhmaṇassa dhanaṁ datvā putta mā bhāyi assasīti.
tattha nikkītāti nikkayaṁ datvā gahitā.
taṁ sutvā mahāsatto paṭiladdhassāso pitarā saddhiṁ paṭisanthāraṁ
karonto āha
kacci nu tāta kusalaṁ kacci tāta anāmayaṁ
kacci nu tāta me mātu cakkhu na parihāyatīti.
tattha cakkhūti puttasokena rodantiyā cakkhu na parihāyatīti
pucchi.
rājā āha

page number: 488

kusalañceva me putta atho putta anāmayaṁ
atho ca putta te mātu cakkhu na parihāyatīti.
mahāsatto āha
kacci arogaṁ yoggante kacci vahati vāhanaṁ
kacci phito khanapado kacci vuṭṭhi na chijjatīti.
tattha vuṭṭhīti devo.
rājā āha
atho arogaṁ yoggamme atho vahati vāhanaṁ
atho phito janapado atho vuṭṭhi na chijjatīti.
evaṁ tesaṁ sallapantānañceva phussatīpi kho devī idāni
te tayo sokaṁ tanukaṁ katvā nisinnā bhavissantīti sallakkhetvā
mahantena parivārena saddhiṁ puttassa santikaṁ agamāsi.
tamatthaṁ pakāsento satthā āha
icceva mantayantānaṁ mātā nesaṁ adissatha
rājaputtī giridvāre pattikā anupāhanā
tañca disvāna āyantiṁ mātaraṁ puttagiddhiniṁ
vessantaro ca maddī ca paccuggantvā avandisuṁ
maddī ca sirasā pāde sassuyā abhivādayi
maddī ahañhi te ayye pāde vandāmi husāti.
tesaṁ hi phussatiṁ deviṁ vanditvā ṭhitakāle dve puttā
kumārakumārikāhi parivutā āgamiṁsu. maddī ca tesaṁ āgamanamaggaṁ

page number: 489

olokentīyeva aṭṭhāsi. sā putte sotthinā āgacchante disvā
sakabhāvena sanṭhāretuṁ asakkontī taruṇavacchā viya gāvī paridevamānā
tato pāyāsi. tepi taṁ disvā paridevantā tadabhimukhāva dhāviṁsu.
tamatthaṁ pakāsento satthā āha
maddiñ ca puttakā disvā dūrato sotthimāgatā
kandantā abhidhāviṁsu vacchā bālāva mātaraṁ
maddī ca puttake disvā dūrato sotthimāgate
vāruṇīva pavedhenti thanadhārābhisiñcathāti.
tattha kandantā abhidhāviṁsūti kandantā abhidhāviṁsu. vāruṇīva
pavedhentīti yakkhapaviṭṭhā ikkhaṇikā viya pavedhamānā. thanadhārābhisiñcathāti
khīradhārā dvīhi thanehi abhisiñcatha.
sā kira mahantena saddena paridevitvā kampamānā visaññī
hutvā dīghato paṭhaviyaṁ patati. kumārāpi vegenāgantvā mātaraṁ
patvā visaññino hutvā mātu upariyeva patitā. tasmiṁ khaṇe
tassā dvīhi thanehi dve khīradhārā nikkhamitvā tesaṁ mukheyeva
pavisiṁsu. sace kira ettako assāso nābhavissa dve kumārā
sukkhahadayā hutvā anassiṁsu. vessantaropi piyaputte disvā
sokaṁ saṇṭhāretuṁ asakkonto visaññī hutvā tattheva patati.
mātāpitaropissa visaññino hutvā tattheva patiṁsu. tathā
mahāsattassa sahajātā saṭṭhīsahassā amaccā te disvā visaññino
hutvā tattheva patiṁsu. taṁ kāruññaṁ passantesu tesu ekopi

page number: 490

sakabhāvena saṇṭhāretuṁ nāsakkhi. sakalaṁ assamapadaṁ yugantavātamadditaṁ
viya sālavanaṁ ahosi. tasmiṁ khaṇe pabbatā nadiṁsu mahāpaṭhavī
kampi mahāsamuddo saṁkhubhi sinerupabbatarājā onami chakāmāvacaradevalokā
ekakolāhalā ahesuṁ.
atha sakko devarājā cha khattiyā saparisā visaññino jātā
tesu ekopi uṭṭhāya kassaci sarīre udkaṁ siñcituṁ samattho nāma natthi
handadāni nesaṁ pokkharavassaṁ vassāpessāmīti cintetvā chakkhattiyasamāgame
pokkharavassaṁ vassāpesi. tattha ye temitukāmā te
tementi atemitukāmānaṁ upari ekavindumattampi na saṇṭhāti
padumapattato udakaṁ viya vinivattitvā gacchati. iti pokkharapatte
patitavassaṁ viya taṁ pokkharavassaṁ ahosi. tadā cha khattiyā assāsaṁ
paṭilabhiṁsu. mahājano mahāsattassa ñātisamāgame pokkharavassaṁ vassi
mahāpaṭhavī kampīti acchiriyaṁ pavedesi.
tamatthaṁ pakāsento satthā āha
samāgatānaṁ ñātīnaṁ mahāghoso ajāyatha
pabbatā samanādiṁsu mahī ākampitā ahu
vuṭṭhidhāraṁ pavattento devo pāvassi tāvade
atha vessantaro rājā ñātīhi samagacchatha
nattāro suṇisā putto rājā devī ca ekato
yadā samāgatā āsuṁ tadāsi lomahaṁsanaṁ
pañjalikā tassa yācanti rodantā bherave vane

page number: 491

vessantarañca maddiñca sabbe raṭṭhā samāgatā
tvaṁ nosi issaro rājā rajjaṁ kāretha no ubhoti.
tattha ghosoti kāruññaghoso. pañjalikāti sabbe nāgarā
ceva negamā ca jānapadā ca paggahitañjalī hutvā. tassa yācantīti
tassa pādesu patitvā roditvā kanditvā deva tvaṁ no sāmiko
issaro pitā te idheva abhiñcitvā nagaraṁ netukāmo hutvā kulasantakaṁ
setacchattaṁ paṭicchathāti yācantīti.
chakkhattiyapabbaṁ niṭṭhitaṁ.
taṁ sutvā mahāsatto pitarā saddhiṁ sallapanto imaṁ gāthamāha
dhammena rajjaṁ kārentaṁ raṭṭhā pabbājayittha maṁ
tavañca jānapadā ceva negamā ca samāgatāti.
tato rājā attano dosaṁ puttaṁ khamāpento āha
dukkaṭañca hi no putta bhūnahaccaṁ kataṁ mayā
yohaṁ sivīnaṁ vacanā pabbājesiṁ adūsakanti.
imaṁ gāthaṁ vatvā attano dukkhaharaṇatthaṁ puttaṁ yācanto
itaraṁ gāthamāha
yena kenaci vaṇṇena pitu dukkhaṁ udabbahe
mātuyā bhaginiyāpi api pāṇehi attanoti.
tattha udabbaheti hareyya. api pāṇehi attanoti tāta
puttena nāma jīvitaṁ pariccajitvāpi mātāpitūnaṁ sokadukkhaṁ haritabbaṁ
tasmā mama dosaṁ hadaye akatvā mama vacanaṁ karohi imaṁ isiliṅgaṁ

page number: 492

nīharitvā rājavesaṁ gaṇha tātāti iminā kira taṁ adhippāyenevamāha
bodhisatto rajjaṁ kāretukāmopi ettake pana vacane akathite
garukannāma na hoti tasmā raññā saddhiṁ kathesi. rājā mahāsattaṁ
ārādhesi. mahāsatto sādhūti sampaṭicchi. athassa adhivāsanaṁ
viditvā sahajātā saṭṭhīsahassā amaccā nahānakālo mahārāja
rajojallaṁ pavāhayāti vadiṁsu. athane mahāsatto thokaṁ adhivāsethāti
vatvā paṇṇasālaṁ pavisitvā isibhaṇḍaṁ omuñcitvā paṭisāmetvā
saṅkhavaṇṇaṁ sāṭakaṁ nivāsetvā paṇṇasālato nikkhamitvā idaṁ mayā
navamāse aḍḍhamāsañca samaṇadhammassa kataṭṭhānaṁ pāramīkūṭaṁ
gaṇhanatena dānaṁ datvā paṭhaviyā kampitaṭṭhānanti paṇṇasālaṁ tikkhattuṁ
padakkhiṇaṁ katvā pañcāṅgapatiṭṭhitena vanditvā aṭṭhāsi. athassa
kappakādayo kesamassukammādīni kariṁsu. tattheva naṁ sabbābharaṇabhūsitaṁ
devarājamiva virājamānaṁ rajje abhisiñciṁsu.
tena vuttaṁ
tato vessantaro rājā rajojallaṁ pavāhayi
sabbaṁ vattaṁ cajetvāna rājavesamadhārayīti.
tattha pavāhayīti hāresi hāretvā ca pana rājavesaṁ gaṇhīti
attho.
athassa yaso mahā ahosi. tena olokitolokitaṭṭhānaṁ
kampi. mukhamaṅgalikā maṅgalāni ghosayiṁsu. sabbaturiyāni paggaṇhiṁsu.
mahāsamuddakucchiyaṁ meghatajjitanigghoso viya turiyanigghoso

page number: 493

mahā ahosi. hatthiratanaṁ alaṅkaritvā amaccā upanayiṁsu. so
khaggaratanaṁ bandhitvā hatthiratanaṁ abhiruhi. tāvadeva naṁ sabbe sahajātā
saṭṭhīsahassā amaccā sabpālaṅkārapaṭimaṇḍitā parivārayiṁsu. sabbā
kaññāyo maddiṁpi deviṁ nahāpetvā alaṅkaritvā abhisiñcitvā sīse
ca panassā abhisekodakaṁ abhisiñciyamānā vessantaro abhipāletūti
ādīni maṅgalāni vadiṁsu.
tamatthaṁ pakāsento satthā āha
sīsanahāto sucivattho sabbālaṅkārabhūsito
paccayaṁ nāgamāruyha khaggaṁ bandhi parantapaṁ
tato saṭṭhīsahassāni yodhino cārudassanā
sahajātā parikariṁsu nandayantā rathesabhaṁ
tato maddiṁ nahāpesuṁ sivikaññā samāgatā
vessantarotaṁ pāletu jālī kaṇhājinā cubho
athopi taṁ mahārāja sañjayo abhirakkhatūti.
tattha paccayaṁ nāgamāruyhāti taṁ attano jātadivase upannaṁ
hatthināgaṁ. parantapanti amittatāpanaṁ. pakariṁsūti parivārayiṁsu.
nandayantāti tosentā. sivikaññāti sivirañño pajāpatiyo
sannipatitvā gandhodakena nahāpesuṁ. jālī kaṇhājinā cubhoti
ime te puttāpi mātaraṁ rakkhantūti.
idañca paccayaṁ laddhā pubbe kilesamattano
ānandiyaṁ paricariṁsu rammaṇīye giribbaje

page number: 494

idañca paccayaṁ laddhā pubbe kilesamattano
ānandacittā sumanā putte saṅgamma lakkhaṇā
idañca paccayaṁ laddhā pubbe kilesamattano
ānandacittā pītitā saha puttehi lakkhaṇāti.
tattha idañca paccayaṁ laddhāti bhikkhave vessantaro ca maddī
ca idaṁ paccayaṁ idaṁ patiṭṭhaṁ labhitvā rajje patiṭṭhahitvāti attho.
pubbeti ito pubbe attano vanavāsaṁ kilesaṁ anussaritvā ānandiyaṁ
bheriṁ ācariṁsu. rammaṇīye giribbajeti rammaṇīye vaṅkatagirikucchimhi
vessantarassa rañño āṇāti kañcanalatāvinaddhaṁ ānandabheriñcārāpetvā
ānandachaṇaṁ kariṁsu. ānandacittā sumanāti lakkhaṇasampannā.
maddī putte saṅgamma pāpuṇitvā cittā sumanā hutvā
ativiya nanditvāti attho. pītitāti pavattapītisomanassā hutvā.
evaṁ pītitā hutvā ca pana putte āha
ekabhattā pure āsiṁ niccaṁ thaṇḍilasāyinī
iti metaṁ vataṁ āsi tumhaṁ kāmā hi puttakā
tameva taṁ samiddhajja tumhe saṅgamma puttakā
mātujaṁpi taṁ pāletu pitujaṁpi ca puttakā
athopi taṁ mahārājā sañjayo abhirakkhatu
yaṁkiñcitthi kataṁ puññaṁ mayhañceva pitu ca te
sabbena tena kusalena ajaro tvaṁ amaro bhavāti.
tattha tumhaṁ kāmā hi puttakāti puttakā ahaṁ tumhe

page number: 495

patthayamānā pure tumhesu brāhmaṇena nītesu ekabhattaṁ bhuñjitvā bhūmiyaṁ
sayiṁ iti me tumhākaṁ kāmā etaṁ vataṁ āsīti vadati. samiddhajjāti
tameva vataṁ ajja samiddhaṁ. mātujaṁpi taṁ pāletu pitujaṁpi
ca puttakāti puttakā mātujātaṁ somanassaṁ pitujātaṁ somanassaṁpi
pāletu mātāpitūnaṁ santakaṁ puññaṁ taṁ pāletūti attho. tenevāha
yaṁkiñcitthi kataṁ puññanti.
phussatīpi kho devī ito paṭṭhāya mama suṇhā imāneva
vatthāni nivāsetu imāni ca ābharaṇāni dhāretūti suvaṇṇasamugge
pūretvā pahiṇi.
tamatthaṁ pakāsento satthā āha
kappāsikañca koseyyaṁ khomakodumbarāni ca
sassū suṇhāya pāhesi yehi maddī asobhatha
tato khomañca kāyūraṁ aṅgadaṁ maṇimekhalaṁ
sassū suṇhāya pāhesi yehi maddī asobhatha
tato khomañca kāyūraṁ gīveyyaṁ ratanāmayaṁ
sassū suṇhāya pāhesi yehi maddī asobhatha
uṇṇataṁ mukhaphullañca nānāratte ca māṇiye
sassū suṇhāya pāhesi yehi maddī asobhatha
uggatthanaṁ giṅgamakaṁ mekhalaṁ paṭipādukaṁ
sassū suṇhāya pāhesi yehi maddī asobhatha
sutatañca suttavajjañca upanijjhāya seyyasi

page number: 496

asobhatha rājaputtī devakaññāva nandane
sīsanahātā sucivatthā sabbābharaṇabhūsitā
asobhatha rājaputtī tāvatiṁsāva accharā
kadalī vātacchupitā jātā cittalatāvane
dantāvaraṇasampannā rājaputtī asobhatha
sakuṇī mānusinīva jātā cittappattā pati
nigrodhapakkabimboṭṭhī rājaputtī asobhathāti.
tattha khomañca kāyūranti suvaṇṇamayaṁ khajjūrīphalasaṇṭhānaṁ
gīvāpasādhanameva. ratanāmayanti aparaṁpi ratanamayaṁ gīveyyaṁ. aṅgadaṁ
maṇimekhalanti aṅgadābharaṇañca maṇimayamekhalañca. uṇṇatanti ekaṁ
pasādhanaṁ. mukhaphullanti nalātante tilakamālābharaṇaṁ. nānāratteti
nānāvaṇṇe. māṇiyeti maṇimaye. uggatthanaṁ giṅgamakanti etānipi
dve ābharaṇāni. mekhalanti suvaṇṇarajatamayaṁ mekhalaṁ. paṭipādukanti
pādapasādhanaṁ. suttañca suttavajjañcāti suttāruḷhañca
asuttāruḷhañca pasādhanaṁ. pāliyaṁ pana suppañca suppavajjañcātipi
likhitaṁ. upanijjhāya seyyasīti etaṁ suttāruḷhañca asuttāruḷhaṁ
ābharaṇaṁ taṁ taṁ onaṭṭhānaṁ oloketvā alaṅkaritvā ṭhitā seyyasi
uttamarūpadharā maddī devī devakaññāva nandavane asobhatha. vātacchupitāti
cittalatāvane jātā vātasaṁphuṭṭhāsuvaṇṇakadalī viya taṁ divasaṁ
sā vijimhamānā asobhatha. dantāvaraṇasampannāti bimbaphalasadisehi
rattadantāvaraṇehi samannāgatā. sakuṇī mānusinīva jātā

page number: 497

cittapattā patīti yathā manussasarīrena jātā mānusinī nāma sakuṇīpi
cittappattā ākāse pattamānā pakkhe pasāretvā gacchantī sobhati
evaṁ sā rattaoṭṭhatāya nigrodhabimbapakkasadisaoṭṭhā asobhatha
tassā ca nāgamānesuṁ nātivuḍḍhaṁva kuñjaraṁ
sattikkhamaṁ sarakkhamaṁ īsādantaṁ uruḷhavaṁ
sā maddī nāgamāruhi nātivuḍḍhaṁva kuñjaraṁ
sattikkhamaṁ sarakkhamaṁ īsādantaṁ uruḷhavanti.
tattha tassā cāti bhikkhave tassā ca maddiyā sabbālaṅkāra
paṭimaṇḍitaṁ katvā nātivuḍḍhaṁ taruṇaṁ majjhimavayaṁ sattisarapahārakkhamaṁ
ekaṁ taruṇahatthiṁ upanesuṁ. nāgamāruhīti hatthipiṭṭhiṁ abhiruhi.
iti te ubhopi mahantena yasena khandhāvāraṁ agamaṁsu.
sañjayarājāpi dvādasahi akkhobhiṇīhi saddhiṁ māsamattaṁ pabbatakīḷañca vanakīḷañca
kīḷi. mahāsattassa tejena tāva mahante araññe koci bāḷamigo
vā pakkhī vā na kiñci sattaṁ viheṭheti.
tamatthaṁ pakāsento satthā āha
sabbamhi taṁ araññamhi yāvantettha migā ahu
vessantarassa tejena nāññamaññaṁ viheṭhayuṁ.
sabbamhi taṁ araññamhi yāvantettha dijā ahu
vessantarassa tejena nāññamaññaṁ viheṭhayuṁ
sabbamhi taṁ araññamhi yāvantettha migā ahu
ekajjhaṁ sannipatiṁsu

page number: 498

vessantare payātamhi sivīnaṁ raṭṭhavaḍḍhane
sabbamhi taṁ araññamhi yāvantettha dijā ahu
ekajjhaṁ sannipatiṁsu
vessantare payātamhi sivīnaṁ raṭṭhavaḍḍhane
sabbamhi taṁ aññamhi yāvantettha migāahu
nāssa mañjūni kūjiṁsu
vessantare payātamhi sivīnaṁ raṭṭhavaḍḍhane
sabbamhi taṁ araññamhi yāvantettha dijā ahu
nāssa mañjūni kūjiṁsu
vessantare payātamhi sivīnaṁ raṭṭhavaḍḍhaneti.
tattha yāvantetthāti yāvanto ettha. ekajjhaṁ sananipatiṁsūti
ekasmiṁ ṭhāne sannipatiṁsu. sannipatitvā ca pana ito paṭṭhāya
idāni amhākaṁ aññamaññaṁ lajjā vā saṁvaro vā na bhavissatīti
domanassappattā ahesuṁ. nāssa mañjūni kūjiṁsūti mahāsattassa
viyogadukkhitā madhuraravaṁ na raviṁsu.
sañjayanarindo dvadasahi akkhobhiṇīhi saddhiṁ māsamattaṁ pabbatakīḷanca
vanakīḷañca kīḷitvā senāguttaṁ pakkosāpetvā tātā ciraṁ
no araññe vuṭṭhāmhā kinate mama puttassa gamanamaggo alaṅkatoti
pucchitvā āma deva kālo vo gamanāyāti vutte vessantarassa
ārocetvā bheriñcārāpetvā senaṁ ādāya nikkhami.
vaṅkatagirikucchito yāva jetuttaranagarā saṭṭhīyojanaṁ alaṅkatamaggaṁ mahāsatto

page number: 499

mahantena parivārena paṭipajji.
tamatthaṁ pakāsento satthā āha
paṭiyatto rājamaggo vicitto pupphasaṇṭhato
vasi vessantaro rājā yattha yāva jetuttarā
tato saṭṭhīsahassāni yodhino cārudassanā
samantā parikariṁsu
vessantare payātamhi sivīnaṁ raṭṭhavaḍḍhane
orodhā ca kumārā ca vesiyānā ca brāhmaṇā
samantā parikariṁsu
vessantare payātamhi sivīnaṁ raṭṭhavaḍḍhane
hatthārohā anīkaṭṭhā rathikā pattikārakā
samantā parikariṁsu
vessantare payātamhi sivīnaṁ raṭṭhavaḍḍhane
karoṭiyā cammadharā lillihatthā suvammikā
purato paṭipajjiṁsu
vessantare payātamhi sivīnaṁ raṭṭhavaḍḍhane
samāgatā jānapadā negamā ca samāgatā
samantā parikariṁsu
vessantare payātamhi sivīnaṁ raṭṭhavaḍḍhaneti.
tattha paṭiyattoti visākhapuṇṇamīpūjākāle viya alaṅkato.
vicittoti kadalīpuṇṇaghaṭadhajapaṭākādīhi vicitto. pupphasaṇṭhatoti

page number: 500

lājapañcamakehi pupphehi saṇṭhato. yatthāti yasmiṁ vaṅkatapabbate
vessantaro vasi tato paṭṭhāya yāva jetuttaranagarā nirantaraṁ
alaṅkatapaṭiyatto ahosi. karoṭiyāti sīsakaroṭikoti laddhanāmā
sīse paṭimukkakaroṭikā yodhā. cammadharāti kaṇṭhavāraṇacammadharā.
suvammikāti vicitrāhi jālikāhi suṭṭhuvammikā. purato paṭipajjiṁsūti
evarūpā mattahatthīsupi āgacchantesu anivattino surayodhā rañño
vessantarassa pūrato paṭipajjiṁsu.
rājā saṭṭhīyojanamaggaṁ dvīhi māsehi atikamma jetuttaranagaraṁ
patto alaṅkatapaṭiyattanagaraṁ pavisitvā pāsādaṁ abhiruhi.
tamatthaṁ pakāsento satthā āha
te pāviṁsu puraṁ rammaṁ bahupākāratoraṇaṁ
upetaṁ annapānehi naccagītehi cūbhayaṁ
cittā jānapadā āsuṁ negamā ca samāgatā
anuppatte kumāramhi sivīnaṁ raṭvaḍḍhane
celukkhepo pavattettha āgate dhanadāyake
nandippavesi nagare bandhamokkho aghosathāti.
tattha bahupākāratoṇanti bahukehi uccehi pākārehi ca
aṭṭālakehi toraṇehi ca samannāgataṁ. naccagītehi cūbhayanti naccehi
ca gītehi ca ubhayehi samangataṁ. cittāti tuṭṭhā somanassappattā.
āgate dhanadāyaketi mahājanassa dhanadāyake mahāsatte
āgate. nandippavesīti vessantarassa mahārājassa āṇāti nagare

page number: 501

nandibheriñcari. bandhamokkho aghosathāti sabbasattānaṁ bandhanā
mokkho ugghosito antamaso viḷāraṁ upādāya vessantaramahārājā
sabbasatte bandhanā visajjāpesi.
so nagaraṁ paviṭṭhadivaseyeva paccūsakāle cintesi sve
vibhātāya rattiyā samāgatabhāvaṁ sutvā yācakā āgamissanti tesāhaṁ
kiṁ dassāmīti. tasmiṁ khaṇe sakkassa bhavanaṁ uṇhākāraṁ dassesi.
so āvajjento taṁ kāraṇaṁ ñatvā tāvadeva rājanivesanassa
purimavatthuñca pacchimavatthuñca kaṭippamāṇaṁ pūrento ghanamegho viya
sattaratanavassaṁ vassāpesi. sakalanagare jāṇuppamāṇaṁ vassāpesi.
punadivase mahāsatto tesaṁ tesaṁ kulānaṁ purimapacchimavatthūsu vuṭṭadhanaṁ
tesaññeva hotūti dāpetvā avasesaṁ āharāpetvā attano gehavatthusmiṁ
dhanena saddhiṁ koṭṭhāgāresu okīrāpetvā dānamukhe paṭṭhapesi.
tamatthaṁ pakāsento satthā āha
jātarūpamayaṁ vassaṁ devo pāvassi tāvade
vessantare paviṭṭhamhi sivīnaṁ raṭṭhavaḍḍhane
tato vessantaro rājā dānaṁ datvāna khattiyo
kāyassa bhedā sapañño saggaṁ so uppajjathāti.
tattha saggaṁ so upapajjathāti tato cuto dutiyacittena tusitapure
upapajji.
satthā imaṁ gāthāsahassapaṭimaṇḍitaṁ mahāvessantaradhammadesanaṁ
āharitvā evaṁ bhikkhave pubbepi mama ñātisamāgame mahāmegho

page number: 502

pokkharavassaṁ vassiyevāti vatvā jātakaṁ samodhānesi. tadā jūjako
devadatto ahosi amittatāpanā ciñcamāṇavikā cetaputto channo
accutatāpaso sāriputto sakko anuruddho sañjayanarindo
suddhodanamahārājā phussatī devī mahāmāyā maddī devī rāhulamātā
jālikumāro rāhulo kaṇhājinā upalavaṇṇā sesaparisā buddhaparisā
vessantaro rājā pana ahameva sammāsambuddhoti.
nagarakaṇḍaṁ niṭṭhitaṁ.
vessantarajātakavaṇṇanā samattā.


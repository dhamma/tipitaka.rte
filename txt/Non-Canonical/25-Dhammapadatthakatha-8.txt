
page number: 001

24. taṇhāvaggavaṇṇanā
----------
1. kapilamacchavatthu. (240)
"manujassāti imaṁ dhammadesanaṁ satthā jetavane viharanto
kapilamacchaṁ ārabbha kathesi.
atīte kira kassapassa bhagavato parinibbutakāle dve kulabhātaro
nikkhamitvā sāvakānaṁ santike pabbajiṁsu. tesu jeṭṭho sodhano
nāma ahosi, kaniṭṭho kapilo nāma. mātā pana nesaṁ sādhanī
nāma, kaniṭṭhabhaginī tāpanā nāma. tāpi bhikkhunīsu pabbajiṁsu. evaṁ tesu
pabbajitesu, ubho bhātaro ācariyupajjhāyānaṁ vattappaṭivattaṁ
katvā viharantā ekadivasaṁ "bhante imasmiṁ sāsane kati
dhurānīti pucchitvā "ganthadhurañca vipassanādhurañcāti dve
dhurānīti sutvā, jeṭṭho "vipassanādhuraṁ pūressāmīti. pañca
vassāni ācariyupajjhāyānaṁ santike vasitvā yāva arahattā
kammaṭṭhānaṁ gahetvā araññaṁ pavisitvā vāyamanto arahattaṁ pāpuṇi.
kaniṭṭho "ahaṁ tāva taruṇo, vuḍḍhakāle vipassanādhuraṁ pūressāmīti
ganthadhuraṁ paṭṭhapetvā tīṇi piṭakāni uggaṇhi. tassa pariyattiṁ
nissāya mahāparivāro, parivāraṁ nissāya lābho udapādi. so
bāhusaccamadena matto lābhataṇhāya abhibhūto atipaṇḍitamānitāya parehi

page number: 002

vuttaṁ kappiyaṁpi "akappiyanti vadati, akappiyaṁpi "kappiyanti,
sāvajjaṁpi "anavajjanti, anavajjaṁpi "sāvajjanti. so pesalehi
bhikkhūhi "mā āvuso kapila evaṁ avacāti vatvā dhammañca
vinayañca dassetvā ovadiyamānopi "tumhe kiṁ jānātha,
rittamuṭṭhisadisātiādīni vatvā bhikkhū khuṁsento vambhento vicarati.
athassa bhātu sodhanattherassāpi bhikkhū etamatthaṁ ārocesuṁ. sopi
naṁ upasaṅkamitvā "āvuso kapila tumhādisānaṁ hi sammāpaṭipatti
sāsanassa āyu nāma, tasmā sammāpaṭipattiṁ pahāya kappiyādīni
paṭibāhanto mā evaṁ avacāti ovadi. so tassāpi vacanaṁ
nādayi. evaṁ santepi, naṁ thero dvittikkhattuṁ ovaditvā ovādaṁ
aggaṇhantaṁ "nāyaṁ mama vacanaṁ karotīti ñatvā "tenahāvuso
paññāyissasi sakena kammenāti vatvā pakkāmi. tato paṭṭhāya
naṁ aññepi pesalā bhikkhū chaḍḍayiṁsu. so durācāro hutvā
durācāraparivuto viharanto ekadivasaṁ uposathagge "pāṭimokkhaṁ
uddisissāmīti vījaniṁ ādāya dhammāsane nisīditvā "vattatāvuso
ettha sannipatitānaṁ bhikkhūnaṁ pāṭimokkhanti pucchitvā "ko attho
imassa paṭivacanena dinnenāti tuṇhībhūte bhikkhū disvā "āvuso
dhammo vā vinayo vā natthi, pāṭimokkhena sutena vā assutena
vā ko atthoti vatvā āsanā vuṭṭhahi. evaṁ so kassapassa
bhagavato pariyattisāsanaṁ osakkāpesi. sodhanattheropi tadaheva
parinibbāyi. kapilo āyupariyosāne avīcimhi mahāniraye nibbatti.

page number: 003

tāpissa mātā ca bhaginī ca tasseva diṭṭhānugatiṁ āpajjitvā
pesale bhikkhū akkositvā paribhāsitvā tattheva nibbattiṁsu.
tasmiṁ pana kāle pañcasatā purisā gāmaghātakādīni katvā
corikāya jīvantā janapadamanussehi anubaddhā palāyamānā araññaṁ
pavisitvā tattha kiñci paṭisaraṇaṁ apassantā aññataraṁ āraññakaṁ
bhikkhuṁ disvā vanditvā "paṭisaraṇaṁ no bhante hothāti vadiṁsu.
thero "tumhākaṁ sīlasadisaṁ paṭisaraṇaṁ nāma natthi, sabbepi pañca
sīlāni samādayathāti āha. te "sādhūti sampaṭicchitvā sīlāni
samādayiṁsu. atha ne thero ovadi "idāni tumhe sīlavanto;
jīvitahetupi vo neva sīlaṁ atikkamitabbaṁ, na manopadoso kātabboti.
te "sādhūti sampaṭicchiṁsu. atha te jānapadā taṁ ṭhānaṁ patvā
ito cito ca pariyesamānā te core disvā sabbe jīvitā
voropesuṁ. te kālaṁ katvā devaloke nibbattiṁsu. corajeṭṭhako
jeṭṭhakadevaputto ahosi. te anulomappaṭilomavasena ekaṁ buddhantaraṁ
devaloke saṁsaritvā imasmiṁ buddhuppāde sāvatthīnagaradvāre
pañcakulasate kevaṭṭagāme nibbattiṁsu. jeṭṭhakadevaputto
kevaṭṭajeṭṭhakassa gehe paṭisandhiṁ gaṇhi, itare itaresu. evaṁ
tesaṁ ekadivaseyeva paṭisandhiggahaṇañca mātukucchito nikkhamanañca ahosi.
kevaṭṭajeṭṭhako "atthi nu kho imasmiṁ gāme aññepi dārakā
ajja jātāti pariyesāpetvā tesaṁ jātabhāvaṁ sutvā "ete
mama puttassa sahāyakā bhavissantīti tesaṁ posāvanikaṁ dāpesi.

page number: 004

te sabbepi sahapaṁsukīḷakā sahāyakā hutvā anupubbena vayappattā
ahesuṁ. tesaṁ kevaṭṭajeṭṭhakaputto yasato ca tejato ca aggapuriso
ahosi.
kapilopi kho ekaṁ buddhantaraṁ niraye pacitvā vipākāvasesena
tasmiṁ kāle aciravatiyā suvaṇṇavaṇṇo duggandhamukho mahāmaccho
hutvā nibbatti. athekadivasaṁ te sahāyakā "macche bandhissāmāti
jālādīni gahetvā nadiyaṁ khipiṁsu. atha nesaṁ antojālaṁ so maccho
pāvisi. taṁ disvā sabbe kevaṭṭagāmavāsino uccāsaddamakaṁsu
"puttā no paṭhamaṁ macche bandhantā suvaṇṇamacchaṁ bandhiṁsu,
idāni no rājā pahūtaṁ dhanaṁ dassatīti. tepi kho sahāyakā
macchaṁ nāvāya pakkhipitvā nāvaṁ ukkhipitvā rañño santikaṁ
agamaṁsu. raññāpi taṁ disvāva "kiṁ etanti vutte, "maccho
devāti āhaṁsu. rājā suvaṇṇavaṇṇaṁ macchaṁ disvā "satthā
etassa suvaṇṇakāraṇaṁ jānissatīti macchaṁ gāhāpetvā bhagavato
santikaṁ agamāsi. macchena mukhe vivaṭamatteyeva, sakalajetavanaṁ ativiya
duggandhaṁ ahosi. rājā satthāraṁ pucchi "kasmā bhante maccho
suvaṇṇavaṇṇo jāto, kasmā cassa mukhato duggandho vāyatīti.
"ayaṁ mahārāja kassapassa bhagavato pāvacane kapilo nāma bhikkhu
ahosi bahussuto mahāparivāro, lābhataṇhāya abhibhūto attano
vacanaṁ aggaṇhantānaṁ akkosakaparibhāsako kassapabhagavato sāsanaṁ
osakkāpesi. so tena kammena avīcimhi nibbattitvā

page number: 005

vipākāvasesena idāni maccho jāto; yaṁ pana so dīgharattaṁ buddhavacanaṁ
vācesi buddhassa vaṇṇaṁ kathesi, tassa nissandena imaṁ suvaṇṇavaṇṇaṁ
paṭilabhi; yaṁ bhikkhūnaṁ akkosakaparibhāsako ahosi, tenassa mukhato
duggandho vāyati; kathāpemi naṁ mahārājāti. "kathāpetha
bhanteti. atha naṁ satthā pucchi "tvamasi kapiloti. "āma bhante
ahaṁ kapiloti. "kuto āgatosīti. "avīcimahānirayato bhanteti.
"jeṭṭhabhātiko te sodhano kuhinti. "parinibbuto bhanteti. "mātā
pana te sādhanī kahanti. "niraye nibbattā bhanteti. "kaniṭṭhabhaginī
te tāpanā kahanti. "mahāniraye nibbattā bhanteti. "idāni tvaṁ kahaṁ
gamissasīti. "avīcimahānirayameva bhanteti vatvā vippaṭisārābhibhūto
nāvaṁ sīsena paharitvā tāvadeva kālaṁ katvā niraye nibbatti.
mahājano saṁviggo ahosi lomahaṭṭhajāto.
atha bhagavā tasmiṁ khaṇe sannipatitāya parisāya cittavāraṁ
oloketvā taṁkhaṇānurūpaṁ dhammaṁ desetuṁ
"dhammacariyaṁ brahmacariyaṁ etadāhu vasuttamanti
suttanipāte kapilasuttaṁ 1- kathetvā imā gāthā abhāsi
"manujassa pamattacārino
taṇhā vaḍḍhati māluvā viya.
so pariplavati hurāhuraṁ
phalamicchaṁva vanasmiṁ vānaro.

footnote: 1. pāliyaṁ. "dhammacariyasuttanti dissati. ña. va. khu. sa. 25/379.

page number: 006

yaṁ esā sahate jammī taṇhā loke visattikā,
sokā tassa pavaḍḍhanti, abhivuṭṭhaṁva vīraṇaṁ,
yo cetaṁ sahate jammiṁ taṇhaṁ loke duraccayaṁ,
sokā tamhā papatanti udavinduva pokkharā.
taṁ vo vadāmi: bhaddaṁ vo, yāvantettha samāgatā.
taṇhāya mūlaṁ khanatha, usīratthova vīraṇaṁ.
mā vo naḷaṁva sotova māro bhañji punappunanti.
tattha "pamattacārinoti: sativossaggalakkhaṇena pamādena
pamattacārissa puggalassa neva jhānaṁ na vipassanāmaggaphalāni
vaḍḍhanti. yathā pana rukkhaṁ saṁsibbantī pariyonaddhantī tassa vināsāya
māluvā latā vaḍḍhati, evamassa cha dvārāni nissāya punappunaṁ
uppajjanato taṇhā vaḍḍhatīti attho.
so pariplavati hurāhuranti: so taṇhāgatiko puggalo
bhave bhave pariplavati dhāvati. yathā kiṁ viyāti. 1-
phalamicchaṁva vanasmiṁ vānaroti: yathā rukkhaphalaṁ icchanto
vānaro vanasmiṁ dhāvati, tassa tassa rukkhassa sākhaṁ gaṇhāti, taṁ
muñcitvā aññaṁ gaṇhāti, taṁpi muñcitvā aññaṁ gaṇhāti
"sākhaṁ alabhitvā sannisinnoti vattabbataṁ nāpajjati; evameva
taṇhāgatiko puggalo hurāhuraṁ dhāvanto "ārammaṇaṁ alabhitvā
taṇhāya appavattaṁ pattoti vattabbataṁ nāpajjati.

footnote: 1. "yathā kinti vā kiṁ viyāti vā vacanena bhavitabbaṁ.

page number: 007

yanti: yaṁ puggalaṁ esā lāmakabhāvena jammī visāhāratāya
visapupphatāya visaphalatāya visaparibhogatāya rūpādīsu visattatāya
āsattatāya visattikāti saṅkhyaṁ gatā chadvārikataṇhā abhibhavati;
yathā nāma vane punappunaṁ vassantena devena abhivuṭṭhaṁ vīraṇatiṇaṁ
vaḍḍhati; evaṁ tassa puggalassa anto vaṭṭamūlakā sokā
abhivaḍḍhantīti attho.
duraccayanti: yo pana puggalo etaṁ vuttappakāraṁ atikkamituṁ
pajahituṁ dukkaratāya duraccayaṁ taṇhaṁ sahati abhibhavati, tamhā puggalā
vaṭṭamūlakā sokā papatanti; yathā nāma pokkhare padumapatte
patitaṁ udakabindu na patiṭṭhāti, evaṁ na patiṭṭhahantīti attho.
taṁ vo vadāmīti: tena kāraṇena ahaṁ tumhe vadāmi.
bhaddaṁ voti: bhaddaṁ tumhākaṁ hotu, mā ayaṁ kapilo viya
vināsaṁ pāpuṇitthāti attho.
mūlanti: imissā chadvārikataṇhāya arahattamaggaññāṇena
mūlaṁ khanatha. kiṁ viyāti.
usīratthova vīraṇanti: yathā usīrena atthiko puriso mahantena
kuddālena vīraṇaṁ khanati, evamassā mūlaṁ khanathāti attho.
mā vo naḷaṁva sotova māro bhañji punappunanti:
mā tumhe nadīsote jātaṁ naḷaṁ mahāvegena āgato nadīsoto
viya kilesamāro maraṇamāro devaputtamāro ca punappunaṁ bhañjatūti
attho.

page number: 008

desanāvasāne pañcasatāpi kevaṭṭaputtā saṁvegaṁ āpajjitvā
dukkhassantakiriyaṁ paṭṭhayamānā satthu santike pabbajitvā nacirasseva
dukkhassantaṁ katvā satthārā saddhiṁ aneñjavihārasamāpattidhammaparibhogena 1-
ekaparibhogā ahesunti.
kapilamacchavatthu.
----------
2. sūkarapotikāvatthu. (241)
"yathāpi mūleti imaṁ dhammadesanaṁ satthā veḷuvane viharanto ekaṁ
gūthasūkarapotikaṁ ārabbha kathesi.
ekasmiṁ kira divase satthā rājagahaṁ piṇḍāya pavisanto ekaṁ
sūkarapotikaṁ disvā sitaṁ pātvākāsi. tassa sitaṁ karontassa
mukhavivaraviniggataṁ dassanobhāsamaṇḍalaṁ disvā ānandatthero "ko
nu kho bhante hetu, ko paccayo sitassa pātukammāyāti sitakāraṇaṁ
pucchi. atha naṁ satthā āha "passaṁsetaṁ ānanda sūkarapotikanti.
"āma bhanteti. "esā kakusandhassa bhagavato sāsane ekāya
āsanasālāya sāmantā kukkuṭī ahosi, sā ekassa yogāvacarassa
vipassanākammaṭṭhānaṁ sajjhāyantassa dhammaghosaṁ sutvā tato cutā
rājakule nibbattitvā ubbarī nāma rājadhītā ahosi, sā

footnote: 1. "āneñjavihārasamāpattidhammaparibhogenāti pāṭhena bhavitabbaṁ. ña. va.

page number: 009

aparabhāge sarīravalañjanaṭṭhānaṁ paviṭṭhā puḷavakarāsiṁ disvā tattha
puḷavakasaññaṁ uppādetvā paṭhamajjhānaṁ paṭilabhi, sā tattha
yāvatāyukaṁ ṭhatvā tato cutā brahmaloke nibbatti, tato
cavitvā ca pana gativasena ālulamānā idāni sūkarayoniyaṁ
nibbatti; idaṁ kāraṇaṁ disvā mayā sitaṁ pātukatanti. taṁ sutvā
ānandattherappamukhā bhikkhū mahantaṁ saṁvegaṁ paṭilabhiṁsu. satthā tesaṁ
saṁvegaṁ uppādetvā rāgataṇhāya ādīnavaṁ pakāsento antaravīthiyaṁ
ṭhitakova imā gāthā abhāsi
"yathāpi mūle anupaddave daḷhe
chinnopi rukkho punareva rūhati,
evampi taṇhānusaye anūhate
nibbattatī dukkhamidaṁ punappunaṁ.
yassa chattiṁsatisotā manāpassavanā bhusā,
mahā vahanti duddiṭṭhiṁ saṅkappā rāganissitā.
savanti sabbadhī sotā latā ubbhijja tiṭṭhati,
tañca disvā lataṁ jātaṁ mūlaṁ paññāya chindatha.
saritāni sinehitāni ca
somanassāni bhavanti jantuno,
te sātasitā sukhesino,
te ve jātijarūpagā narā.
tasiṇāya purakkhatā pajā

page number: 010

parisappanti sasova bādhito 1-,
saṁyojanasaṅgasattā 2-
dukkhamupenti punappunaṁ cirāya.
tasiṇāya purakkhatā pajā
parisappanti sasova bādhito 1-.
tasmā tasiṇaṁ vinodaye bhikkhu 3-
ākaṅkhaṁ 4- virāgamattanoti.
tattha "mūleti: [yassa rukkhassa] catūsu disāsu heṭṭhā ca
ujukameva gate pañcavidhe mūle chedanaphālanavijjhanādīnaṁ kenaci
upaddavena anupaddave thirapattatāya daḷhe [so] rukkho
uparicchinnopi sākhānusākhānaṁ vasena punadeva ruhati; evameva
chadvārikāya taṇhāya anusaye arahattamaggaññāṇena anūhate
asamucchinne, tasmiṁ tasmiṁ bhave jātiādibhedaṁ idaṁ dukkhaṁ punappunaṁ
nibbattatiyevāti attho.
yassāti: yassa puggalassa iti ajjhattikassupādāya aṭṭhārasa
taṇhāvicaritāni bāhirassupādāya aṭṭhārasa taṇhāvicaritānīti
imesaṁ taṇhāvicaritānaṁ vasena chattiṁsatiyā 5- sotehi samannāgatā
manāpesu rūpādīsu āsavati pavattatīti manāpassavanā taṇhā
bhusā balavatī hoti, taṁ puggalaṁ vipannaññāṇatāya duddiṭṭhiṁ
punappunaṁ uppajjanato mahantabhāvena mahā hutvā jhānaṁ vā

footnote: 1. ma. bandhito. 2. ma. saṁyojanasaṅgasattakā. 3. ma. bhikkhūtinatthi.
footnote: 4. ma. ākaṅkhanta. 5. abhi. vi. 35/530.

page number: 011

vipassanaṁ vā anissāya rāganissitā saṅkappā vahantīti attho.
savanti sabbadhī sotāti: ime taṇhāsotā cakkhudvārādīnaṁ vasena
sabbesu rūpādīsu ārammaṇesu savanato sabbāpi rūpataṇhā .pe.
dhammataṇhāti sabbabhavesu vā savanato sabbadhi savanti nāma.
latāti: paliveṭhanatthena saṁsibbanatthena ca latā viyāti latā.
ubbhijja tiṭṭhatīti: chahi dvārehi uppajjitvā rūpādīsu
ārammaṇesu tiṭṭhati.
tañca disvāti: taṁ pana taṇhālataṁ "etthesā taṇhā
uppajjamānā uppajjatīti jātaṭṭhānavasena disvā.
paññāyāti: satthena vane jātaṁ lataṁ viya maggappaññāya
mūle chindathāti attho.
saritānīti: anusaṭāni payātāni.
sinehitānīti: cīvarādīsu pavattasinehavasena sinehitāni ca,
taṇhāsinehamakkhitānīti attho.
somanassānīti: taṇhāvasikassa jantuno evarūpāni
somanassāni bhavanti.
te sātasitāti: te taṇhāvasikā puggalā sātanissitā
sukhanissitāva hutvā sukhesino sukhapariyesino bhavanti.
te veti: ye evarūpā narā, te jātijarābyādhimaraṇāni
upagacchantiyevāti jātijarūpagā nāma honti.

page number: 012

pajāti: ime sattā tāsakaraṇena tasiṇāti saṅkhaṁ gatāya
taṇhāya purakkhatā parivāritā hutvā.
bādhitoti: luddakena araññe baddho saso viya parisappanti
bhāyanti.
saṁyojanasaṅgasattāti: dasavidhena saṁyojanena ceva sattavidhena
rāgasaṅgādinā ca sattā baddhā tasmiṁ vā laggā hutvā.
cirāyāti: ciraṁ dīghamaddhānaṁ punappunaṁ jātiādikaṁ dukkhaṁ
upagacchantīti attho.
tasmāti: yasmā tasiṇāya purakkhatā paliveṭhitā sattā, tasmā
attano virāgaṁ rāgādivigamanaṁ nibbānaṁ paṭṭhento ākaṅkhamāno
bhikkhu arahattamaggeneva taṁ tasiṇaṁ vinodaye panuditvā nīharitvā
chaḍḍeyyāti attho.
desanāvasāne bahū sotāpattiphalādīni pāpuṇiṁsu.
sāpi kho sūkarapotikā tato cavitvā suvaṇṇabhūmiyaṁ rājakule
nibbatti, tato cutā tatheva bārāṇasiyaṁ nibbatti, tato cavitvā
suppārakapaṭṭane assavāṇijagehe nibbatti, tato cutā gāvirapaṭṭane
nāvikassa gehe nibbatti, tato cutā anurādhapure issaragehe
nibbatti, tato cutā tasseva dakkhiṇāya disāya bhekkantagāme 1-
sumanassa nāma kuṭumbikassa gehe dhītā nāmena sumanā
nāma hutvā nibbatti. athassā pitā, tasmiṁ gāme

footnote: 1. sī. ma. yu. bhokkantagāme.

page number: 013

chaḍḍite, dīghavāpīraṭṭhaṁ gantvā mahāmunigāme nāma vasi. tattha
naṁ duṭṭhagāmaṇīrañño amacco lakuṇṭakātimbaro nāma kenacideva
karaṇīyena gato disvā mahantaṁ maṅgalaṁ katvā taṁ ādāya
mahāpuṇṇagāmaṁ gato. atha naṁ koṭipabbatamahāvihāravāsī mahāatulatthero 1-
nāma tattha piṇḍāya caranto tassā gehadvāre ṭhito
disvā bhikkhūhi saddhiṁ kathesi "āvuso sūkarapotikā nāma
lakuṇṭakātimbaramahāmattassa bhariyābhāvaṁ pattā, aho acchariyanti.
sā taṁ kathaṁ sutvā atītabhave ugghāṭetvā jātissaraññāṇaṁ
paṭilabhi. taṁkhaṇaṁyeva uppannasaṁvegā sāmikaṁ yācitvā mahantena
issariyena pañcabalakattherīnaṁ santike pabbajitvā tissamahāvihāre
mahāsatipaṭṭhānasuttakathaṁ sutvā sotāpattiphale patiṭṭhahi, pacchā
damiḷamaddane kate, mātāpitūnaṁ vasanaṭṭhānaṁ bhekkantagāmameva gantvā
tattha vasantī kallakamahāvihāre āsīvisūpamasuttaṁ sutvā arahattaṁ
pāpuṇi. sā parinibbānadivase bhikkhunīhi pucchitā bhikkhunīsaṅghassa
sabbaṁ imaṁ pavattiṁ nirantaraṁ kathetvā sannipatitassa bhikkhusaṅghassa
majjhe maṇḍalārāmavāsinā dhammapadabhāṇakamahātissattherena saddhiṁ
saṁsandetvā "ahaṁ pubbe manussayonito cutā kukkuṭī hutvā
tattha senassa santikā sīsacchedaṁ patvā rājagahe nibbattā
paribbājikāsu pabbajitvā paṭhamajjhānabhūmiyaṁ nibbattā tato cutā
seṭṭhikule nibbattā nacirasseva cavitvā sūkarayoniṁ gantvā
tato cutā suvaṇṇabhūmiṁ tato bārāṇasiṁ tato suppārakapaṭṭanaṁ

footnote: 1. ma. mahāanuruddhatthero.

page number: 014

tato gāvirapaṭṭanaṁ tato anurādhapuraṁ tato bhekkantagāmanti evaṁ
samavisame terasa 1- attabhāve patvā idāni ukkaṭṭhe jātā,
sabbepi appamādena sampādethāti vatvā catasso parisā
saṁvejetvā parinibbāyīti.
sūkarapotikāvatthu.
---------
3. vibbhantakavatthu. (242)
"yo nibbanaṭṭhoti imaṁ dhammadesanaṁ satthā veḷuvane viharanto
ekaṁ vibbhantakaṁ ārabbha kathesi.
eko 2- kira mahākassapattherassa saddhivihāriko hutvā cattāri
jhānāni uppādetvāpi attano mātulassa suvaṇṇakārassa gehe
visabhāgarūpārammaṇaṁ disvā tattha paṭibaddhacitto vibabhami. atha naṁ
manussā alasabhāvena kammaṁ kātuṁ anicchantaṁ gehā nīhariṁsu. so
pāpamittasaṁsaggena corakammena jīvitaṁ kappento vicari. atha naṁ
ekadivasaṁ gahetvā pacchābāhuṁ gāḷhabandhanaṁ bandhitvā catukke
catukke kasāhi tālentā āghātaṁ 3- nayiṁsu. thero piṇḍāya carituṁ
pavisanto taṁ dakkhiṇadvārena nīhariyamānaṁ disvā bandhanaṁ sithilaṁ
kāretvā "pubbe tayā paricitaṁ kammaṭṭhānaṁ puna āvajjehīti

footnote: 1. dvādaseva. 2. yu. eso. 3. āghātananti yuttataraṁ.

page number: 015

āha. so tena ovādena satuppādaṁ labhitvā puna catutthajjhānaṁ
nibbattesi. atha naṁ āghātanaṁ netvā "ghātessāmāti sūle
uttāsesuṁ. so na bhāyati na santasati. athassa tasmiṁ tasmiṁ
disābhāge ṭhitā manussā asisattitomarādīni āvudhāni ukkhipitvāpi
taṁ asantasantameva disvā "passatha bhonto imaṁ purisaṁ, anekasatānaṁpi
āvudhahatthānaṁ purisānaṁ majjhe nevacchambhati na vedhati, aho
acchariyanti acchariyabbhūtajātā mahānādaṁ naditvā rañño taṁ
pavattiṁ ārocesuṁ. rājā taṁ kāraṇaṁ sutvā "vissajjetha
nanti vatvā 1- satthu santikaṁpi gantvā tamatthaṁ ārocesi. 2- satthā
obhāsaṁ pharitvā tassa dhammaṁ desento imaṁ gāthamāha.
"yo nibbanaṭṭho vanādhimutto
vanamutto vanameva dhāvati,
taṁ puggalameva passatha:
mutto bandhanameva dhāvatīti.
tassattho: "yo puggalo gihibhāve ālayasaṅkhātaṁ vanaṭṭhaṁ
chaḍḍetvā pabbajitatāya nibbanaṭṭho vihārasaṅkhāte tapovane
adhimutto gharāvāsabandhanasaṅkhātā taṇhāvanā mutto hutvā
puna taṁ gharāvāsabandhanaṁ taṇhāvanameva dhāvati, evantaṁ puggalaṁ
passatha; eso gharāvāsabandhanato mutto puna gharāvāsabandhanameva
dhāvatīti.

footnote: 1. sī. ma. yu. āha. 2. sī. ma. yu. ārocayiṁsu.

page number: 016

imaṁ dhammadesanaṁ sutvā so rājapurisānamantare sūlagge
nisinnova udayabbayaṁ paṭṭhapetvā tilakkhaṇaṁ āropetvā saṅkhāre
sammasanto sotāpattiphalaṁ patvā smāpattisukhaṁ anubhavanto vehāsaṁ
uppatitvā ākāseneva satthu santikaṁ āgantvā satthāraṁ vanditvā
pabbajitvā sarājikāya parisāya majjheyeva arahattaṁ pāpuṇīti.
vibbhantakavatthu.
---------
4. bandhanāgāravatthu. (243)
"na taṁ daḷhanti imaṁ dhammadesanaṁ satthā jetavane viharanto
bandhanāgāraṁ ārabbha kathesi.
ekasmiṁ kira kāle bahū sandhicchedakapanthaghātakamanussaghātake
core ānetvā kosalarañño dassesuṁ. te rājā andubandhana-
rajjubandhanasaṅkhalikabandhanehi bandhāpesi. tiṁsamattāpi kho jānapadā
bhikkhū satthāraṁ daṭṭhukāmā āgantvā disvā vanditvā punadivase
sāvatthiyaṁ piṇḍāya carantā bandhanāgāraṁ gantvā te core
disvā piṇḍapātappaṭikkantā sāyaṇhasamaye tathāgataṁ upasaṅkamitvā
"bhante ajja amhehi piṇḍāya carantehi bandhanāgāre bahū
corā andubandhanādīhi baddhā mahādukkhaṁ anubhavantā diṭṭhā,
te tāni bandhanāni chinditvā palāyituṁ na sakkonti; atthi nu

page number: 017

kho bhante tehi bandhanehi thirataraṁ aññaṁ bandhanaṁ nāmāti pucchiṁsu.
satthā "bhikkhave kiṁbandhanāni nāmetāni: yaṁ panetaṁ dhanadhaññaputta-
dārādīsu taṇhāsaṅkhātaṁ kilesabandhanaṁ, etaṁ etehi sataguṇena
sahassaguṇena satasahassaguṇena thirataraṁ, evaṁ mahantaṁpi panetaṁ
ducchindiyaṁ bandhanaṁ porāṇakapaṇḍitā chinditvā himavantaṁ pavisitvā
pabbajiṁsūti vatvā atītaṁ āhari:
"atīte bārāṇasiyaṁ brahmadatte rajjaṁ kārente, bodhisatto
ekasmiṁ duggatagahapatikule nibbatti. tassa vayappattassa pitā
kālamakāsi. so bhatiṁ katvā mātaraṁ posesi. athassa mātā
anicchamānasseva ekaṁ kuladhītaraṁ gehe katvā aparabhāge
kālamakāsi. bhariyāyapissa kucchiyaṁ gabbho patiṭṭhahi. so gabbhassa
patiṭṭhitabhāvaṁ ajānantova "bhadde tvaṁ bhatiṁ katvā jīva, ahaṁ
pabbajissāmīti āha. "sāmi nanu gabbho me patiṭṭhito, mayi
vijātāya, dārakaṁ disvā pabbajissasīti āha. so "sādhūti
sampaṭicchitvā tassā vijātakāle "bhadde tvaṁ sotthinā vijātā,
idānāhaṁ pabbajissāmīti āpucchi. atha naṁ sā "puttakassa te
tāva thanapānato apagamanakālaṁ āgamehīti vatvā puna gabbhaṁ
gaṇhi. so cintesi "imaṁ sampaṭicchāpetvā gantuṁ na sakkā,
imissā anācikkhitvāva palāyitvā pabbajissāmīti. so tassā
anācikkhitvāva rattibhāge uṭṭhāya palāyi. atha naṁ nagaraguttikā
aggahesuṁ. so "ahaṁ sāmi mātuposako nāma, vissajjetha manti

page number: 018

attānaṁ vissajjetvā ekasmiṁ ṭhāne vasitvā himavantaṁ pavisitvā
isipabbajjaṁ pabbajitvā abhiññā ca samāpattiyo ca nibbattetvā
jhānakīḷāya kīḷanto vihāsi. so tattha vasantoyeva "evarūpaṁpi
nāma me ducchindiyaṁ puttadārabandhanaṁ kilesabandhanaṁ chinnanti udānaṁ
udānesi.
satthā imaṁ atītaṁ āharitvā tena udānitaṁ udānaṁ pakāsento.
imā gāthā abhāsi.
"na taṁ daḷhaṁ bandhanamāhu dhīrā,
yadāyasaṁ dārujapabbajañca.
sārattarattā maṇikuṇḍalesu
puttesu dāresu ca yā apekkhā,
etaṁ daḷhaṁ bandhanamāhu dhīrā
ohārinaṁ sithiladuppamuñcaṁ.
etaṁpi chetvāna paribbajanti
anapekkhino kāmasukhaṁ pahāyāti.
tattha "dhīrāti: buddhādayo paṇḍitapurisā ayasaṅkhalikasaṅkhātaṁ
ayasā nibbattaṁ āyasaṁ andubandhanasaṅkhātaṁ dārujaṁ pabbajatiṇehi
vā aññehi vā vākādīhi rajjuṁ katvā kataṁ rajjubandhanaṁ [taṁ]
asiādīhi chindituṁ sakkuṇeyyabhāvena `thiranti na vadantīti
attho.

page number: 019

sārattarattāti: sārattā hutvā rattā. bahalarāgarattāti
attho.
maṇikuṇḍalesūti: maṇīsu ca kuṇḍalesu ca, maṇicittesu vā
kuṇḍalesu.
etaṁ daḷhanti: ye maṇikuṇḍalesu sārattarattā, tesaṁyeva so 1-
rāgo, yā ca puttadāresu apekkhā taṇhā, etaṁ kilesamayaṁ bandhanaṁ
paṇḍitapurisā daḷhanti vadanti.
ohārinanti: ākaḍḍhitvā catūsu apāyesu pātanato avaharati
heṭṭhā haratīti ohārinaṁ.
sithilanti: bandhanaṭṭhāne chavicammamaṁsāni na chindati lohitaṁ na
nīharati bandhanabhāvaṁpi ajānāpetvā thalapathajalapathādīsu kammāni kātuṁ
detīti sithilaṁ.
duppamuñcanti: lobhavasena hi ekavāraṁpi uppannaṁ kilesabandhanaṁ
bandhanaṭṭhānato kacchapo viya dummociyaṁ hotīti duppamuñcaṁ.
etaṁpi chetvānāti: etaṁ evaṁ daḷhaṁpi kilesabandhanaṁ ñāṇakhaggena
chinditvā anapekkhino hutvā kāmasukhaṁ pahāya paribbajanti pakkamanti,
pabbajantīti attho.
desanāvasāne bahū sotāpattiphalādīni pāpuṇiṁsūti.
bandhanāgāravatthu.
----------

footnote: 1. "yoti padena bhavitabbaṁ.

page number: 020

5. khemāvatthu. (244)
"ye rāgarattāti imaṁ dhammadesanaṁ satthā veḷuvane viharanto
khemannāma rañño bimbisārassa aggamahesiṁ ārabbha kathesi.
sā kira padumuttarapādamūle patthitappatthanā ativiya abhirūpā
pāsādikā ahosi. "satthā kira rūpassa dosaṁ kathetīti sutvā
pana satthu santikaṁ gantuṁ na icchi. rājā tassā rūpamadamattabhāvaṁ
ñatvā veḷuvanavaṇṇappaṭisaṁyuttāni gītāni kāretvā naṭādīnaṁ
dāpesi. tesaṁ tāni gāyantānaṁ sutvā tassā veḷuvanaṁ adiṭṭhapubbaṁ
viya assutapubbaṁ viya ca ahosi. sā "kataraṁ uyyānaṁ sandhāya
gāyathāti pucchitvā, "devi tumhākaṁ veḷuvanuyyānamevāti vutte,
uyyānaṁ gantukāmā ahosi. satthā tassā āgamanaṁ ñatvā
parisamajjhe nisīditvā dhammaṁ desentova tālavaṇṭaṁ ādāya
attano passe ṭhatvā vījamānaṁ abhirūpaṁ itthiṁ nimmini. khemāpi
devī pavisamānāva taṁ itthiṁ disvā "sammāsambuddho rūpassa
dosaṁ kathetīti vadanti, ayañcassa santike itthī vījamānā ṭhitā,
ahaṁ imissā kalabhāgaṁpi na upemi, na mayā īdisaṁ itthīrūpaṁ
diṭṭhapubbaṁ, satthāraṁ abhūtena abbhācikkhanti maññeti cintetvā
tathāgatassa kathāsaddaṁpi anisāmetvā tameva itthiṁ olokayamānā
aṭṭhāsi. satthā tassā tasmiṁ rūpe uppannabahumānataṁ ñatvā taṁ
rūpaṁ paṭhamavayādivasena dassento heṭṭhā vuttanayeneva pariyosāne
aṭṭhimattāvasānaṁ katvā dassesi. khemā taṁ disvā "evarūpaṁpi

page number: 021

nāma taṁ rūpaṁ muhutteneva khayavayaṁ pattaṁ, natthi vata imasmiṁ rūpe
sāroti cintesi. satthā tassā cittavāraṁ oloketvā "kheme tvaṁ
`imasmiṁ rūpe sāro atthīti cintesi passadānissa nissārabhāvanti
vatvā imaṁ gāthamāha
"āturaṁ asuciṁ pūtiṁ passa kheme samussayaṁ
uggharantaṁ paggharantaṁ bālānaṁ abhipatthitanti.
sā gāthāpariyosāne sotāpattiphale patiṭṭhahi. atha naṁ satthā
"kheme ime sattā rāgarattā dosaduṭṭhā mohamūḷhā attano
taṇhāsotaṁ samatikkamituṁ na sakkonti tattheva laggantīti vatvā
dhammaṁ desento imaṁ gāthamāha
"ye rāgarattānupatanti sotaṁ
sayaṁ kataṁ makkaṭakova jālaṁ.
etampi chetvāna vajanti dhīrā
anapekkhino sabbadukkhaṁ pahāyāti.
tattha "makkaṭakova jālanti: yathā nāma makkaṭako suttajālaṁ
katvā majjhaṭṭhāne nābhimaṇḍale nipanno pariyante patitaṁ paṭaṅgaṁ
vā makkhikaṁ vā vegena gantvā vijjhitvā tassa rasaṁ pivitvā
punāgantvā tasmiṁyeva ṭhāne nipajjati; evameva ye sattā
rāgarattā dosaduṭṭhā mohamūḷhā, sayaṁ kataṁ taṇhāsotaṁ anupatanti
te taṁ samatikkamituṁ na sakkonti; evaṁ duratikkamaṁ.

page number: 022

etampi chetvāna vajanti dhīrāti: paṇḍitā etaṁ bandhanaṁ
chinditvā anapekkhino nirālayā hutvā arahattamaggena sabbadukkhaṁ
pahāya vajanti gacchantīti attho.
desanāvasāne khemā arahatte patiṭṭhahi. mahājanassāpi
sātthikā desanā ahosi. satthā rājānaṁ āha "mahārāja
khemāya pabbajituṁ vā parinibbāyituṁ vā vaṭṭatīti. "bhante
pabbājetha naṁ, alaṁ parinibbānenāti. sā pabbajitvā aggasāvikā
ahosīti.
khemāvatthu.
--------
6. uggasenaseṭṭhiputtavatthu. (245)
"muñca pureti imaṁ dhammadesanaṁ satthā veḷuvane viharanto
uggasenaṁ ārabbha kathesi.
pañcasatā kira nāṭakā saṁvacchare vā chammāse vā sampatte,
rājagahaṁ gantvā rañño sattāhaṁ samajjaṁ katvā bahuṁ hiraññasuvaṇṇaṁ
labhanti, antarantare ukkhepadāyānaṁ pariyanto natthi. mahājano
mañcādīsu 1- ṭhatvā samajjaṁ olokesi. athekā laṅghadhītā
vaṁsaṁ abhiruyha tassa upari parivattitvā tassa pariyante ākāse

footnote: 1. sī. ma. yu. mañcātimañcādīsu.

page number: 023

caṅkamamānā naccati ceva gāyati ca. tasmiṁ samaye uggaseno
nāma seṭṭhiputto sahāyakena saddhiṁ mañcātimañce ṭhito taṁ
oloketvā tassā hatthapādavikkhepādīsu uppannasineho gehaṁ
gantvā "taṁ labhanto jīvissāmi, alabhantassa me, idheva maraṇanti
āhārupacchedaṁ katvā mañcake nipajji; mātāpitūhi "tāta kinte
rujjatīti pucchitopi "taṁ me naṭadhītaraṁ labhantassa, jīvitaṁ atthi,
alabhantassa me, idheva maraṇanti vatvā, "tāta mā evaṁ kari,
aññaṁ te amhākaṁ kulassa ca bhogānañca anurūpaṁ kumārikaṁ
ānessāmāti vuttepi, tatheva vatvā nipajji. athassa pitā bahuṁ
yācitvāpi taṁ saññāpetuṁ asakkonto naṭakassa sahāyakaṁ pakkosāpetvā
kahāpaṇasahassaṁ datvā "ime kahāpaṇe gahetvā attano dhītaraṁ
mayhaṁ puttassa detūti pahiṇi. so "nāhaṁ kahāpaṇe gahetvā
demi; sace pana so imaṁ alabhitvā jīvituṁ na sakkoti, tenahi
amhehi saddhiṁyeva vicaratu, dassāmissa dhītaranti. mātāpitaro
puttassa tamatthaṁ ārocesuṁ. so "ahaṁ tehi saddhiṁ vicarissāmīti
vatvā yācantānaṁpi tesaṁ kathaṁ anādayitvā nikkhamitvā naṭakassa
santikaṁ agamāsi. so tassa dhītaraṁ datvā tena saddhiṁyeva
gāmanigamarājadhānīsu sippaṁ dassento vicari. sāpi tena saddhiṁ
saṁvāsamanvāya nacirasseva puttaṁ labhitvā taṁ kīḷāpayamānā
"sakaṭagopakassa putta bhaṇḍahārakassa putta kiñci ajānanakassa puttāti
vadati. sopi nesaṁ sakaṭaparivattakaṁ katvā ṭhitaṭṭhāne goṇānaṁ tiṇaṁ āharati

page number: 024

sippadassanaṭṭhāne laddhabhaṇḍakaṁ ukkhipitvā harati, tadeva kira
sandhāya sā itthī puttaṁ kīḷāpayamānā tatheva vadati. so attānaṁ
ārabbha tassā gāyanabhāvaṁ ñatvā pucchi "maṁ sandhāya kathesīti.
"āma taṁ sandhāyāti. "evaṁ sante ahaṁ palāyissāmīti. sā
"kiṁ pana mayhaṁ tayā palāyitena vā āgatena vāti punappunaṁ
tadeva 1- tītaṁ gāyati. sā kira attano rūpasampattiñceva
dhanalābhañca nissāya taṁ kismiñci na maññati. so "kiṁ nu kho
nissāya imissā ayaṁ mānoti cintento "sippaṁ nissāyāti
ñatvā "hotu, sippaṁ gaṇhissāmīti sassuraṁ upasaṅkamitvā tassa
jānanasippaṁ uggaṇhitvā gāmanigamādīsu sippaṁ dassento anupubbena
rājagahaṁ āgantvā "ito sattame divase uggaseno seṭṭhiputto
nagaravāsīnaṁ sippaṁ dassessatīti ārocāpesi. nagaravāsino mañcāti-
mañcādayo bandhāpetvā sattame divase sannipatiṁsu. sopi saṭṭhihatthaṁ
vaṁsaṁ abhiruyha tassa matthake aṭṭhāsi.
taṁdivasaṁ satthā paccūsakāle lokaṁ volokento taṁ attano
ñāṇajālassa anto paviṭṭhaṁ disvā "kiṁ nu kho bhavissatīti
āvajjanto "sve seṭṭhiputto `sippaṁ dassessāmīti vaṁsamatthake
ṭhassati, tassa dassanatthaṁ mahājano sannipatissati, tattha ahaṁ
catuppadikaṁ gāthaṁ desissāmi; taṁ sutvā caturāsītiyā pāṇasahassānaṁ
dhammābhisamayo bhavissati, uggasenopi arahatte patiṭṭhahissatīti

footnote: 1. sī. yu. tatheva.

page number: 025

aññāsi. so punadivase kālaṁ sallakkhetvā bhikkhusaṅghaparivuto
rājagahaṁ piṇḍāya pāvisi. uggasenopi, satthari antonagaraṁ
appaviṭṭheyeva, unnādanatthāya mahājanassa aṅgulīsaññaṁ datvā
vaṁsamatthake patiṭṭhāya ākāseyeva satta vāre parivattitvā oruyha
vaṁsamatthake aṭṭhāsi. tasmiṁ khaṇe satthā nagaraṁ pavisanto, yathā
taṁ parisā na olokesi, evaṁ katvā attānameva olokāpesi.
uggaseno parisaṁ oloketvā "na maṁ parisā oloketīti
domanassappatto "idaṁ mayā saṁvacchare kattabbaṁ sippaṁ, satthari
ca nagaraṁ pavisante, parisā maṁ anoloketvā satthārameva oloketi;
moghaṁ vata me sippadassanaṁ jātanti cintesi. satthā tassa cittaṁ ñatvā
mahāmoggallānaṁ āmantetvā "gaccha moggallāna seṭṭhiputtaṁ
vadehi `sippaṁ kira dassetūti āha. thero gantvā vaṁsassa heṭṭhā
ṭhitova seṭṭhiputtaṁ āmantetvā imaṁ gāthamāha
"iṅgha passa naṭaputta uggasena mahabbala
karohi rāgaṁ parisāya hāsayassu mahājananti.
so therassa kathaṁ sutvā tuṭṭhamānaso hutvā "satthā 1- mama
sippaṁ passitukāmoti vaṁsamatthake ṭhitakova imaṁ gāthamāha
"iṅgha passa mahāpañña moggallāna mahiddhika
karomi rāgaṁ parisāya hāsayāmi mahājananti.
evañca pana vatvā vaṁsamatthakato vehāsaṁ abbhuggantvā

footnote: 1. sī. ma. yu. etthantare "maññeti atthi.

page number: 026

ākāse cuddasakkhattuṁ parivattitvā oruyha vaṁsamatthake aṭṭhāsi.
atha naṁ satthā "uggasena paṇḍitena nāma atītānāgatappaccuppannesu
khandhesu ālayaṁ nikantiṁ pahāya jātiādīhi muccituṁ vaṭṭatīti
vatvā imaṁ gāthamāha
"muñca pure muñca pacchato
majjhe muñca bhavassa pāragū
sabbattha vimuttamānaso
na puna jātijaraṁ upehisīti.
tattha "muñca pureti: atītesu khandhesu ālayaṁ nikantiṁ
ajjhosānaṁ patthanaṁ pariyuṭṭhānaṁ gāhaṁ parāmāsaṁ taṇhaṁ muñca.
pacchatoti: anāgatesupi khandhesu ālayādīni muñca.
majjheti: paccuppannesupi tāni muñca.
bhavassa pāragūti: evaṁ sante, tividhassāpi bhavassa abhiññā-
pariññāpahānabhāvanāsacchikiriyāvasena pāragū pāragato hutvā
khandhadhātuāyatanādibhede sabbasaṅkhate vimuttamānaso viharanto puna
jātijarāmaraṇāni na upagacchasīti 1- attho.
desanāvasāne caturāsītiyā pāṇasahassānaṁ dhammābhisamayo
ahosi. seṭṭhiputtopi vaṁsamatthake ṭhitakova saha paṭisambhidāhi
arahattaṁ patvā vaṁsato oruyha satthu santikaṁ āgantvā
pañcappatiṭṭhitena vanditvā satthāraṁ pabbajjaṁ yāci. atha naṁ satthā

footnote: 1. na upagacchissasīti yuttataraṁ. ña. va.

page number: 027

dakkhiṇahatthaṁ pasāretvā "ehi bhikkhūti āha. so tāvadeva
aṭṭhaparikkhāradharo saṭṭhivassatthero viya ahosi. atha naṁ bhikkhū
"āvuso uggasena saṭṭhihatthassa te vaṁsassa matthakato otarantassa
bhayaṁ nāma nāhosīti pucchitvā, "natthi me āvuso bhayanti
vutte, satthu ārocesuṁ "bhante uggaseno `na bhāyāmīti vadati,
abhūtaṁ vatvā aññaṁ byākarotīti. satthā "na bhikkhave mama
puttena uggasenena sadisā chinnasaṁyojanā bhikkhū bhāyanti na
santasantīti vatvā brāhmaṇavagge imaṁ gāthamāha
"sabbasaṁyojanaṁ chetvā yo ve na paritassati,
saṅgātigaṁ visaṁyuttaṁ tamahaṁ brūmi brāhmaṇanti.
desanāvasāne bahūnaṁ dhammābhisamayo ahosi.
punekadivasaṁ bhikkhū dhammasabhāyaṁ kathaṁ samuṭṭhāpesuṁ "kiṁ nu kho
āvuso evaṁ arahattupanissayasampannassa bhikkhuno naṭadhītaraṁ nissāya
naṭehi saddhiṁ vicaraṇakāraṇaṁ, kiṁ arahattassa upanissayakāraṇanti.
satthā āgantvā "kāya nuttha bhikkhave etarahi kathāya sannisinnāti
pucchitvā, `imāya nāmāti vutte, "bhikkhave ubhayampetaṁ imināeva
katanti vatvā tamatthaṁ pakāsetuṁ atītaṁ āhari:
"atīte kira kassapadasabalassa suvaṇṇacetiye kariyamāne,
bārāṇasīvāsino kulaputtā pahūtaṁ khādanīyaṁ bhojanīyaṁ yānakesu
āropetvā "hatthakammaṁ karissāmāti cetiyaṭṭhānaṁ gacchantā
antarāmagge ekaṁ theraṁ piṇḍāya pavisantaṁ passiṁsu. athekā

page number: 028

kuladhītā theraṁ oloketvā sāmikaṁ āha "sāmi ayyo no
piṇḍāya pavisati, yānake ca no pahūtaṁ khādanīyaṁ bhojanīyaṁ,
pattamassa āhara, bhikkhaṁ dassāmāti. so pattaṁ āhari. taṁ
khādanīyabhojanīyassa pūretvā therassa hatthe patiṭṭhāpetvā ubhopi
patthanaṁ kariṁsu "bhante tumhehi diṭṭhadhammasseva bhāgino bhaveyyāmāti.
sopi thero khīṇāsavo; tasmā olokento tesaṁ patthanāya
samijjhanabhāvaṁ ñatvā sitaṁ akāsi. taṁ disvā sā itthī sāmikaṁ
āha "sāmi amhākaṁ ayyo sitaṁ karoti, eso naṭadārako
bhavissatīti. sāmikopissā "evaṁ bhavissati bhaddeti vatvā pakkāmi.
idaṁ tesaṁ pubbakammaṁ. te tattha yāvatāyukaṁ ṭhatvā devaloke
nibbattitvā tato cavitvā, sā itthī naṭagehe nibbatti, puriso
seṭṭhigehe. so "evaṁ bhadde bhavissatīti tassā paṭivacanassa dinnattā
naṭehi saddhiṁ vicari, khīṇāsavattherassa dinnapiṇḍapātaṁ nissāya
arahattaṁ pāpuṇi. sāpi naṭadhītā "yā me sāmikassa gati, mayhaṁpi
sā eva gatīti bhikkhunīnaṁ santike pabbajitvā arahatte patiṭṭhahīti.
uggasenaseṭṭhiputtavatthu.
----------

page number: 029

7. cūḷadhanuggahapaṇḍitavatthu. (246)
"vitakkamathitassāti imaṁ dhammadesanaṁ satthā jetavane
viharanto ekaṁ daharabhikkhuṁ ārabbha kathesi.
eko kira daharabhikkhu salākagge attano salākaṁ 1- gahetvā
salākayāguṁ ādāya āsanasālaṁ gantvā pivati. tattha udakaṁ
alabhitvā udakatthāya ekaṁ gharaṁ agamāsi. tatra taṁ ekā kumārikā
disvāva uppannasinehā "bhante punapi pānīyena atthe sati,
idheva āgaccheyyāthāti āha. so tato paṭṭhāya yadā pānīyaṁ
na labhati, tadā tattheva gacchati. sāpissa pattaṁ gahetvā pānīyaṁ
deti. evaṁ gacchante kāle, yāguṁpi datvā punekadivasaṁ tattheva
nisīdāpetvā bhattaṁ adāsi. santike cassa nisīditvā "bhante
imasmiṁ gehe na kiñci natthi nāma, kevalaṁ mayaṁ vicāraṇakamanussameva
na labhāmāti kathaṁ samuṭṭhāpesi. so katipāheneva tassā
kathaṁ sutvā ukkaṇṭhi. atha naṁ ekadivasaṁ āgantukā bhikkhū disvā
"kasmā tvaṁ āvuso kīso uppaṇḍuppaṇḍukajātosīti pucchitvā,
"ukkaṇṭhitosmi āvusoti vutte, ācariyupajjhāyānaṁ santikaṁ
nayiṁsu. tepi taṁ satthu santikaṁ netvā tamatthaṁ ārocesuṁ. satthā
"saccaṁ kira tvaṁ bhikkhu ukkaṇṭhitosīti pucchitvā, "saccanti
vutte, "kasmā tvaṁ bhikkhu mādisassa āraddhaviriyassa buddhassa
sāsane pabbajitvā `sotāpannoti vā `sakadāgāmīti vā attānaṁ

footnote: 1. sī. ma. yu. pattasalākaṁ.

page number: 030

avadāpetvā `ukkaṇṭhitoti vadāpesi; bhāriyaṁ te kammaṁ katanti
vatvā "kiṁkāraṇā ukkaṇṭhitosīti pucchitvā, "bhante ekā maṁ
itthī evamāhāti vutte, "bhikkhu anacchariyaṁ etaṁ tassā kiriyaṁ:
sā hi pubbe sakalajambudīpe aggapaṇḍitaṁ pahāya taṁmuhuttadiṭṭhake
ekasmiṁ sinehaṁ uppādetvā taṁ jīvitakkhayaṁ pāpesīti
vatvā tassa vatthussa pakāsanatthaṁ bhikkhūhi yācito atīte
cūḷadhanuggahapaṇḍitakāle takkasilāyaṁ disāpāmokkhassa ācariyassa
santike sippaṁ uggahetvā tena tuṭṭhena dinnaṁ dhītaraṁ ādāya
bārāṇasiṁ gacchantassa ekasmiṁ aṭavīmukhe ekūnapaññāsāya kaṇḍehi
ekūnapaññāsa core ghātetvā, kaṇḍesu khīṇesu, corajeṭṭhakaṁ
gahetvā bhūmiyaṁ pātetvā, "bhadde asiṁ āharāti vutte, tāya
taṁkhaṇaṁdiṭṭhacore sinehaṁ katvā corassa hatthe asitharuṁ ṭhapetvā
corena cūḷadhanuggahapaṇḍitassa māritabhāvaṁ corena ca taṁ ādāya
gacchantena "maṁpi esā aññaṁ disvā attano sāmikaṁ viya
mārāpessati, kiṁ me imāyāti ekaṁ nadiṁ disvā orimatīre taṁ
ṭhapetvā tassā bhaṇḍakaṁ ādāya "tvaṁ idheva hohi, yāvāhaṁ
bhaṇḍakaṁ uttāremīti tattheva taṁ pahāya gamanabhāvañca āvikatvā
"sabbaṁ bhaṇḍaṁ samādāya pāraṁ tiṇṇosi brāhmaṇa,
paccāgaccha lahuṁ khippaṁ maṁpi tārehidāni bho"
"asanthutaṁ maṁ cirasanthutena
mināti 1- bhotī adhuvaṁ dhuvena,

footnote: 1. pāliyaṁ "niminīti. tadaṭṭhakathāyaṁ "nimisīti dissati.

page number: 031

mayāpi bhotī nimineyya aññaṁ,
ito ahaṁ dūrataraṁ gamissaṁ."
"kāyaṁ eḷagaṇigumbe karoti mahahāsiyaṁ, 1-
nayidha naccaṁ vā gītaṁ vā tāḷaṁ vā susamāhitaṁ.
anamhikāle sussoṇi kiṁ nu jagghasi sobhane ?"
"sigāla bāla dummedha appapaññosi jambuka,
chinno 2- macchañca pesiñca kapaṇo viya jhāyasi."
"sudassaṁ vajjamaññesaṁ, attano pana duddasaṁ;
chinnā 3- patiñca jārañca maṁpi tvaññeva jhāyasi."
"evametaṁ migarāja, yathā bhāsasi jambuka.
sā nūnāhaṁ ito gantvā bhattu hessaṁ vasānugā."
"yo hare mattikaṁ thālaṁ, kaṁsathālaṁpi so hare;
kataṁyeva tayā pāpaṁ punapevaṁ karissasīti
imaṁ pañcakanipāte cūḷadhanuggahajātakaṁ 4- vitthāretvā "tadā
cūḷadhanuggahapaṇḍito tvaṁ ahosi, sā itthī ayaṁ etarahi kumārikā,
sigālarūpena āgantvā tassā niggahakārako sakko devarājā
ahamevāti vatvā "evaṁ sā itthī taṁmuhuttadiṭṭhake ekasmiṁ
sinehena sakalajambudīpe aggapaṇḍitaṁ jīvitā voropesi; taṁ itthiṁ
ārabbha uppannaṁ tava taṇhaṁ chinditvā vihara bhikkhūti taṁ
ovaditvā uttariṁ dhammaṁ desento imā gāthā abhāsi

footnote: 1. pāliyaṁ tadaṭṭhakathāyañca ahuhāsiyanti dissati. 2. pāliyaṁ tadaṭṭhakathāyañca
footnote: "jinnoti dissati. 3. tattheva "jinnāti.
footnote: 4. khu. jā. 27/184. tadaṭṭhakathā 4/506.

page number: 032

"vitakkamathitassa jantuno
tibbarāgassa subhānupassino
bhiyyo taṇhā pavaḍḍhati,
esa kho daḷhaṁ karoti bandhanaṁ.
vitakkūpasame ca yo rato
asubhaṁ bhāvayatī sadā sato
eso kho byantikāhati
esacchindati mārabandhananti.
tattha "vitakkamathitassāti: kāmavitakkādīhi tīhi vitakkehi
nimmathitassa.
tibbarāgassāti: bahalarāgassa.
subhānupassinoti: iṭṭhārammaṇesu subhanimittaggāhādivasena
vissaṭṭhamānasatāya subhanti anupassantassa.
taṇhāti: evarūpassa jhānādīsu ekaṁpi na vaḍḍhati, athakho
chadvārikataṇhā bhiyyo vaḍḍhati.
esa khoti: eso kho puggalo taṇhābandhanaṁ thiraṁ nāma
karoti.
vitakkūpasameti: micchāvitakkānaṁ vūpasamasaṅkhāte dasasu asubhesu
paṭhamajjhāne.
sadā satoti: yo ettha abhirato hutvā niccaṁ upaṭṭhitassatitāya
sato taṁ asubhajjhānaṁ bhāveti.

page number: 033

byantikāhatīti: esa bhikkhu tīsu bhavesu uppajjanakaṁ taṇhaṁ
vigataṁ karissati.
mārabandhananti: esa tebhūmikavaṭṭasaṅkhātaṁ mārabandhanaṁpi
chindissatīti attho.
desanāvasāne so bhikkhu sotāpattiphale patiṭṭhahi, sampattānaṁpi
sātthikā desanā ahosīti.
cūḷadhanuggahapaṇḍitavatthu.
----------
8. māravatthu. (247)
"niṭṭhaṁ gatoti imaṁ dhammadesanaṁ satthā jetavane viharanto
māraṁ ārabbha kathesi.
ekadivasaṁ hi vikāle sambahulā therā jetavanamahāvihāraṁ
pavisitvā rāhulattherassa vasanaṭṭhānaṁ gantvā taṁ vuṭṭhāpesuṁ. 1-
so aññattha vasanaṭṭhānaṁ apassanto gantvā tathāgatassa gandhakuṭiyā
pamukhe nipajji. tadā so āyasmā arahattaṁ patto avassikova
ahosi. māro vasavattī bhavane ṭhitoyeva taṁ āyasmantaṁ
gandhakuṭippamukhe nipannaṁ disvā cintesi "samaṇassa gotamassa rujanakā
aṅgulī bahi nipannā, sayaṁ antogandhakuṭiyaṁ nipanno; aṅguliyā

footnote: 1. ācārasampannā na tathā kariṁsu.

page number: 034

pīḷiyamānāya, sayaṁ pīḷito bhavissatīti. so mahantaṁ hatthirājavaṇṇaṁ
abhinimminitvā āgamma soṇḍāya therassa matthakaṁ parikkhipitvā
mahantena saddena koñcaravaṁ ravi. satthā gandhakuṭiyaṁ nipanno tassa
mārabhāvaṁ ñatvā "māra tādisānaṁ satasahassenāpi mama puttassa
bhayaṁ uppādetuṁ na sakkā, putto hi me asantāsī vītataṇho
mahāviriyo mahāpaññoti vatvā imā gāthā abhāsi
"niṭṭhaṁ gato asantāsī vītataṇho anaṅgaṇo
acchindi bhavasallāni, antimoyaṁ samussayo
vītataṇho anādāno niruttipadakovido
akkharānaṁ sannipātaṁ jaññā pubbāparāni ca
sa ve antimasārīro mahāpañño [mahāpuriso] ti vuccatīti.
tattha "niṭṭhaṁ gatoti: imasmiṁ sāsane pabbajitānaṁ arahattaṁ
niṭṭhaṁ nāma, taṁ gato pattoti attho.
asantāsīti: abbhantare rāgasantāsādīnaṁ abhāvena asantasako.
acchindi bhavasallānīti: sabbānipi bhavagāmisallāni acchejji.
samussayoti: ayaṁ tassa antimo deho.
anādānoti: khandhādīsu niggahaṇo.
niruttipadakovidoti: niruttiyañca sesapadesu cāti catūsupi
paṭisambhidāsu chekoti attho.
akkharānaṁ sannipātaṁ jaññā pubbāparāni cāti: akkharānaṁ
sannipātasaṅkhātaṁ akkharapiṇḍañca jānāti pubbakkharena aparakkharaṁ

page number: 035

aparakkharena pubbakkharañca jānāti. pubbakkharena aparakkharaṁ jānāti
nāma: ādimhi paññāyamāne, majjhapariyosānesu appaññāyamānesupi,
"imesaṁ akkharānaṁ idaṁ majjhaṁ, idaṁ pariyosānanti jānāti. aparakkharena
pubbakkharaṁ jānāti nāma: ante paññāyamāne, ādimajjhesu
appaññāyamānesupi, "imesaṁ akkharānaṁ idaṁ majjhaṁ, ayaṁ ādīti jānāti,
majjhe paññāyamāne, ādipariyosānesu appaññāyamānesupi, "imesaṁ
akkharānaṁ ayaṁ ādi, ayaṁ antoti jānātieva.
mahāpaññoti: esa koṭiyaṁ ṭhitasarīro mahantānaṁ atthadhamma-
niruttipaṭibhānānaṁ sīlakkhandhādīnañca pariggāhikāya paññāya samannāgatattā
mahāpañño "vimuttacittaṁ khvāhaṁ sārīputta mahāpurisoti vadāmīti
vacanato vimuttacittatāya ca mahāpurisoti vuccatīti attho.
desanāvasāne bahū sotāpattiphalādīni pāpuṇiṁsu. 1- māropi
pāpimā "jānāti maṁ samaṇo gotamoti tattheva antaradhāyīti.
māravatthu.
-------

footnote: 1. kathaṁ? na hi aññe tattha honti.

page number: 036

9. upakājīvakavatthu. (248)
"sabbābhibhūti imaṁ dhammadesanaṁ satthā antarāmagge upakaṁ
ājīvakaṁ ārabbha kathesi.
ekasmiṁ hi samaye satthā pattasabbaññutaññāṇo
bodhimaṇḍe sattasattāhaṁ vītināmetvā attano pattacīvaramādāya
dhammacakkappavattanatthaṁ bārāṇasiṁ 1- sandhāya aṭṭhārasayojanamaggaṁ
paṭipanno antarāmagge upakaṁ ājīvakaṁ addasa. sopi satthāraṁ
disvā "vippasannāni kho te āvuso indriyāni, parisuddho
chavivaṇṇo pariyodāto: kaṁsi tvaṁ āvuso uddissa pabbajito,
ko vā te satthā, kassa vā tvaṁ dhammaṁ rocesīti pucchi.
athassa satthā "mayhaṁ upajjhāyo vā ācariyo vā natthīti
vatvā imaṁ gāthamāha
"sabbābhibhū sabbavidūhamasmi
sabbesu dhammesu anūpalitto
sabbañjaho taṇhakkhaye vimutto
sayaṁ abhiññāya kamuddiseyyanti.
tattha "sabbābhibhūti: sabbesaṁ tebhūmikadhammānaṁ abhibhavitā.
sabbavidūti: viditasabbacatubhūmikadhammo.
sabbesu dhammesūti: sabbesupi tebhūmikadhammesu taṇhādiṭṭhīhi
anūpalitto.

footnote: 1. sī. yu. bārāṇasiyaṁ.

page number: 037

sabbañjahoti: sabbe tebhūmikadhamme jahitvā ṭhito.
taṇhakkhaye vimuttoti: taṇhakkhayante uppādite taṇhakkhaya-
saṅkhāte arahatte asekhāya vimuttiyā vimutto.
sayaṁ abhiññāyāti: abhiññeyyādibhede dhamme sayameva jānitvā.
kamuddiseyyanti: "ayaṁ me upajjhāyo vā ācariyo vāti
kaṁ nāma uddiseyyanti.
desanāvasāne upako ājīvako tathāgatassa vacanaṁ nevābhinandi
nappaṭikkosi, sīsaṁ pana cāletvā jivhaṁ nillāletvā ekapadikaṁ maggaṁ
gahetvā aññataraṁ luddakanivāsanaṭṭhānaṁ agamāsīti.
upakājīvakavatthu.
--------
10. sakkadevarājavatthu. (249)
"sabbadānanti imaṁ dhammadesanaṁ satthā jetavane viharanto
sakkaṁ devarājaṁ ārabbha kathesi.
ekasmiṁ hi samaye tāvatiṁsadevaloke devatā sannipatitvā
cattāro pañhe samuṭṭhāpesuṁ "kataraṁ dānaṁ nu kho dānesu,
kataro raso rasesu, katarā rati ratīsu jeṭṭhakā, taṇhakkhayova
kasmā jeṭṭhakoti vuccatīti. te pañhe ekā devatāpi vinicchituṁ
nāsakkhi. eko pana devo ekaṁ devaṁ pucchati, sopi aparanti

page number: 038

evaṁ aññamaññaṁ pucchantā dasasu cakkavāḷasahassesu dvādasa
saṁvaccharāni vicariṁsu. ettakenāpi kālena pañhānaṁ atthaṁ adisvā
dasasahassacakkavāḷadevatā sannipatitvā catunnaṁ mahārājānaṁ santikaṁ
gantvā, "kiṁ tātā mahādevasannipātoti vutte, "cattāro pañhe
samuṭṭhāpetvā vinicchituṁ asakkontā tumhākaṁ santikaṁ āgatamhāti.
"kiṁ pañhā nāma tātāti. "dānarasaratīsu kataradānarasarati nu kho
seṭṭhā, taṇhakkhayova kasmā seṭṭhoti ime pañhe vinicchituṁ
asakkontā āgatamhāti [tamatthaṁ ārocesuṁ]. "tātā mayaṁpi
imesaṁ atthaṁ na jānāma; amhākaṁ pana rājā janasahassena
cintite atthe cintetvā khaṇeneva jānāti, so amhehi
paññāya ca puññena ca visiṭṭho, etassa santikaṁ gacchāmāti
tameva devagaṇaṁ ādāya sakkassa devarañño santikaṁ gantvā,
tenāpi "kiṁ tātā mahanto devasannipātoti vutte, tamatthaṁ
ārocesuṁ. sakko "tātā imesaṁ pañhānaṁ añño atthaṁ jānituṁ
na sakkoti, buddhavisayā eteti vatvā "satthā panetarahi kahaṁ
vasatīti pucchitvā "jetavaneti sutvā "etha tassa santikaṁ
gamissāmāti devagaṇena saddhiṁ rattibhāge sakalaṁ jetavanaṁ obhāsetvā
satthāraṁ upasaṅkamitvā vanditvā ekamantaṁ ṭhito, "kiṁ mahārāja
mahatā devagaṇena saddhiṁ āgatosīti vutte, "bhante devagaṇena
ime nāma pañhā samuṭṭhāpitā, añño imesaṁ atthaṁ jānituṁ
samattho nāma natthi, imesaṁ no atthaṁ pakāsethāti āha. satthā

page number: 039

"sādhu mahārāja mayā tiṁsa pāramiyo pūretvā mahāpariccāge
pariccajitvā tumhādisānaṁ kaṅkhāchedanatthameva sabbaññutaññāṇaṁ
paṭividdhaṁ, tayā pucchitapañhe suṇāhi: sabbadānānaṁ dhammadānaṁ
seṭṭhaṁ, sabbarasānaṁ dhammaraso seṭṭho, sabbaratīnaṁ dhammarati seṭṭhā,
taṇhakkhayo pana arahattaṁ sampāpakattā seṭṭhoyevāti vatvā
imaṁ gāthamāha
"sabbadānaṁ dhammadānaṁ jināti,
sabbarasaṁ dhammaraso jināti,
sabbaratiṁ dhammarati jināti,
taṇhakkhayo sabbadukkhaṁ jinātīti.
tattha "sabbadānanti: sace hi cakkavāḷagabbhe yāva brahmalokā
nirantaraṁ katvā nisinnānaṁ buddhapaccekabuddhakhīṇāsavānaṁ kadaligabbhasadisāni
ticīvarāni dadeyya. tasmiṁ samāgame catuppadikāya gāthāya katā
anumodanāva seṭṭhā; taṁ hi dānaṁ tassā gāthāya soḷasiṁ
kalaṁ na agghati; evaṁ dhammassa desanāpi vācanāpi savanampi
mahantaṁ, yena ca puggalena dhammassavanaṁ kāritaṁ, tasseva mahānisaṁso.
tathārūpāyaeva parisāya paṇītapiṇḍapātassa patte pūretvā
dinnadānatopi sappitelādīnaṁ patte pūretvā dinnabhesajjadānatopi
mahāvihārasadisānaṁ vihārānaṁ lohapāsādasadisānañca pāsādānaṁ anekāni
satasahassāni kāretvā dinnasenāsanadānatopi anāthapiṇḍikādīhi
vihāre ārabbha katapariccāgatopi antamaso catuppadikāya gāthāya

page number: 040

anumodanavasenāpi pavattitaṁ dhammadānameva seṭṭhaṁ. kiṁkāraṇā?
evarūpāni hi puññāni karontā dhammaṁ sutvāva karonti, no
assutvā; sace hi ime sattā dhammaṁ na suṇeyyuṁ, uḷuṅkamattaṁ
yāguṁpi kaṭacchumattaṁ bhattaṁpi na dadeyyuṁ; iminā kāraṇena sabbadānehi
dhammadānameva seṭṭhaṁ, apica ṭhapetvā buddhe ca paccekabuddhe
ca sakalakappaṁ deve vassante udakabindūni gaṇetuṁ samatthāya
paññāya samannāgatā sārīputtādayopi attano dhammatāya
sotāpattiphalādīni adhigantuṁ nāsakkhiṁsu; assajittherādīhi kathitaṁ dhammaṁ
sutvāva sotāpattiphalaṁ sacchikariṁsu, satthu dhammadesanāya
sāvakapāramīñāṇañca sacchikariṁsu; imināpi kāraṇena mahārāja 1-
dhammadānameva seṭṭhaṁ. tena vuttaṁ "sabbadānaṁ dhammadānaṁ jinātīti.
sabbe pana khandharasādayo rasā ukkaṁsato devatānaṁ
sudhābhojanarasopi saṁsāravaṭṭe pātetvā dukkhānubhavanasseva paccayo;
yo panesa sattattiṁsabodhipakkhiyadhammasaṅkhāto ca navalokuttara-
dhammasaṅkhāto ca dhammaraso, ayameva sabbarasānaṁ seṭṭho. tena
vuttaṁ "sabbarasaṁ dhammaraso jinātīti.
yā panesā puttarati dhīturati dhanarati itthīrati naccagītavāditādi-
ratippabhedā ca anekappabhedā rati, sāpi saṁsāravaṭṭe pātetvā
dukkhānubhavanasseva paccayo; yā panesā dhammaṁ kathentassa vā
suṇantassa vā vācentassa vā anto uppajjamānā pīti

footnote: 1. atirekapadena bhavitabbaṁ na hi sakkā īdisaṁ atthaṁ satthu vacanaṁ kātuṁ.

page number: 041

udaggabhāvaṁ janeti assūni pavatteti lomahaṁsaṁ janeti, sā saṁsāravaṭṭassa
antaṁ katvā arahattapariyosānā hoti; sabbaratīnaṁ evarūpā dhammaratiyeva
seṭṭhā. tena vuttaṁ "sabbaratiṁ dhammarati jinātīti.
taṇhakkhayo pana taṇhāya khayante uppannaṁ arahattaṁ, taṁ
sakalassāpi vaṭṭadukkhassa abhibhavanato sabbaseṭṭhameva. tena vuttaṁ
"taṇhakkhayo sabbadukkhaṁ jinātīti.
evaṁ satthari imissā gāthāya atthaṁ kathenteyeva, caturāsītiyā
pāṇasahassānaṁ dhammābhisamayo ahosi. sakkopi satthu dhammakathaṁ sutvā
satthāraṁ vanditvā āha "bhante evaṁ jeṭṭhake nāma dhammadāne
kimatthaṁ amhākaṁ pattiṁ na dāpetha? ito paṭṭhāya no bhikkhusaṅghassa
kathetvā pattiṁ dāpetha bhanteti. satthā tassa vacanaṁ sutvā bhikkhusaṅghaṁ
sannipātāpetvā "bhikkhave ajja ādiṁ katvā mahādhammassavanaṁ vā
pakatidhammassavanaṁ vā upanisinnakathaṁ vā antamaso anumodanaṁpi
kathetvā sabbasattānaṁ pattiṁ dadeyyāthāti āhāti.
sakkadevarājavatthu.
---------

page number: 042

11. aputtakaseṭṭhivatthu. (250)
"hananti bhogā dummedhanti imaṁ dhammadesanaṁ satthā jetavane
viharanto aputtakaseṭṭhiṁ nāma ārabbha kathesi.
tassa kira kālakiriyaṁ sutvā rājā pasenadikosalo "aputtakaṁ
sāpateyyaṁ kassa pāpuṇātīti pucchitvā "raññoti sutvā sattahi
divasehi tassa gehato dhanaṁ rājakulaṁ abhiharāpetvā satthu santikaṁ
upasaṅkamitvā, "handa kuto nu tvaṁ mahārāja āgacchasi divādivassāti
vutte, "idha bhante sāvatthiyaṁ seṭṭhī gahapati kālakato,
tamahaṁ aputtakaṁ sāpateyyaṁ rājantepuraṁ abhiharitvā āgacchāmīti
āha. sabbaṁ sutte āgatanayeneva veditabbaṁ. "so kira,
suvaṇṇapāṭiyā nānaggarasabhojane upanīte, `evarūpaṁ nāma manussā
bhuñjanti, kiṁ tumhe mayā saddhiṁ imasmiṁ gehe keliṁ karothāti
bhojane upaṭṭhite, 1- leḍḍudaṇḍādīhi paharitvā palāpetvā `idaṁ
manussānaṁ bhojananti kāṇājakaṁ bilaṅgadutiyaṁ bhuñjati, vatthayānacchattesupi
manāpesu upaṭṭhāpitesu, manusse leḍḍudaṇḍādīhi paharanto
palāpetvā sāṇāni dhāreti, jajjararathakena yāti paṇṇacchattena
dhāriyamānenāti evaṁ raññā ārocite, satthā tassa pubbakammaṁ kathesi:
bhūtapubbaṁ so mahārāja 2- seṭṭhī gahapati tagarasikhiṁ nāma

footnote: 1. ito paraṁ "manusseti padaṁ naṭṭhaṁ bhaveyyu.
footnote: 2. suttato ānentena nīharituṁ pammussitvā pamādena likhitaṁ.

page number: 043

paccekabuddhaṁ 1- piṇḍapātena paṭipādesi, "detha samaṇassa piṇḍanti
vatvā uṭṭhāyāsanā pakkāmi. tasmiṁ kira assaddhe bāle evaṁ
vatvā pakkante, tassa bhariyā saddhā pasannā "cirassaṁ vata me
imassa mukhato `dehīti vacanaṁ sutaṁ, ajja mama manoratho pūreti,
piṇḍapātaṁ dassāmīti paccekabuddhassa pattaṁ gahetvā paṇīta-
bhojanassa pūretvā adāsi. sopi nivattamāno taṁ disvā "kiṁ
samaṇa kiñci te laddhanti pattaṁ gahetvā paṇītapiṇḍapātaṁ
disvā vippaṭisārī hutvā evaṁ cinteti "varametaṁ piṇḍapātaṁ
dāsā vā kammakarā vā bhuñjeyyuṁ, te hi imaṁ bhuñjitvā
mayhaṁ kammaṁ karissanti; ayaṁ pana gantvā bhuñjitvā niddāyissati;
naṭṭho me piṇḍapātoti. [so] bhātu pana ekaputtakaṁ sāpateyyassa
kāraṇā jīvitā voropesi. so kirassa aṅguliṁ gahetvā
vicaranto "idaṁ mayhaṁ pitu santakaṁ yānakaṁ, ayaṁ tassa goṇoti
āha. atha naṁ seṭṭhī "idāni tāvesa evaṁ vadeti, imassa pana
vuḍḍhippattakāle imasmiṁ gehe bhoge ko rakkhissatīti taṁ
araññaṁ netvā ekasmiṁ gacchamūle gīvāyaṁ gahetvā mūlakandaṁ
viya gīvaṁ pīḷetvā māretvā tattheva chaḍḍesi. idamassa pubbakammaṁ.
tena vuttaṁ "yaṁ kho so mahārāja seṭṭhī gahapati tagarasikhiṁ
paccekabuddhaṁ 2- piṇḍapātena paṭipādesi, tassa kammassa vipākena

footnote: 1. pāliyañhi "paccekasambuddhanti dissati. saṁ. sagātha. 15/133. ña. va.
footnote: 2. pāliyañhi "paccekasambuddhanti dissati.

page number: 044

sattakkhattuṁ sugatiṁ saggaṁ lokaṁ upapajji; tasseva kammassa vipākāvasesena
imissāyeva sāvatthiyā sattakkhattuṁ seṭṭhittaṁ kāresi. yaṁ kho
so mahārāja seṭṭhī gahapati dānaṁ 1- datvā pacchā vippaṭisārī
ahosi `varametaṁ piṇḍapātaṁ dāsā vā kammakarā vā bhuñjeyyunti,
tassa kammassa vipākena nāssūḷārāya bhattabhogāya cittaṁ
namati nāssūḷārāya vatthabhogāya 2- nāssūḷārāya yānabhogāya 3-
nāssūḷārānaṁ pañcannaṁ kāmaguṇānaṁ bhogāya cittaṁ namati. yaṁ kho
so mahārāja seṭṭhī gahapati bhātu 4- ekaputtakaṁ sāpateyyassa
kāraṇā jīvitā voropesi, tassa kammassa vipākena bahūni vassāni
bahūni vassasatāni bahūni vassasahassāni bahūni vassasatasahassāni
niraye paccittha; tasseva kammassa vipākāvasesena idaṁ sattamaṁ
aputtakaṁ sāpateyyaṁ rājakosaṁ pavesenti. tassa kho pana
mahārāja seṭṭhissa gahapatissa purāṇañca puññaṁ parikkhīṇaṁ navañca
puññaṁ anupacitaṁ, ajja ca 5- pana mahārāja seṭṭhī gahapati
mahāroruve niraye paccatīti.
rājā satthu vacanaṁ sutvā "aho bhante bhāriyaṁ kammaṁ,
ettake nāma bhoge vijjamāne, neva attanā paribhuñji, na
tumhādise buddhe dhuravihāre viharante, puññakammaṁ akāsīti āha.
satthā "evamevaṁ mahārāja dummedhapuggalā nāma bhoge labhitvā

footnote: 1. "dānanti na dissati. 2-3. etthantare ca "cittaṁ namatīti dissati. 4. "ca panāti
footnote: dissati. 5. casaddo natthi. saṁ. sagātha. 15/134. ña. va.

page number: 045

nibbānaṁ na gavesanti, bhoge nissāya uppannataṇhā panete
dīgharattaṁ hanatīti vatvā imaṁ gāthamāha
"hananti bhogā dummedhaṁ, no ca pāragavesino;
bhogataṇhāya dummedho hanti aññeva attananti.
tattha "no ca pāragavesinoti: ye pana nibbānapāragavesino
puggalā, na te bhogā hananti.
hanti aññeva attananti: bhoge nissāya uppannāya
taṇhāya duppañño puggalo pare viya attānameva hanatīti attho.
desanāvasāne bahū sotāpattiphalādīni pāpuṇiṁsūti.
aputtakaseṭṭhivatthu.
--------
12. aṅkuradevaputtavatthu. (251)
"tiṇadosāni khettānīti imaṁ dhammadesanaṁ satthā paṇḍukambalasilāyaṁ
viharanto aṅkuraṁ ārabbha kathesi.
vatthu "ye jhānappasutā dhīrāti gāthāya vitthāritameva.
vuttañhetaṁ tattha indakaṁ ārabbha "so kira anuruddhattherassa
antogāmaṁ piṇḍāya paviṭṭhassa attano ābhataṁ kaṭacchubhikkhaṁ
dāpesi, tadassa puññaṁ aṅkurena dasavassasahassāni dvādasayojanikaṁ
uddhanapantiṁ katvā dinnadānato mahapphalataraṁ jātaṁ; tasmā evamāha.

page number: 046

evaṁ vutte, satthā "aṅkura dānannāma viceyya dātuṁ vaṭṭati,
evantaṁ sukkhette suvuttabījaṁ viya mahapphalaṁ hoti, tvaṁ pana na
tathā akāsi, tena te dānaṁ na mahapphalaṁ jātanti imamatthaṁ
vibhāvento
"viceyya dānaṁ dātabbaṁ, yattha dinnaṁ mahapphalaṁ.
viceyya dānaṁ sugatappasatthaṁ;
ye dakkhiṇeyyā idha jīvaloke,
etesu dinnāni mahapphalāni,
vījāni vuttāni yathā sukhetteti
vatvā uttariṁ dhammaṁ desento imā gāthā abhāsi
"tiṇadosāni khettāni, rāgadosā ayaṁ pajā;
tasmā hi vītarāgesu dinnaṁ hoti mahapphalaṁ.
tiṇadosāni khettāni, dosadosā ayaṁ pajā;
tasmā hi vītadosesu dinnaṁ hoti mahapphalaṁ.
tiṇadosāni khettāni, mohadosā ayaṁ pajā;
tasmā hi vītamohesu dinnaṁ hoti mahapphalaṁ.
tiṇadosāni khettāni, icchādosā ayaṁ pajā;
tasmā hi vīgaticchesu dinnaṁ hoti mahapphalanti.
tattha "tiṇdosānīti: sāmākādīni hi tiṇāni uṭṭhahantāni
pubbaṇṇāparaṇṇakkhettāni dūsenti, tena tāni na bahuṭṭhāni honti;
sattānaṁpi anto rāgo uppajjanto satte dūseti, tena tesu

page number: 047

dinnaṁ mahapphalaṁ na hoti, khīṇāsavesu dinnaṁ pana mahapphalaṁ hoti:
tena vuttaṁ
"tiṇadosāni khettāni, rāgadosā ayaṁ pajā;
tasmā hi vītarāgesu dinnaṁ hoti mahapphalanti.
sesagāthāsupi eseva nayo. desanāvasāne aṅkuro ca indako
ca sotāpattiphale patiṭṭhahiṁsu, sampattānaṁpi sātthikā desanā
ahosīti.
aṅkuradevaputtavatthu.
taṇhāvaggavaṇṇanā niṭṭhitā.
catuvīsatimo vaggo.
----------

page number: 048

25. bhikkhuvaggavaṇṇanā
-----------
1. pañcabhikkhuvatthu. (252)
"cakkhunā saṁvaro sādhūti imaṁ dhammadesanaṁ satthā jetavane
viharanto pañca bhikkhū ārabbha kathesi.
tesu kira ekeko cakkhudvārādīsu pañcasu dvāresu ekekameva
rakkhati. athekadivasaṁ sannipatitvā "ahaṁ durakkhaṁ rakkhāmi, ahaṁ durakkhaṁ
rakkhāmīti vivaditvā "satthāraṁ pucchitvā imamatthaṁ jānissāmāti
satthāraṁ upasaṅkamitvā "bhante mayaṁ cakkhudvārādīni rakkhantā
attano attano rakkhanadvārameva durakkhanti maññāma, ko nu
kho amhesu durakkhaṁ rakkhatīti pucchiṁsu. satthā ekaṁ bhikkhuṁpi
anosādetvā "bhikkhave sabbānipetāni durakkhāneva; apica kho na
tumhe idāneva pañcasu dvāresu 1- asaṁvutā, pubbepi asaṁvutā;
asaṁvutattāyeva ca paṇḍitānaṁ ovāde avattitvā jīvitakkhayaṁ
pāpuṇitthāti vatvā "kadā bhanteti tehi yācito takkasilajātakassa
vatthuṁ vitthāretvā rakkhasīnaṁ vasena rājakule jīvitakkhayaṁ patte
pattābhisekena mahāsattena setacchattassa heṭṭhā rājāsane
nisinnena attano sirisampattiṁ oloketvā "viriyaṁ nāmetaṁ sattehi
kattabbamevāti vatvā udānavasena udānitaṁ

footnote: 1. sī. ma. yu. ṭhānesu.

page number: 049

"kusalūpadese dhitiyā daḷhāya
avaṭṭhitattā bhayabhīrutāya ca
na rakkhasīnaṁ vasamāgamimha se,
sa sotthibhāvo mahatā bhayena meti
imaṁ gāthaṁ 1- dassetvā "tadāpi tumhe pañcajanā takkasilarajjaṁ
gahaṇatthāya nikkhamantaṁ mahāsattaṁ āvudhahatthā parivāretvā maggaṁ
gacchantā antarāmagge rakkhasīhi cakkhudvārādivasena upanītesu
rūpārammaṇādīsu asaṁvutā paṇḍitassa ovāde avattitvā
olokayantā rakkhasīhi khāditā jīvitakkhayaṁ pāpuṇittha, tesu pana
ārammaṇesu saṁvuto piṭṭhito piṭṭhito anubandhantaṁpi devavaṇṇaṁ 2-
yakkhiniṁ anādayitvā sotthinā takkasilaṁ gantvā rajjaṁ patto
rājā ahamevāti jātakaṁ samodhānetvā "bhikkhunā nāma sabbānipi
dvārāni saṁvaritabbāni, etāni hi saṁvaritvāeva sabbadukkhā
pamuccatīti vatvā dhammaṁ desento imā gāthā abhāsi
"cakkhunā saṁvaro sādhu, sādhu sotena saṁvaro,
ghānena saṁvaro sādhu, sādhu jivhāya saṁvaro,
kāyena saṁvaro sādhu, sādhu vācāya saṁvaro,
manasā saṁvaro sādhu, sādhu sabbattha saṁvaro.
sabbattha saṁvuto bhikkhu sabbadukkhā pamuccatīti.
tattha "cakkhunāti: yadā hi bhikkhuno cakkhudvāre

footnote: 1. khu. jā. 27/43. 2. sī. ma. yu. devavaṇṇiṁ.

page number: 050

rūpārammaṇaṁ āpāthaṁ āgacchati, tadā iṭṭhārammaṇe arajantassa
aniṭṭhārammaṇe adussantassa asamapekkhane mohaṁ anuppādentassa,
tasmiṁ dvāre saṁvaro thakanaṁ pidahanaṁ gutti katā nāma hoti;
tassa so evarūpo cakkhunā saṁvaro sādhu. eseva nayo
sotadvārādīsupi. cakkhudvārādīsuyeva pana saṁvaro vā asaṁvaro
vā nuppajjati, purato pana javanavīthiyaṁ esa labbhati: tadā hi
asaṁvaro uppajjanto "assaddhā akkhanti kosajjaṁ muṭṭhasaccaṁ
aññāṇanti akusalavīthiyaṁ ayaṁ pañcavidho labbhati. saṁvaro
uppajjanto "saddhā khanti viriyaṁ sati ñāṇanti kusalavīthiyaṁ ayaṁ
pañcavidho labbhati.
kāyena saṁvaroti ettha pana pasādakāyopi copanakāyopi
labbhati. ubhayaṁpi panetaṁ kāyadvārameva. tattha pasādadvāre
saṁvarāsaṁvaro kathito va. copanadvārepi taṁvatthukā pāṇātipāta
adinnādānamicchācārā. tehi pana saddhiṁ akusalavīthiyaṁ uppajjantehi
tehi taṁ dvāraṁ asaṁvutaṁ hoti, kusalavīthiyaṁ uppajjantehi
pāṇātipātāveramaṇīādīhi saṁvutaṁ.
sādhu vācāyāti etthāpi copanavācā. tāya saddhiṁ uppajjantehi
musāvādādīhi taṁ dvāraṁ asaṁvutaṁ hoti, musāvādāveramaṇīādīhi saṁvutaṁ.
manasā saṁvaroti etthāpi javanamanato aññena manena saddhiṁ
abhijjhādayo natthi; manodvāre pana javanakkhaṇe uppajjamānehi

page number: 051

abhijjhādīhi taṁ dvāraṁ asaṁvutaṁ hoti, anabhijjhādīhi saṁvutaṁ.
sādhu sabbatthāti: tesu cakkhudvārādīsu sabbesupi saṁvaro
sādhu. ettāvatā hi aṭṭha saṁvaradvārāni aṭṭha ca asaṁvaradvārāni
kathitāni. tesu aṭṭhasu asaṁvaradvāresu ṭhito bhikkhu sakalavaṭṭamūlakadukkhato
na muccati, saṁvaradvāresu pana ṭhito sabbasmāpi vaṭṭamūlakadukkhā muccati;
tena vuttaṁ "sabbattha saṁvuto bhikkhu sabbadukkhā pamuccatīti.
desanāvasāne pañca bhikkhū sotāpattiphale patiṭṭhahiṁsu,
sampattānaṁpi sātthikā desanā ahosīti.
pañcabhikkhuvatthu.
----------
2. haṁsaghātakabhikkhuvatthu. (253)
"hatthasaññatoti imaṁ dhammadesanaṁ satthā jetavane viharanto
ekaṁ haṁsaghātakaṁ bhikkhuṁ ārabbha kathesi.
sāvatthīvāsino kira dve sahāyakā bhikkhūsu pabbajitvā
laddhūpasampadā yebhuyyena ekato vicaranti. ekadivasaṁ aciravatiṁ
gantvā nahātvā ātape tappamānā sārāṇīyaṁ kathaṁ kathentā
aṭṭhaṁsu. tasmiṁ khaṇe dve haṁsā ākāsena gacchanti. atheko

page number: 052

daharabhikkhu sakkharaṁ gahetvā "ekassa haṁsapotakassa akkhiṁ paharissāmīti
āha. itaro "na sakkhissasīti āha. "tiṭṭhatu imasmiṁ passe
akkhi, parapasse akkhiṁ paharisasāmīti. "idaṁpi na sakkhissasiyevāti.
"tenahi upadhārehīti dutiyaṁ sakkharaṁ gahetvā haṁsassa pacchābhāge
khipi. haṁso sakkharasaddaṁ sutvā nivattitvā olokesi. atha naṁ
itaraṁ vaṭṭasakkharaṁ gahetvā parapasse akkhimhi paharitvā
orimakkhinā nikkhāmesi. haṁso viravanto parivattitvā tesaṁ
pādamūleyeva pati. tattha tattha ṭhitā bhikkhū disvā "āvuso
buddhasāsane pabbajitvā ananucchavikaṁ vo kataṁ pāṇātipātaṁ karontehīti
vatvā te ādāya gantvā tathāgatassa dassesuṁ. satthā "saccaṁ kira
tayā bhikkhu pāṇātipāto katoti pucchitvā, "saccaṁ bhanteti
vutte, "bhikkhu kasmā evarūpe niyyānikasāsane pabbajitvā
evamakāsi? porāṇakapaṇḍitā, anuppanne buddhe, agāramajjhe
vasamānā appamattakesupi ṭhānesu kukkuccaṁ kariṁsu, tvaṁ pana
evarūpe buddhasāsane pabbajitvā kukkuccamattampi na akāsīti vatvā
tehi yācito atītaṁ āhari:
"atīte kururaṭṭhe indapattanagare dhanañjaye rajjaṁ kārente,
bodhisatto tassa aggamahesiyā kucchimhi paṭisandhiṁ gahetvā
anupubbena viññutaṁ patto takkasilāyaṁ sippāni uggahetvā pitarā
uparajje patiṭṭhāpito aparabhāge pitu accayena rajjaṁ patvā
dasa rājadhamme akopento kurudhamme pavattittha. kurudhammo nāma

page number: 053

pañca sīlāni. tāni bodhisatto parisuddhāni katvā rakkhati. yathā
bodhisatto, evamassa mātā aggamahesī kaniṭṭhabhātā uparājā
purohito brāhmaṇo rajjuggāhako amacco sārathi seṭṭhī
doṇamāpako mahāmatto dovāriko nagarasobhanā 1- vaṇṇadāsīti
evametesu ekādasasu janesu kurudhammaṁ rakkhantesu, kāliṅgaraṭṭhe
dantapuranagare kāliṅge rajjaṁ kārente, tassa raṭṭhe devo na
vassi; mahāsattassa pana añjanāsabho nāma maṅgalahatthī mahāpuñño
hoti. raṭṭhavāsino "tasmiṁ ānīte, devo vassissatīti saññāya
ārocesuṁ. rājā tassa hatthissa ānayanatthāya brāhmaṇe
pahiṇi. te gantvā mahāsattaṁ hatthiṁ yāciṁsu. satthā imaṁ tesaṁ
yācanākāraṁ 2- dassetuṁ
"tava saddhañca sīlañca viditvāna janādhipa
vaṇṇaṁ añjanavaṇṇena kāliṅgasmiṁ vinimhaseti
imaṁ tikanipāte jātakaṁ 3- kathesi. hatthimhi pana ānītepi, deve
avassante, "so rājā kurudhammaṁ rakkhati, tenassa raṭṭhe devo
vassatīti saññāya "yaṁ so kurudhammaṁ rakkhati, taṁ suvaṇṇapaṭṭe
likhitvā ānethāti puna kāliṅgo brāhmaṇe ca amacce ca
pesesi. tesu gantvā yācantesu, rājānaṁ ādiṁ katvā sabbepi
te attano attano sīlesu kiñci kukkuccamattaṁ katvā "aparisuddhaṁ
no sīlanti paṭikkhipitvā "na ettāvatā sīlabhedo hotīti

footnote: 1. ma. nagarasobhiniṁ. 2. sī. yācane kāraṇaṁ. ma. yu. yācanakāraṇaṁ. 3. khu. jā. 27/112.

page number: 054

tehi punappunaṁ yācitā attano attano sīlāni kathayiṁsu. kāliṅgo
suvaṇṇapaṭṭe likhitvā ābhataṁ kurudhammaṁ disvā samādāya sādhukaṁ
pūresi. tassa raṭṭhe devo pāvassi, raṭṭhaṁ khemaṁ subhikkhaṁ ahosi.
satthā imaṁ atītaṁ āharitvā
"gaṇikā uppalavaṇṇā ca, puṇṇo dovāriko tadā,
rajjugāho ca kaccāno, doṇamātā ca kolito,
sārīputto tadā seṭṭhī, anuruddho ca sārathi,
brāhmaṇo kassapo thero, uparājā nandapaṇḍito,
mahesī rāhulamātā, māyādevī janettikā,
kururājā bodhisatto: evaṁ dhāretha jātakanti
jātakaṁ samodhānetvā "bhikkhu evaṁ pubbe paṇḍitā, appamattakepi
kukkucce uppanne, attano sīlabhede āsaṅkaṁ kariṁsu; tvaṁ pana
mādisassa buddhassa sāsane pabbajitvā pāṇātipātaṁ karonto
atibhāriyaṁ kammamakāsi; bhikkhunā nāma hatthehi pādehi vācāya
ca saññatena bhavitabbanti vatvā imaṁ gāthamāha
"hatthasaññato pādasaññato
vācāsaññato saññatattamo
ajjhattarato samāhito
eko santusito tamāhu `bhikkhūti.
tattha hatthasaññatoti: hatthakīḷāpanādīnaṁ vā hatthena

page number: 055

paresaṁ paharaṇādīnaṁ vā abhāvena hatthasaññato. dutiyapadepi
eseva nayo. vācāya pana musāvādādīnaṁ akaraṇato vācāsaññato.
saññatattamoti: saññatattabhāvo, kāyacalanasīsukkhipanabhamukavikārādīnaṁ
akārakoti 1- attho.
ajjhattaratoti: gocarajjhattasaṅkhātāya kammaṭṭhānabhāvanāya
rato.
samāhitoti: suṭṭhu samāhito.
eko santusitoti: ekavihārī hutvā suṭṭhu tusito vipassanācārato
paṭṭhāya attano adhigamena tuṭṭhamānaso. puthujjanakalyāṇakaṁ hi ādiṁ
katvā sabbepi sekhā attano adhigamena santusantīti santusitā,
arahā pana ekantasantusitova; taṁ sandhāyetaṁ vuttaṁ.
desanāvasāne bahū sotāpattiphalādīni pāpuṇiṁsūti.
haṁsaghātakabhikkhuvatthu.
----------

footnote: 1. sī. ma. yu. akaraṇatoti.

page number: 056

3. kokālikavatthu. (254)
"yo mukhasaññatoti imaṁ dhammadesanaṁ satthā jetavane viharanto
kokālikaṁ ārabbha kathesi.
vatthu "athakho kokāliko bhikkhu, yena bhagavā, tenupasaṅkamīti
sutte 1- āgatameva. atthopissa aṭṭhakathāyaṁ vuttanayeneva veditabbo.
kokālike pana padumaniraye uppanne, dhammasabhāyaṁ kathaṁ samuṭṭhāpesuṁ
"aho kokāliko bhikkhu attano mukhaṁ nissāya vināsaṁ
patto, dve aggasāvake akkosantasseva hissa paṭhavī vivaraṁ
adāsīti. satthā āgantvā "kāya nuttha bhikkhave etarahi kathāya
sannisinnāti pucchitvā, "imāya nāmāti vutte, "na bhikkhave
idāneva, pubbepi kokāliko attano mukhameva nissāya naṭṭhoti
vatvā tamatthaṁ sotukāmehi bhikkhūhi yācito tassa pakāsanatthaṁ
atītaṁ āhari:
"atīte himavantappadese ekasmiṁ sare kacchapo vasati. dve
haṁsapotakā gocarāya carantā tena saddhiṁ vissāsaṁ katvā
daḷhavissāsikā hutvā ekadivasaṁ kacchapaṁ pucchiṁsu "samma amhākaṁ
himavante cittakūṭapabbatatale kāñcanaguhāya vasanaṭṭhānaṁ ramaṇīyo
padeso, gacchissasi amhehi saddhinti. "ahaṁ kathaṁ gamissāmīti.
"mayaṁ taṁ nessāma, sace mukhaṁ rakkhituṁ sakkhissasīti. "sakkhissāmi,

footnote: 1. khu. su. 25/458.

page number: 057

sammā gahetvā maṁ gacchathāti. te "sādhūti vatvā ekaṁ daṇḍakaṁ
kacchapena ḍaṁsāpetvā sayaṁ tassa ubho koṭiyo ḍaṁsitvā ākāsaṁ
pakkhandiṁsu. taṁ tathā haṁsehi nīyamānaṁ gāmadārakā disvā "dve
haṁsā kacchapaṁ daṇḍena harantīti āhaṁsu. kacchapo "yadi maṁ sahāyakā
nenti, tumhākaṁ ettha kiṁ duṭṭhapetakāti vattukāmo, haṁsānaṁ
sīghavegatāya bārāṇasīnagare rājanivesanassa uparibhāgaṁ sampattakāle
ḍaṁsanaṭṭhānato daṇḍakaṁ vissajjetvā rājaṅgaṇe 1- patitvā dvidhā
bhijji. satthā imaṁ atītaṁ āharitvā
"avadhī vata attānaṁ kacchapo vyāharaṁ giraṁ,
suggahītasmiṁ kaṭṭhasmiṁ vācāya sakiyā vadhi.
etaṁpi disvā naravīraseṭṭha
vācaṁ pamuñce kusalaṁ nātivelaṁ.
passasi bahubhāṇena kacchapaṁ vyasanaṁ gatanti
imaṁ dukanipāte bahubhāṇijātakaṁ 2- vitthāretvā "bhikkhave bhikkhunā
nāma mukhasaññatena samacārinā anuddhatena nibbutacittena bhavitabbanti
vatvā imaṁ gāthamāha
"yo mukhasaññato bhikkhu mantabhāṇī anuddhato
atthaṁ dhammañca dīpeti, madhurantassa bhāsitanti.
tattha mukhasaññatoti: dāsacaṇḍālādayopi "tvaṁ dujjāto

footnote: 1. sī. ma. yu. ākāsaṅgaṇe. 2. jātakaṭṭhakathāyaṁ kacachapajātakaṁ vuccati. khu. jā. 27/80.
footnote: tadaṭṭhakathā 3/235.

page number: 058

tvaṁ dussīlotiādīnaṁ avadanatāya mukhena saññato.
mantabhāṇīti: mantā vuccati paññā, tāya bhaṇanasīlo.
anuddhatoti: nibbutacitto.
atthaṁ dhammañca dīpetīti: bhāsitatthañceva desanādhammañca
katheti.
madhuranti: evarūpassa bhikkhuno bhāsitaṁ madhuraṁ nāma. yo pana
atthameva sampādeti, na pāliṁ; pāliṁyeva 1- sampādeti, na atthaṁ;
ubhayaṁ vā pana na sampādeti, tassa bhāsitaṁ madhuraṁ nāma na hotīti.
desanāvasāne bahū sotāpattiphalādīni pāpuṇiṁsūti.
kokālikavatthu.
----------
4. dhammārāmattheravatthu. (255)
"dhammārāmo dhammaratoti imaṁ dhammadesanaṁ satthā jetavane
viharanto dhammārāmattheraṁ ārabbha kathesi.
satthārā kira "ito me cātummāsaccayena parinibbānaṁ
bhavissatīti ārocite, anekasahassabhikkhū satthāraṁ parivāretvā vicariṁsu.
tattha puthujjanā assūni sandhāretuṁ nāsakkhiṁsu, khīṇāsavānaṁ dhammasaṁvego
uppajji. sabbepi "kiṁ nu kho karissāmāti vaggabandhanena vicaranti.

footnote: 1. ito paraṁ vāsaddena bhavitabbaṁ.

page number: 059

eko pana dhammārāmo nāma bhikkhu bhikkhūnaṁ santikaṁ na
upasaṅkamati, bhikkhūhi "kiṁ āvusoti vuccamāno paṭivacanaṁpi adatvā
"satthā kira cātummāsaccayena parinibbāyissati, ahañcamhi
avītarāgo, satthari dharamāneyeva, vāyamitvā arahattaṁ pāpuṇissāmīti
ekakova viharanto satthārā desitaṁ dhammaṁ āvajjati cinteti
anussarati. bhikkhū tathāgatassa ārocesuṁ "bhante dhammārāmassa
tumhesu sinehamattaṁpi natthi, `satthā kira parinibbāyissati, kiṁ nu
kho karissāmāti amhehi saddhiṁ sammantanamattaṁpi na karotīti.
satthā taṁ pakkosāpetvā "saccaṁ kira tvaṁ evaṁ karosīti pucchi.
"saccaṁ bhanteti. "kiṁkāraṇāti. "tumhe kira cātummāsaccayena
parinibbāyissatha, ahañcamhi avītarāgo, tumhesu dharantesuyeva,
vāyamitvā 1- arahattaṁ pāpuṇissāmīti tumhehi desitaṁ dhammaṁ
āvajjāmi cintemi anussarāmīti. satthā "sādhu sādhūti tassa
sādhukāraṁ datvā "bhikkhave aññenapi mayi sinehavantena bhikkhunā
dhammārāmasadiseneva bhavitabbaṁ, na hi mayhaṁ mālāgandhādīhi pūjaṁ
karontā pūjaṁ karonti nāma, dhammānudhammaṁ paṭipajjantāyeva maṁ
pūjenti nāmāti vatvā imaṁ gāthamāha
"dhammārāmo dhammarato dhammaṁ anuvicintayaṁ
dhammaṁ anussaraṁ bhikkhu saddhammā na parihāyatīti.
tattha "nivāsanatthena samathavipassanādhammo ārāmo assāti

footnote: 1. sī. ma. yu. "vāyamitvāti natthi.

page number: 060

dhammārāmo, tasmiṁyeva dhamme ratoti dhammarato, tasseva dhammassa
punappunaṁ cintanatāya dhammaṁ anuvicintayaṁ, taṁ dhammaṁ āvajjantoti
attho.
anussaranti: tameva dhammaṁ anussaranto.
saddhammāti: evarūpo bhikkhu sattattiṁsabhedā bodhipakkhiyadhammā
navalokuttaradhammā ca na parihāyatīti attho.
desanāvasāne so bhikkhu arahatte patiṭṭhahi, sampattānaṁpi
sātthikā desanā ahosīti.
dhammārāmattheravatthu.
--------
5. aññataravipakkhasevakabhikkhuvatthu. (256)
"salābhaṁ nātimaññeyyāti imaṁ dhammadesanaṁ satthā veḷuvane
viharanto aññataraṁ vipakkhasevakaṁ bhikkhuṁ ārabbha kathesi.
tassa kireko devadattapakkhiko bhikkhu sahāyo ahosi. so
taṁ bhikkhūhi saddhiṁ piṇḍāya caritvā katabhattakiccaṁ āgacchantaṁ
disvā "kuhiṁ gatosīti pucchi. "asukaṭṭhānaṁ nāma piṇḍāya caritunti.
"laddho te piṇḍapātoti. "āma laddhoti. "idheva amhākaṁ
mahālābhasakkāro, katipāhaṁ idheva hohīti. so tassa vacanena
katipāhaṁ tattha vasitvā sakaṭṭhānameva agamāsi. atha naṁ bhikkhū "ayaṁ

page number: 061

bhante devadattassa uppannaṁ lābhasakkāraṁ paribhuñjati, devadattassa
pakkhiko esoti tathāgatassa ārocesuṁ. satthā taṁ pakkosāpetvā
"saccaṁ kira tvaṁ evamakāsīti pucchi. "āma bhante, ahaṁ tattha ekaṁ
daharaṁ nissāya katipāhaṁ vasiṁ; na ca pana devadattassa laddhiṁ rocemīti.
atha naṁ bhagavā "kiñcāpi laddhiṁ na rocesi, diṭṭhadiṭṭhānaṁyeva
pana laddhiṁ rocento viya vicarasi; na tvaṁ idāneva evaṁ karosi,
pubbepi evarūpoyevāti vatvā "idāni tāva bhante amhehi
sāmaṁ diṭṭho, pubbe panesa kesaṁ laddhiṁ rocento vicari? ācikkhatha
noti bhikkhūhi yācito, atītaṁ āharitvā
"purāṇacorāna vaco nisamma
mahilāmukho pothayamānucāriṁ
susaññatānaṁ hi vaco nisamma
gajuttamo sabbaguṇesu aṭṭhāti
imaṁ mahilāmukhajātakaṁ 1- vitthāretvā "bhikkhave bhikkhunā nāma
sakalābheneva santuṭṭhena bhavitabbaṁ, paralābhaṁ patthetuṁ na vaṭṭati;
paralābhaṁ patthentassa hi jhānavipassanāmaggaphalesu ekadhammopi
nuppajjati, sakalābhasantuṭṭhasseva pana jhānādīni uppajjantīti
vatvā dhammaṁ desento imā gāthā abhāsi
"salābhaṁ nātimaññeyya, nāññesaṁ pihayaṁ care;
aññesaṁ pihayaṁ bhikkhu, samādhiṁ nādhigacchati;

footnote: 1. khu. jā. 27/9. tadaṭṭhakathā. 1/279.

page number: 062

appalābhopi ce bhikkhu salābhaṁ nātimaññati,
taṁ ve devā pasaṁsanti suddhājīvamatanditanti.
tattha "salābhanti: attano uppajjanakalābhaṁ. sapadānacāraṁ hi
vajjetvā anesanāya jīvitaṁ kappento salābhaṁ atimaññati hīḷeti
jigucchati nāma; tasmā evaṁ akaraṇena salābhaṁ nātimaññeyya.
aññesaṁ pihayanti; aññesaṁ lābhaṁ patthento na careyyāti
attho.
samādhiṁ nādhigacchatīti: aññesaṁ hi lābhaṁ pihayanto tesaṁ
cīvarādikaraṇe ussukkaṁ āpanno bhikkhu appanāsamādhiṁ vā upacārasamādhiṁ
vā nādhigacchati.
salābhaṁ nātimaññatīti: appalābhopi samāno uccanīcakulappaṭipāṭiyā
sapadānaṁ caranto bhikkhu salābhaṁ nātimaññati nāma.
taṁ veti: taṁ evarūpaṁ bhikkhuṁ sārajīvitatāya suddhājīvaṁ jaṅghabalaṁ
nissāya jīvitakappanena akusītatāya atanditaṁ devatā pasaṁsanti
thomentīti attho.
desanāvasāne bahū sotāpattiphalādīni pāpuṇiṁsūti.
aññataravipakkhasevakabhikkhuvatthu.
----------

page number: 063

6. pañcaggadāyakabrāhmaṇavatthu. (257)
"sabbaso nāmarūpasminti imaṁ dhammadesanaṁ satthā jetavane
viharanto pañcaggadāyakaṁ nāma brāhmaṇaṁ ārabbha kathesi.
so kira sassakkhettassa sodhitakāleyeva khettaggaṁ nāma
deti, khalakāle khalaggaṁ nāma deti, khalabhaṇḍakāle khalabhaṇḍaggaṁ
nāma deti, ukkhalikakāle ukkhalikaggaṁ nāma deti, pāṭiyaṁ
vaḍḍhitakāle pāṭiggaṁ nāma deti: imāni pañca aggadānāni
deti. sampattassa adatvā nāma na bhuñjati. tena tassa
"pañcaggadāyakotveva nāmaṁ ahosi.
satthā tassa ca brāhmaṇiyā cassa tiṇṇaṁ phalānaṁ upanissayaṁ
disvā brāhmaṇassa bhojanavelāya gantvā dvāre aṭṭhāsi. sopi
dvārasammukhe antogehābhimukho nisīditvā bhuñjati, satthāraṁ dvāre
ṭhitaṁ na passati. brāhmaṇī panassa taṁ parivisamānā satthāraṁ
disvā cintesi "ayaṁ brāhmaṇo pañcasu ṭhānesu aggaṁ datvā
bhuñjati, idāni ca samaṇo gotamo āgantvā dvāre ṭhito;
sace brāhmaṇo etaṁ disvā attano bhattaṁ haritvā dassati,
punassāhaṁ pacituṁ na sakkhissāmīti. sā "evamayaṁ samaṇaṁ gotamaṁ
na passissatīti satthu piṭṭhiṁ datvā tassa pacchato taṁ paṭicchādentī
onamitvā puṇṇacandaṁ pāṇinā paṭicchādentī viya aṭṭhāsi.
tathā ṭhitāeva "gato nu kho noti satthāraṁ aḍḍhakkhikena

page number: 064

olokesi. satthā tattheva aṭṭhāsi. brāhmaṇassa pana savanabhayena
"aticchathāti na vadeti, osakkitvā pana saṇikameva "aticchathāti
āha. satthā "na gamissāmīti sīsaṁ cālesi. 1- lokagarunā buddhena
"na gamissāmīti sīse cālite, sā sandhāretuṁ asakkontī mahāhasitaṁ
hasi. tasmiṁ khaṇe satthā gehābhimukhaṁ obhāsaṁ muñci. brāhmaṇopi
piṭṭhiṁ datvā nisinnoyeva brāhmaṇiyā hasitasaddaṁ sutvā
chabbaṇṇānañca raṁsīnaṁ obhāsaṁ oloketvā satthāraṁ addasa.
buddhā hi nāma gāme vā araññe vā hetusampannānaṁ
attānaṁ adassetvā na pakkamanti. brāhmaṇopi satthāraṁ
disvā "bhoti nāsitomhi tayā rājaputtaṁ āgantvā dvāre
ṭhitaṁ mayhaṁ anācikkhantiyā, bhāriyante kammaṁ katanti vatvā
aḍḍhabhuttabhojanapāṭiṁ ādāya satthu santikaṁ gantvā "bho gotama ahaṁ
pañcasu ṭhānesu aggaṁ datvā bhuñjāmi; ito ca me majjhe
bhinditvā ekova bhattakoṭṭhāso bhutto, eko bhattakoṭṭhāso
avasiṭṭho; paṭiggaṇhātu me idaṁ bhattanti. satthā "na me tava
ucchiṭṭhabhattena atthoti avatvā "brāhmaṇa aggaṁpi mayhameva
anucchavikaṁ, majjhe bhinditvā bhuttabhattaṁpi, carimakabhattapiṇḍopi
mayhameva anucchaviko; mayaṁ hi brāhmaṇa paradattūpajīvino
petasadisāti vatvā imaṁ gāthamāha

footnote: 1. kathetumeva pekkhamāno sekhiyaṁ na manasākāsi.

page number: 065

"yadaggato majjhato sesato vā
piṇḍaṁ labhetha paradattūpajīvī.
nālaṁ thutuṁ nāpi nipaccakhādī
taṁ vāpi dhīrā muni vedayantīti.
brāhmaṇo taṁ sutvā va pasannacitto hutvā "aho acchariyaṁ;
dīpasāmiko nāma rājaputto "na me tava ucchiṭṭhabhattena atthoti
avatvā evaṁ vakkhatīti dvāre ṭhitakova satthāraṁ pañhaṁ pucchi
"bho gotama tumhe attano sāvake `bhikkhūti vadatha: kittāvatā
bhikkhu nāma hotīti. satthā "kathaṁrūpā nu kho imassa dhammadesanā
sappāyāti upadhārento "ime dvepi janā kassapabuddhakāle
`nāmarūpanti vadantānaṁ kathaṁ suṇiṁsu, nāmarūpaṁ avissajjitvāva
nesaṁ dhammaṁ desetuṁ vaṭṭatīti, "brāhmaṇa nāmarūpe arajjanto
asajjanto bhikkhu nāma hotīti vatvā imaṁ gāthamāha
"sabbaso nāmarūpasmiṁ yassa natthi mamāyitaṁ,
asatā ca na socati, sa ve `bhikkhūti vuccatīti.
tattha sabbasoti: sabbasmiṁ "vedanādīnaṁ catunnaṁ rūpakkhandhassa
cāti pañcannaṁ khandhānaṁ vasena pavatte nāmarūpe.
mamāyitanti: yassa "ahanti vā "mamanti vā gāho
natthi.
asatā ca na socatīti: tasmiṁ nāmarūpe khayavayaṁ patte
"mama rūpaṁ khīṇaṁ .pe. mama viññāṇaṁ khīṇanti na socati na

page number: 066

vihaññati "khayavayadhammameva 1- khīṇanti passati.
sa veti: so evarūpo vijjamānepi nāmarūpe mamāyitarahito
asatāpi tena asocanto "bhikkhūti vuccatīti attho.
desanāvasāne ubhopi jāyapatikā anāgāmiphale patiṭṭhahiṁsu.
sampattānaṁpi sātthikā desanā ahosīti.
pañcaggadāyakabrāhmaṇavatthu.
----------
7. sambahulabhikkhuvatthu. (258)
"mettāvihārīti imaṁ dhammadesanaṁ satthā jetavane viharanto
sambahule bhikkhū ārabbha kathesi.
ekasmiṁ hi samaye āyasmante mahākaccāne avantijanapadesu 2-
kuraragharaṁ nissāya pavatte pabbate viharante, soṇo nāma kuṭikaṇṇo
upāsako therassa dhammakathāya pasīditvā therassa santike
pabbajitukāmo therena "dukkaraṁ kho soṇa yāvajīvaṁ ekabhattaṁ
ekaseyyaṁ brahmacariyanti vatvā dve vāre paṭikkhittopi
pabbajjāya ativiya ussāhajāto tatiyavāre theraṁ yācitvā
pabbajitvā appabhikkhukattā dakkhiṇāpathassa tiṇṇaṁ vassānaṁ
accayena laddhūpasampado satthāraṁ sammukhā daṭṭhukāmo hutvā

footnote: 1. sī. yu. khayavayadhammaṁ me. ma. khayavayadhammaṁ me khīṇanti. 2. sī. yu. avantijanapade.

page number: 067

upajjhāyaṁ āpucchitvā tena dinnaṁ sāsanaṁ gahetvā anupubbena
jetavanaṁ gantvā satthāraṁ vanditvā katappaṭisanthāro satthārā
ekagandhakuṭiyaṁyeva anuññātasenāsano bahudeva rattiṁ ajjhokāse
vītināmetvā rattibhāge gandhakuṭiṁ pavisitvā attano pattasenāsane
taṁ rattibhāgaṁ vītināmetvā paccūsasamaye satthārā ajjhiṭṭho
soḷasa aṭṭhakavaggikāni sabbāneva sarena abhaṇi. athassa bhagavā
sarabhaññapariyosāne abbhānumodanto "sādhu sādhu bhikkhūti sādhukāraṁ
adāsi. satthārā dinnaṁ sādhukāraṁ sutvā bhummaṭṭhakadevanāgasupaṇṇāti
evaṁ yāva brahmalokā ekasādhukārameva ahosi. tasmiṁ khaṇe
jetavanato vīsayojanasatamatthake kuraragharanagare therassa mātu
mahāupāsikāya gehe adhivatthā devatāpi mahantena saddena sādhukāraṁ
adāsi. atha naṁ mahāupāsikā āha "ko esa sādhukāraṁ detīti.
"ahaṁ bhaginīti. "kosi tvanti. "tava gehe adhivatthā devatāti.
"tvaṁ ito pubbe mayhaṁ sādhukāraṁ adatvā ajja kasmā desīti.
"nāhaṁ tuyhaṁ sādhukāraṁ dammīti. "atha kassa te sādhukāro dinnoti.
"tava puttassa kuṭikaṇṇasoṇattherassāti. "kiṁ me puttena katanti.
"putto te ajja satthārā saddhiṁ ekagandhakuṭiyaṁ vasitvā satthu
dhammaṁ desesi, satthā tava puttassa dhammaṁ sutvā pasanno
sādhukāramadāsi, tenassa mayāpi sādhukāro dinno; sammāsambuddhassa
hi sādhukāraṁ sampaṭicchitvā bhummaṭṭhakadeve ādiṁ katvā yāva
brahmalokā ekasādhukārameva jātanti. "kiṁ pana sāmi mama puttena

page number: 068

satthu dhammo kathito, 1- satthārā mama puttassa kathitoti. "tava
puttena satthu kathitoti. evaṁ devatāya kathentiyā, upāsikāya
pañcavaṇṇā pīti uppajjitvā sakalasarīraṁ phari. athassā etadahosi
"sace me putto satthārā saddhiṁ ekagandhakuṭiyaṁ vasitvā satthu
dhammaṁ kathetuṁ asakkhi, mayhaṁpi kathetuṁ sakkhissatiyeva; puttassa
āgatakāle dhammassavanaṁ kāretvā dhammakathaṁ suṇissāmīti.
soṇattheropi kho, satthārā sādhukāre dinne, "ayaṁ upajjhāyena
dinnaṁ sāsanaṁ ārocetuṁ kāloti bhagavantaṁ paccantimesu janapadesu
vinayadharapañcamena gaṇena upasampadaṁ ādiṁ katvā pañca vare yācitvā 2-
katipāhaṁ satthu santikeyeva vasitvā "upajjhāyaṁ passissāmīti
satthāraṁ āpucchitvā jetavanā nikkhamitvā anupubbena upajjhāyassa
santikaṁ agamāsi. thero punadivase taṁ ādāya piṇḍāya caranto
mātu upāsikāya gehadvāraṁ agamāsi. sāpi puttaṁ disvā
tuṭṭhamānasā vanditvā sakkaccaṁ parivisitvā pucchi "saccaṁ kira tvaṁ
tāta satthārā saddhiṁ ekagandhakuṭiyaṁ vasitvā satthu dhammakathaṁ
kathesīti. "upāsike tuyhaṁ kenidaṁ kathitanti. "tāta imasmiṁ gehe
adhivatthā devatā mahantena saddena sādhukāraṁ datvā, mayā `ko
esoti vutte, "ahanti vatvā evameva kathesi; taṁ sutvā mayhaṁ
etadahosi `sace me putto satthu dhammakathaṁ kathesi, mayhaṁpi kathetuṁ
sakkhissatīti. atha naṁ āha "tāta yato tayā satthu sammukhā

footnote: 1. etthantare udāhusaddena bhavitabbaṁ. 2. vi. mahāvagga. 5/34.

page number: 069

dhammo kathito, mayhaṁpi kathetuṁ sakkhissasieva; asukadivase nāma
dhammassavanaṁ kāretvā tava dhammaṁ suṇissāmīti. so adhivāsesi.
upāsikā "bhikkhusaṅghassa dānaṁ datvā pūjaṁ katvā puttassa me
dhammakathaṁ suṇissāmīti ekameva dāsiṁ geharakkhikaṁ ṭhapetvā sabbaṁ
parijanaṁ ādāya antonagare dhammassavanatthāya kārite maṇḍape
alaṅkatadhammāsanaṁ abhiruyha dhammaṁ desentassa puttassa dhammakathaṁ
sotuṁ agamāsi.
tasmiṁ pana kāle navasatā corā tassā upāsikāya gehe
otāraṁ olokentā vicaranti. tassā pana gehaṁ sattahi pākārehi
parikkhittaṁ sattadvārakoṭṭhakayuttaṁ tattha tattha tesu tesu ṭhānesu
caṇḍe sunakhe bandhitvā ṭhapayiṁsu; antogehacchadanassa udakapātaṭṭhāne
pana parikhaṁ khanitvā tipunā pūrayiṁsu, taṁ divā ātapena vilīnaṁ
pakkuṭṭhitaṁ 1- viya tiṭṭhati, rattiṁ thīnaṁ kakkhaḷaṁ hutvā tiṭṭhati;
tassānantarā mahantāni ayasiṅghāṭakāni nirantaraṁ bhūmiyaṁ odahiṁsu.
iti imañca rakkhaṁ upāsikāya ca antogehe ṭhitabhāvaṁ paṭicca te
corā okāsaṁ alabhantā taṁdivasaṁ tassāgatabhāvaṁ ñatvā ummaṅgaṁ
bhinditvā tipuparikhāya ca ayasiṅghāṭakānañca heṭṭhābhāgeneva
gehaṁ pavisitvā corajeṭṭhakaṁ tassā santikaṁ pahiṇiṁsu "sace sā
amhākaṁ idha paviṭṭhabhāvaṁ sutvā nivattitvā gehābhimukhī 2- āgacchati
asinā naṁ paharitvā mārethāti. so gantvā tassā santike

footnote: 1. sī. yu. pakkaṭṭhitaṁ. 2. gehābhimukhinītipi pāṭho.

page number: 070

aṭṭhāsi. corāpi antogehe dīpaṁ jāletvā kahāpaṇagabbhadvāraṁ
vivariṁsu. sā dāsī core disvā upāsikāya santikaṁ gantvā
"ayye bahū corā gehaṁ pavisitvā kahāpaṇagabbhadvāraṁ vivariṁsūti
ārocesi. "corā attanā diṭṭhakahāpaṇe harantu; ahaṁ mama
puttassa dhammakathaṁ suṇāmi, mā me dhammassa antarāyaṁ kari,
gehaṁ gacchāti. [1]- corāpi kahāpaṇagabbhaṁ tucchaṁ katvā rajatagabbhaṁ
vivariṁsu. sā punapi āgantvā tamatthaṁ ārocesi. upāsikā "corā
attanā icchitaṁ harantu, mā me antarāyaṁ karīti puna taṁ pahiṇi.
corā rajatagabbhaṁpi tucchaṁ katvā suvaṇṇagabbhaṁ vivariṁsu. sā punapi
gantvā upāsikāya tamatthaṁ ārocesi. atha naṁ upāsikā
āmantetvā "[bhoti] je tvaṁ anekavāraṁ mama santikaṁ āgantvā
`corā yathārucitaṁ harantu, ahaṁ mama puttassa dhammakathaṁ suṇāmi,
mā me antarāyaṁ karīti mayā vuttāpi mama kathaṁ anādayitvā
punappunaṁ āgacchasiyeva, sace idāni āgacchissasi, jānissāmi te
kattabbaṁ, gehameva gacchāti pahiṇi. corajeṭṭhako tassā kathaṁ
sutvā "evarūpāya itthiyā santakaṁ harantānaṁ asani patitvā
matthakaṁ bhindeyyāti corānaṁ santikaṁ gantvā "sīghaṁ upāsikāya
santakaṁ paṭipākatikaṁ karothāti āha. te kahāpaṇehi kahāpaṇagabbhaṁ
rajatasuvaṇṇehi rajatasuvaṇṇagabbhe pūrayiṁsu. dhammatā kiresā: yaṁ
dhammo dhammacārinaṁ rakkhati; tenevāha

footnote: 1. etthantare pahiṇīti atthi.

page number: 071

"dhammo have rakkhati dhammacāriṁ,
dhammo suciṇṇo sukhamāvahāti,
esānisaṁso dhamme suciṇṇe:
na duggatiṁ gacchati dhammacārīti.
corā gantvā dhammassavanaṭṭhāne aṭṭhaṁsu. theropi dhammaṁ
kathetvā, vibhātāya rattiyā, āsanā otari. tasmiṁ khaṇe
corajeṭṭhako upāsikāya pādamūle nipajjitvā "khamāhi me ayyeti
āha. "kiṁ idaṁ tātāti. "ahaṁ tumhesu āghātaṁ katvā tumhe
māretukāmo aṭṭhāsinti. "tenahi tāta khamāmīti. sesacorāpi
tatheva katvā, "tātā khamāmīti vutte, āhaṁsu "ayye sace no
khamatha, puttassa vo santike amhākaṁ pabbajjaṁ dāpethāti. sā
puttaṁ vanditvā āha "tāta ime corā mama guṇesu tumhākañca
dhammakathāya pasannā pabbajjaṁ yācanti, pabbājetha neti.
thero "sādhūti vatvā tehi nivatthavatthānaṁ dasāni chindāpetvā
tambamattikāya rajāpetvā te pabbājetvā sīlesu patiṭṭhāpesi.
upasampannakālepi nesaṁ ekekassa satassa visuṁ visuṁ kammaṭṭhānamadāsi.
te navasatā bhikkhū visuṁ visuṁ nava kammaṭṭhānāni gahetvā
ekaṁ pabbataṁ abhiruyha tassa tassa rukkhassa chāyāya nisīditvā
samaṇadhammaṁ kariṁsu.
satthā vīsayojanasatamatthake jetavanamahāvihāre nisinnova
te bhikkhū oloketvā tesaṁ cariyāvasena dhammadesanaṁ vavaṭṭhapetvā

page number: 072

obhāsaṁ pharitvā sammukhe nisīditvā kathento viya imā gāthā
abhāsi.
"mettāvihāri yo bhikkhu pasanno buddhasāsane,
adhigacche padaṁ santaṁ saṅkhārūpasamaṁ sukhaṁ.
siñca bhikkhu imaṁ nāvaṁ, sittā te lahumessati;
chetvā rāgañca dosañca tato nibbānamehisi.
pañca chinde pañca jahe pañca cuttari bhāvaye,
pañcasaṅgātigo bhikkhu `oghatiṇṇoti vuccati.
jhāya bhikkhu mā ca pamādo,
mā te kāmaguṇe bhamassu cittaṁ,
mā lohaguḷaṁ gilī pamatto,
mā kandi `dukkhamidanti dayhamāno.
natthi jhānaṁ apaññassa, natthi paññā ajhāyino,
yamhi jhānañca paññā ca, sa ve nibbānasantike.
suññāgāraṁ paviṭṭhassa santacittassa bhikkhuno
amānusī rati hoti sammā dhammaṁ vipassato.
yato yato sammasati khandhānaṁ udayabbayaṁ,
labhati pītipāmojjaṁ amatantaṁ vijānataṁ.
tatrāyamādi bhavati idha paññassa bhikkhuno;
indriyagutti santuṭṭhi pāṭimokkhe ca saṁvaro.
mitte bhajassu kalyāṇe suddhājīve atandite,

page number: 073

paṭisanthāravutyassa ācārakusalo siyā;
tato pāmojjabahulo dukkhassantaṁ karissasīti. 1-
tattha "mettāvihārīti: mettākammaṭṭhāne kammaṁ karontopi
mettāvasena tikacatukkajjhānaṁ nibbattetvā ṭhitopi mettāvihārīyeva nāma.
pasannoti: yo pana buddhasāsane pasanno hoti, pasādaṁ
ropetiyevāti attho.
padaṁ santanti: nibbānassetaṁ nāmaṁ. evarūpo hi bhikkhu
santikoṭṭhāsaṁ sabbasaṅkhārānaṁ upasantatāya saṅkhārūpasamaṁ paramasukhatāya
"sukhanti laddhanāmaṁ nibbānaṁ adhigacchati, vindatiyevāti attho.
siñca bhikkhu imaṁ nāvanti: bhikkhu imaṁ attabhāvasaṅkhātaṁ
nāvaṁ micchāvitakkaudakaṁ siñcitvā chaḍḍento siñca.
sittā te lahumessatīti: yathā hi mahāsamudde udakasseva
bharitā nāvā chiddāni pidahitvā udakassa sittatāya sittā sallahukā
hutvā mahāsamudde anosīditvā sīghaṁ supaṭṭanaṁ gacchati; evaṁ tavāpi
ayaṁ micchāvitakkaudakabharitā attabhāvanāvā cakkhudvārādīni chiddāni
saṁvarena pidahitvā uppannassa micchāvitakkaudakassa sittatāya sittā
sallahukā saṁsāravaṭṭe anosīditvā sīghaṁ nibbānaṁ gamissati.
chetvāti: rāgadosabandhanāni chinda, etāni chinditvā arahattaṁ

footnote: 1. imā gāthā ekasseva kathitā khāyati, vatthumhi pana sambahule bhikkhū ārabbha
footnote: kathesīti vuttaṁ.

page number: 074

patto, tato aparabhāge anupādisesaṁ nibbānamehisīti attho.
pañca chindeti: heṭṭhāapāyasampāpakāni pañcorambhāgiyasaññojanāni
pāde baddharajjuṁ puriso satthena viya heṭṭhāmaggattayena chindeyya.
pañca jaheti: uparidevalokasampāpakāni pañcuddhambhāgiyasaññojanāni
puriso gīvāya baddharajjukaṁ [1]- arahattamaggena jaheyya pajaheyya,
chindeyyāti attho.
pañca cuttari bhāvayeti: uddhambhāgiyasaññojanānaṁ pahānatthāya
saddhādīni pañcindriyāni uttariṁ bhāveyya.
pañcasaṅgātigoti: evaṁ sante pañcannaṁ rāgadosamohamānadiṭṭhisaṅgānaṁ
atikkamanena pañcasaṅgātigo bhikkhu "oghatiṇṇoti vuccati, "cattāro
oghe tiṇṇoevāti vuccatīti attho.
jhāya bhikkhūti: bhikkhu tvaṁ dvinnaṁ jhānānaṁ vasena jhāya ceva
kāyakammādīsu ca appamattavihāritāya mā pamajji.
bhamassūti: pañcavidhe ca te kāmaguṇe cittaṁ mā bhamatu.
mā lohaguḷanti: sativossaggalakkhaṇena hi pamādena pamattā
niraye tattaṁ lohaguḷaṁ gilanti, tena taṁ vadāmi: mā pamatto hutvā
lohaguḷaṁ gili. mā niraye dayhamāno `dukkhamidaṁ dukkhamidanti kandīti
attho.
natthi jhānanti: jhānuppādikāya vāyāmappaññāya appaññassa

footnote: 1. sī. yu. etthantare viyāti atthi

page number: 075

jhānaṁ nāma natthi.
natthi paññāti: ajjhāyantassa ca `samāhito bhikkhu yathābhūtaṁ
jānāti passatīti vuttalakkhaṇā paññā natthi.
yamhi jhānañca paññā cāti: yamhi puggalamhi idaṁ ubhayaṁpi
atthi, so nibbānasseva santike ṭhitoyevāti attho.
suññāgāraṁ paviṭṭhassāti: kismiñcideva vivittokāse
kammaṭṭhānaṁ avijahitvā kammaṭṭhānamanasikārena nisinnassa.
santacittassāti: nibbutacittassa.
sammāti: hetunā kāraṇena dhammaṁ vipassantassa vipassanāsaṅkhātā
amānusī rati aṭṭhasamāpattisaṅkhātā dibbāpi rati hoti, uppajjatīti attho.
yato yato sammasatīti: aṭṭhattiṁsāya ārammaṇesu kammaṁ
karonto yena yenākārena, purebhattādīsu vā kālesu yasmiṁ yasmiṁ
attanā abhirucite kāle, abhirucite vā kammaṭṭhāne kammaṁ karonto
sammasati.
udayabbayanti: pañcannaṁ khandhānaṁ pañcavīsatiyā lakkhaṇehi
udayaṁ pañcavīsatiyāeva ca lakkhaṇehi vayaṁ.
pītipāmojjanti: evaṁ khandhānaṁ udayabbayaṁ sammasanto
dhammapītiṁ dhammapāmojjañca labhati.
amatanti: taṁ, sappaccaye nāmarūpe pākaṭe hutvā upaṭṭhahante,
uppannaṁ pītipāmojjaṁ amatamahānibbānasampāpakattā vijānataṁ

page number: 076

paṇḍitānaṁ amatamevāti attho.
tatrāyamādi bhavatīti: tattha ayaṁ ādi idaṁ pubbaṭṭhānaṁ hoti.
idha paññassāti: imasmiṁ sāsane paṇḍitabhikkhuno. idāni
taṁ "ādīti vuttaṁ pubbaṭṭhānaṁ dassento indriyaguttītiādimāha.
catupārisuddhisīlaṁ hi pubbaṭṭhānaṁ nāma. tattha indriyaguttīti
indriyasaṁvaro.
santuṭṭhīti: catupaccayasantoso. tena ājīvapārisuddhi ceva
paccayasannissitañca sīlaṁ kathitaṁ.
pāṭimokkheti: pāṭimokkhasaṅkhāte jeṭṭhakasīle pāripūrīkāritā
kathitā.
mitte bhajassu kalyāṇeti: vissaṭṭhakammante appaṭirūpasahāye
vajjetvā sārajīvitatāya suddhājīve jaṅghabalaṁ nissāya jīvitakappanāya
akusīte kalyāṇamitte bhajassu sevassūti attho.
paṭisanthāravutyassāti: āmisapaṭisanthārena ca dhammapaṭisanthārena
ca sampannavuttitāya paṭisanthāravutti assa, paṭisanthārakārako bhaveyyāti
attho.
ācārakusaloti: sīlaṁpi ācāro vattappaṭivattaṁpi ācāro,
tattha kusalo siyā, cheko bhaveyyāti attho.
tato pāmojjabahuloti: tato paṭisanthāravuttito ca ācārakosallato
ca uppannena dhammapāmojjena pāmojjabahulo hutvā tvaṁ sakalassāpi
vaṭṭadukkhassa antaṁ karissasīti attho.

page number: 077

evaṁ satthārā desitāsu imāsu gāthāsu ekamekissā gāthāya
pariyosāne ekamekaṁ bhikkhusataṁ nisinnanisinnaṭṭhāneyeva saha
paṭisambhidāhi arahattaṁ patvā vehāsaṁ abbhuggantvā, sabbepi te
bhikkhū ākāseneva vīsayojanasatikaṁ kantāraṁ atikkamitvā tathāgatassa
suvaṇṇavaṇṇaṁ sarīraṁ vaṇṇentā 1- pāde vandiṁsūti.
sambahulabhikkhuvatthu.
-----------
8. pañcasatabhikkhuvatthu. (259)
"vassikā viya pupphānīti imaṁ dhammadesanaṁ satthā jetavane
viharanto pañcasate bhikkhū ārabbha kathesi.
te kira satthu santike kammaṭṭhānaṁ gahetvā araññe
samaṇadhammaṁ karontā pātova pupphitāni vassikapupphāni sāyaṁ
vaṇṭato muccantāni disvā "pupphānaṁ vaṇṭehi muccanato mayaṁ
paṭhamataraṁ rāgādīhi muccissāmāti vāyamiṁsu. satthā te bhikkhū
oloketvā "bhikkhave bhikkhunā nāma vaṇṭato muccanakapupphena
viya vaṭṭadukkhato muccituṁ vāyamitabbamevāti vatvā gandhakuṭiyaṁ
nisinnova ālokaṁ pharitvā imaṁ gāthamāha

footnote: 1. thomentā.

page number: 078

"vassikā viya pupphāni majjavāni 1- pamuñcati,
evaṁ rāgañca dosañca vippamuñcetha bhikkhavoti.
tattha "vassikāti: sumanā.
majjavānīti: milātāni [2]- idaṁ vuttaṁ hoti "yathā vassikā
hiyyo pupphitapupphāni punadivase purāṇabhūtāni muñcati vaṇṭato
vissajjeti: evaṁ tumhepi rāgādayo dose vippamuñcethāti.
desanāvasāne sabbepi bhikkhū arahatte patiṭṭhahiṁsūti.
pañcasatabhikkhuvatthu.
--------
9. santakāyattheravatthu. (260)
"santakāyoti imaṁ dhammadesanaṁ satthā jetavane viharanto
santakāyattheraṁ ārabbha kathesi.
tassa kira hatthapādakukkuccannāma nāhosi, kāyavijambhanarahito
santāttabhāvo ahosi. so kira sīhayoniyā āgato
[thero]. sīhā kira ekadivasaṁ gocaraṁ gahetvā rajatasuvaṇṇamaṇipavāḷaguhānaṁ
aññataraṁ pavisitvā manosilāharitālacuṇṇesu sattāhaṁ nipajjitvā
sattame divase uṭṭhāya nipannaṭṭhānaṁ oloketvā,
sace naṅguṭṭhassa vā kaṇṇānaṁ vā pādānaṁ vā calitattā

footnote: 1. sī. yu. maddavāni. ma. maccavāni. 2. sī. yu. etthantare "idānīti atthi.

page number: 079

manosilāharitālacuṇṇānaṁ vippakiṇṇataṁ passanti, "na te idaṁ
jātiyā vā gottassa vā paṭirūpanti puna sattāhaṁ nirāhārā
nipajjanti; cuṇṇānaṁ pana vippakiṇṇabhāve asati "idaṁ te
jātigottānaṁ anucchavikanti āsayā nikkhamitvā vijambhitvā disā
anuviloketvā tikkhattuṁ sīhanādaṁ naditvā gocarāya pakkamanti:
evarūpāya sīhayoniyā āgato ayaṁ bhikkhu. tassa kāyasamācāraṁ
disvā bhikkhū satthu ārocesuṁ "na no bhante santakāyattherasadiso
bhikkhu diṭṭhapubbo, imassa hi nisinnaṭṭhāne hatthacalanaṁ vā pādacalanaṁ
vā kāyavijambhitā 1- vā natthīti. taṁ sutvā satthā "bhikkhave
bhikkhunā nāma santakāyattherena viya kāyādīhi upasanteneva
bhavitabbanti vatvā imaṁ gāthamāha
"santakāyo santavāco santamano 2- susamāhito
vantalokāmiso bhikkhu upasantoti vuccatīti.
tattha "santakāyoti: pāṇātipātādīnaṁ abhāvena santakāyo,
musāvādādīnaṁ abhāvena santavāco, abhijjhādīnaṁ abhāvena santamano 2-,
kāyādīnaṁ tiṇṇaṁpi suṭṭhu samāhitattā susamāhito, catūhi maggehi
lokāmisassa vantatāya vantalokāmiso, [bhikkhu] abbhantare rāgādīnaṁ
upasantatāya upasanto 3- vuccatīti attho.
desanāvasāne thero arahatte patiṭṭhahi, sampattānaṁpi sātthikā
desanā ahosīti.
santakāyattheravatthu.

footnote: 1. sī. yu. kāyavijambhikā.
footnote: 2. sī. ma. yu. santavā. 3. sī. ma. yu. upasantoti.

page number: 080

10. naṅgalakūṭattheravatthu 1-. (261)
"attanā codayattānanti imaṁ dhammadesanaṁ satthā jetavane
viharanto naṅgalakūṭattheraṁ ārabbha kathesi.
eko kira duggatamanusso paresaṁ bhatiṁ katvā jīvati. taṁ eko
bhikkhu pilotikakhaṇḍanivatthaṁ naṅgalaṁ ukkhipitvā gacchantaṁ disvā
evamāha "kiṁ pana te evaṁ jīvanato pabbajituṁ na varanti. "ko
maṁ bhante evaṁ jīvantaṁ pabbājessatīti. "sace pabbajissasi,
ahantaṁ pabbājessāmīti. "sādhu bhante, sace maṁ pabbājessatha,
pabbajissāmīti. atha naṁ [so] thero jetavanaṁ netvā sahatthena
nahāpetvā mālake ṭhapetvā pabbājetvā nivatthapilotikakhaṇḍena
saddhiṁ naṅgalaṁ mālakasīmāyameva rukkhasākhāya ṭhapāpesi. so
upasampadakālepi "naṅgalakūṭattherotveva paññāyi. so buddhānaṁ
uppannalābhasakkāraṁ nissāya jīvanto ukkaṇṭhitvā vinodetuṁ asakkonto
"nadāni saddhādeyyāni kāsāyāni paridahitvā gamissāmīti
rukkhamūlaṁ gantvā attanāva attānaṁ ovadi "ahirika nillajja idaṁ
nivāsetvā vibbhamitvā bhatiṁ katvā jīvitukāmo jātoti. tassevaṁ
attānaṁ ovadantasseva, cittaṁ tanubhāvaṁ gataṁ. so nivattitvā
puna katipāhaccayena ukkaṇṭhitvā tatheva attānaṁ ovadi.
punassa cittaṁ nivattati. so imināva nīhārena ukkaṇṭhita-
kāle tattha gantvā attānaṁ ovadi. atha naṁ bhikkhū tattha

footnote: 1. ma. naṅgalakulattheravatathu.

page number: 081

abhiṇhaṁ gacchantaṁ disvā "āvuso naṅgalakūṭatthera kasmā ettha
gacchasīti pucchiṁsu. so "ācariyassa santikaṁ gacchāmi bhanteti
vatvā katipāhasseva 1- arahattaṁ pāpuṇi. bhikkhū tena saddhiṁ keliṁ
karontā āhaṁsu "āvuso naṅgalakūṭatthera tava vicaraṇamaggo
avalañjo viya jāto, ācariyassa santikaṁ na gacchasi maññeti.
"āma bhante: mayaṁ, saṁsagge sati, agamimhā, idāni pana no
saṁsaggo chinno, tena na gacchāmāti. taṁ sutvā bhikkhū "esa
abhūtaṁ vatvā aññaṁ byākarotīti satthu tamatthaṁ ārocesuṁ. satthā
"āma bhikkhave mama putto attanāva attānaṁ codetvā
pabbajitakiccassa matthakaṁ pattoti vatvā dhammaṁ desento imā
gāthā abhāsi
"attanā codayattānaṁ, paṭimaṁsetamattanā 2-,
so attagutto satimā sukhaṁ bhikkhu vihāhisi.
attā hi attano nātho, attāva attano gati;
tasmā saṁyama attānaṁ assaṁ bhadraṁva vāṇijoti.
tattha "codayattānanti: attanāva attānaṁ codaya sāraya.
paṭimaṁseti: attanāva attānaṁ parivīmaṁsa.
soti: so tvaṁ bhikkhu, evaṁ sante, attanāva guttatāya
attagutto upaṭṭhitassatitāya satimā hutvā sabbiriyāpathesu sukhaṁ
viharissasīti attho.

footnote: 1. sī. yu. katipāhaccayena. ma. katipāheneva. 2. ma. paṭimaṁsetha attanā.

page number: 082

nāthoti: avassayo patiṭṭhā. [ko hi nātho paro bhaveyya.]
yasmā parassa attabhāve patiṭṭhāya kusalaṁ vā katvā saggaparāyanena
maggaṁ vā bhāvetvā sacchikataphalena bhavituṁ na sakkā; tasmā "ko hi
nāma paro nātho bhaveyyāti attho.
tasmāti: yasmā attāva attano gati patiṭṭhā saraṇaṁ;
tasmā yathā bhadraṁ assājānīyaṁ taṁ 1- nissāya lābhaṁ patthayanto
tassa visamaṭṭhānacāraṁ paricchinditvā divasassa tikkhattuṁ nahāpento
bhojento saṁyameti paṭijaggati, evaṁ tvaṁpi anuppannassa akusalassa
uppādaṁ nivārento satisammosena uppannaṁ pajahanto attānaṁ
saṁyama gopaya; evaṁ sante, paṭhamajjhānaṁ ādiṁ katvā
lokiyalokuttaravisesaṁ adhigamissasīti attho.
desanāvasāne bahū sotāpattiphalādīni pāpuṇiṁsūti.
naṅgalakūṭattheravatthu.
----------
11. vakkalittheravatthu. (262)
"pāmojjabahulo bhikkhūti imaṁ dhammadesanaṁ satthā veḷuvane
viharanto vakkalittheraṁ ārabbha kathesi.
so kirāyasmā sāvatthiyaṁ brāhmaṇakule nibbattitvā vayappatto,
piṇḍāya paviṭṭhaṁ tathāgataṁ disvā satthu sarīrasampattiṁ

footnote: 1. ma. tanti natthi.

page number: 083

oloketvā sarīrasampattidassanena atitto, "evaṁ ahaṁ niccakālaṁ
tathāgataṁ daṭṭhuṁ labhissāmīti satthu santike pabbajitvā, yattha
ṭhitena sakkā dasabalaṁ passituṁ, tattha ṭhito, sajjhāyakammaṭṭhāna-
manasikārādīni pahāya satthāraṁ olokento vicarati. satthā tassa
ñāṇaparipākaṁ āgamento kiñci avatvā "idānissa ñāṇaṁ
paripākaṁ gatanti ñatvā "kiṁ te vakkali iminā pūtikāyena
diṭṭhena, yo kho vakkali dhammaṁ passati, so maṁ passati; yo maṁ
passati, so dhammaṁ passatīti vatvā ovadi. so evaṁ ovaditopi
satthu dassanaṁ pahāya neva aññattha gantuṁ sakkoti. atha naṁ
satthā "nāyaṁ bhikkhu saṁvegaṁ alabhitvā bujjhissatīti, upakkaṭṭhāya
vassūpanāyikāya, rājagahaṁ gantvā vassūpanāyikādivase "apehi
vakkalīti paṇāmeti. so "na maṁ satthā ālapatīti temāsaṁ
satthu sammukhe ṭhātuṁ asakkonto "kiṁ mayhaṁ jīvitena, pabbatā
attānaṁ pātessāmīti gijjhakūṭaṁ abhiruhi. satthā tassa kilamanabhāvaṁ
ñatvā "ayaṁ bhikkhu mama santikā assāsaṁ alabhanto, maggaphalānaṁ
upanissayaṁ nāseyyāti attānaṁ dassetuṁ obhāsaṁ muñci. athassa
satthu diṭṭhakālato paṭṭhāya tāvamahantopi soko pahīyi.
satthā sukkhataḷākaṁ oghena pūrento viya therassa balavappītipāmojjaṁ
uppādetuṁ imaṁ gāthamāha
"pāmojjabahulo bhikkhu pasanno buddhasāsane
adhigacche padaṁ santaṁ saṅkhārūpasamaṁ sukhanti.

page number: 084

tassattho: pakatiyāpi pāmojjabahulo bhikkhu buddhasāsane
pasādaṁ ropeti 1-, so evaṁ pasanno buddhasāsane "santaṁ padaṁ
saṅkhārūpasamaṁ sukhanti laddhanāmaṁ nibbānaṁ adhigaccheyyāti.
imañca pana gāthaṁ vatvā satthā vakkalittherassa hatthaṁ pasāretvā
"ehi vakkali mā bhāyi olokehi tathāgataṁ,
ahantaṁ uddharissāmi paṅke sannaṁva kuñjaraṁ.
ehi vakkali mā bhāyi olokehi tathāgataṁ,
ahantaṁ uddharissāmi rāhuggahitaṁva 2- candimanti
imā gāthā abhāsi. so "dasabalo me diṭṭho `ehīti ca avhānaṁ
laddhanti balavappītiṁ uppādetvā "kuto nu kho gantabbanti
gamanamaggaṁ apassanto dasabalassa sammukhe ākāse uppatitvā
paṭhamapāde pabbate ṭhiteyeva, satthārā vuttagāthaṁ āvajjanto
ākāseyeva pītiṁ vikkhambhetvā saha paṭisambhidāhi arahattaṁ patvā
tathāgataṁ vandamānova otaritvā satthu santike aṭṭhāsi. atha
naṁ satthā aparabhāge saddhādhimuttānaṁ aggaṭṭhāne ṭhapesīti.
vakkalittheravatthu.
----------

footnote: 1. ma. roceti. 2. ma. rāhuggahaṁva.

page number: 085

12. sumanasāmaṇeravatthu. (263)
"yo haveti imaṁ dhammadesanaṁ satthā pubbārāme viharanto
sumanasāmaṇeraṁ ārabbha kathesi.
tatrāyaṁ anupubbīkathā: "padumuttarakālasmiṁ hi eko kulaputto
satthāraṁ catuparisamajjhe ekaṁ bhikkhuṁ dibbacakkhukānaṁ aggaṭṭhāne
ṭhapentaṁ disvā taṁ sampattiṁ patthayamāno satthāraṁ nimantetvā
sattāhaṁ buddhappamukhassa bhikkhusaṅghassa dānaṁ datvā "bhante ahaṁpi
anāgate ekassa buddhassa sāsane dibbacakkhukānaṁ aggo bhaveyyanti
patthanaṁ ṭhapesi. satthā kappasatasahassaṁ olokento tassa patthanāya
samijjhanabhāvaṁ viditvā "ito kappasatasahassamatthake gotamabuddhassa
sāsane dibbacakkhukānaṁ aggo anuruddhatthero nāma bhavissasīti
byākāsi. so taṁ byākaraṇaṁ sutvā sve pattabbaṁ
viya taṁ sampattiṁ maññamāno, parinibbute satthari, bhikkhū
dibbacakkhuparikammaṁ pucchitvā sattayojanikaṁ kāñcanathūpaṁ parikkhipitvā
anekāni dīparukkhasahassāni kāretvā dīpapūjaṁ kāretvā tato
cuto devaloke nibbattitvā devamanussesu satasahassakappāni
saṁsaritvā imasmiṁ kappe bārāṇasiyaṁ daliddakule nibbatto
sumanaseṭṭhiṁ nissāya tassa tiṇahārako hutvā jīvitaṁ kappesi.
"annabhārotissa nāmaṁ ahosi. sumanaseṭṭhīpi tasmiṁ nagare niccakālaṁ
mahādānaṁ deti. athekadivasaṁ upariṭṭho nāma paccekabuddho
gandhamādane nirodhasamāpattito vuṭṭhāya "kassa nu kho ajja anuggahaṁ

page number: 086

karissāmīti cintetvā "ajja mayā annabhārassa anuggahaṁ kātuṁ
vaṭṭati, idāni ca so aṭavito tiṇaṁ ādāya gehaṁ āgamissatīti
ñatvā pattacīvaramādāya iddhiyā gantvā annabhārassa sammukhe
paccuṭṭhāsi. annabhāro taṁ tucchapattahatthaṁ disvā "api bhante
bhikkhaṁ labhitthāti pucchitvā, "labhissāmi mahāpuññāti vutte,
"tenahi bhante thokaṁ āgamethāti tiṇakājaṁ chaḍḍetvā vegena
gehaṁ gantvā "bhadde mayhaṁ ṭhapitabhāgabhattaṁ atthi natthīti bhariyaṁ
pucchitvā, "atthi sāmīti vutte, vegena paccāgantvā
paccekabuddhassa pattaṁ ādāya "mayhaṁ dātukāmatāya sati, deyyadhammo
na hoti, deyyadhamme sati, paṭiggāhakaṁ na labhāmi, ajja pana
me paṭiggāhako ca diṭṭho deyyadhammo ca atthi, lābhā vata
meti gehaṁ gantvā patte bhattaṁ ākirāpetvā 1- paccāharitvā
paccekabuddhassa hatthe patiṭṭhāpetvā
"iminā pana dānena mā me dāliddiyaṁ ahu,
`natthīti vacanaṁ nāma mā ahosi bhavābhave.
bhante evarūpā dujjīvitā mucceyyaṁ; `natthīti padameva na
suṇeyyanti patthanaṁ ṭhapesi. paccekabuddho "evaṁ hotu mahāpuññāti
anumodanaṁ katvā pakkāmi. sumanaseṭṭhinopi chatte adhivatthā devatā
"aho dānaṁ paramadānaṁ upariṭṭhe suppatiṭṭhitanti
vatvā tikkhattuṁ sādhukāraṁ adāsi. atha naṁ seṭṭhī "kiṁ maṁ ettakaṁ

footnote: 1. ma. pakkhipāpetvā.

page number: 087

kālaṁ dānaṁ dadamānaṁ na passasīti āha. "nāhaṁ tava dānaṁ ārabbha
sādhukāraṁ demi annabhārena pana upariṭṭhassa dinnapiṇḍapāte
pasīditvā mayā esa sādhukāro pavattitoti. so "acchariyaṁ vata
bho: ahaṁ ettakaṁ kālaṁ dānaṁ dento devataṁ sādhukāraṁ dāpetuṁ
nāsakkhiṁ, annabhāro maṁ nissāya jīvanto ekapiṇḍapāteneva
sādhukāraṁ dāpesi; tassa dāne anucchavikaṁ katvā taṁ piṇḍapātaṁ
mama santakaṁ karissāmīti cintetvā taṁ pakkosāpetvā "ajja
tayā kassaci kiñci dinnanti pucchi. "āma sāmi, upariṭṭha-
paccekabuddhassa me ajja bhattaṁ dinnanti. "handa bho kahāpaṇaṁ
gahetvā etaṁ mayhaṁ piṇḍapātaṁ dehīti. "na demi sāmīti. so
yāva sahassaṁ vaḍḍhesi. itaro sahassenāpi nādāsi. atha naṁ
"hotu bho, yadi piṇḍapātaṁ na desi, sahassaṁ gahetvā pattiṁ
me dehīti āha. so "ayyena saddhiṁ mantetvā jānissāmīti
vegena paccekabuddhaṁ sampāpuṇitvā "bhante sumanaseṭṭhī sahassaṁ
datvā tumhākaṁ piṇḍapāte pattiṁ yācati, kiṁ karomīti pucchi.
athassa so upamaṁ āhari: seyyathāpi paṇḍita kulasatike gāme
ekasmiṁ ghare dīpo jāleyya, sesā attano telena vaṭṭiṁ
temetvā gantvā jālāpetvā gaṇheyyuṁ; purimadīpassa pabhā
`atthīti vattabbā `natthīti. "atirekatarā bhante pabhā hotīti.
"evameva paṇḍita uḷuṅkayāgu vā hotu kaṭacchubhikkhā vā,
attano piṇḍapāte paresaṁ pattiṁ dentassa, yattakānaṁ deti,

page number: 088

tattakaṁ vaḍḍhati; tvaṁ hi ekameva piṇḍapātaṁ adāsi; seṭṭhissa
pana pattiyā dinnāya, dve piṇḍapātā honti: eko tava
eko tassāti. so "sādhu bhanteti taṁ abhivādetvā seṭṭhissa
santikaṁ gantvā "gaṇha sāmi pattinti āha. "tenahi ime
kahāpaṇe gaṇhāti. "nāhaṁ piṇḍapātaṁ vikkīṇāmi, saddhāya te
pattiṁ dammīti. "tvaṁ saddhāya desi, saddhāya ahaṁpi tava guṇaṁ pūjemi;
gaṇha tāta, ito paṭṭhāya pana mā sahatthā kammaṁ akāsi.
vīthiyaṁ gharaṁ māpetvā vasa, yena ca te attho hoti, sabbaṁ mama
santikā gaṇhāhīti āha. nirodhā vuṭṭhitassa pana dinno piṇḍapāto
tadaheva vipākaṁ deti; tasmā rājāpi taṁ pavattiṁ sutvā
annabhāraṁ pakkosāpetvā pattiṁ gahetvā mahantaṁ bhogaṁ datvā
tassa seṭṭhiṭṭhānaṁ dāpesi. so sumanaseṭṭhissa sahāyako hutvā
yāvajīvaṁ puññāni katvā tato cuto devaloke nibbattitvā
devamanussesu saṁsaranto, imasmiṁ buddhuppāde kapilavatthunagare
amitodanassa sakkassa gehe paṭisandhiṁ gaṇhi. "anuruddhotissa
nāmaṁ kariṁsu. so mahānāmasakkassa kaniṭṭhabhātā satthu cullapitu
putto paramasukhumālo mahāpuñño ahosi.
ekadivasaṁ kira chasu khattiyesu pūve lakkhaṁ katvā gulehi
kīḷantesu, anuruddho parājito, pūvānaṁ atthāya mātu santikaṁ
pahiṇi. sā mahantaṁ suvaṇṇathālaṁ pūretvā pūve pesesi. pūve
khāditvā puna kīḷanto parājito tatheva pahiṇi. evaṁ tikkhattuṁ

page number: 089

pūvesu āhaṭesu, catutthe vāre mātā "idāni pūvā natthīti
pahiṇi. tassā vacanaṁ sutvā "natthīti padassa assutapubbatāya
"natthipūvā nāma idāni bhavissantīti saññaṁ katvā "gaccha,
natthipūve āharāti pesesi. athassa mātā, "natthipūve kira
ayye dethāti vutte, "mama puttena `natthīti padaṁ assutapubbaṁ,
kathaṁ nu kho taṁ natthibhāvaṁ jānāpeyyanti, suvaṇṇapātiṁ dhovitvā
aparāya suvaṇṇapātiyā paṭikujjitvā "handa tāta imaṁ mama
puttassa dehīti pahiṇi. tasmiṁ khaṇe nagarapariggāhakā devatā
"amhākaṁ sāminā annabhārakāle upariṭṭhapaccekabuddhassa bhāgabhattaṁ
datvā `natthīti padameva na suṇeyyanti patthanā ṭhapitā:
sace mayaṁ tamatthaṁ ñatvā ajjhupekkheyyāma, muddhāpi no sattadhā
phaleyyāti cintetvā dibbapūvehi pātiṁ pūrayiṁsu. so puriso pātiṁ
āharitvā tesaṁ santike ṭhapetvā vivari. tesaṁ gandho sakalanagaraṁ
phari. pūve pana mukhe ṭhapitamatte, sattarasaharaṇīsahassāni pharitvā
aṭṭhāsi. anuruddho cintesi "na maṁ maññe ito pubbe mātā
piyāyati, na hi me aññadā tāya natthipūvā nāma pakkapubbāti.
so gantvā mātaraṁ evamāha "amma nāhaṁ tava piyoti. "tāta
kiṁ vadesi, mama akkhīhipi hadayamaṁsatopi tvaṁ piyataroti. "sacāhaṁ
amma tava piyo, kasmā mama pubbe evarūpe natthipūve nāma
na adāsīti. sā taṁ purisaṁ pucchi "tāta kiñci pātiyaṁ ahosīti.
"āma ayye, pūvānaṁ pāti paripuṇṇā ahosi, na me evarūpā

page number: 090

diṭṭhapubbāti. sā cintesi "putto me katapuñño, devatāhissa
dibbapūvā pahitā bhavissantīti. sopi mātaraṁ āha "amma
na mayā evarūpā pūvā khāditapubbā, ito paṭṭhāya me
natthipūvameva 1- paceyyāsīti. sā tato paṭṭhāya tena "pūve
khāditukāmomhīti vuttakāle suvaṇṇapātiṁ dhovitvā aññāya
pātiyā paṭikujjitvā pahiṇati. devatā pātiṁ pūrenti. evaṁ
so agāramajjhe vasanto "natthīti padassa atthaṁ ajānitvā
dibbapūveyeva paribhuñji. satthu pana parivāratthaṁ kulappaṭipāṭiyā
sākiyakumāresu pabbajantesu, mahānāmena sakkena "tāta amhākaṁ
kule koci pabbajito natthi, tayā vā pabbajitabbaṁ mayā vāti
vutte, so āha "ahaṁ atisukhumālo pabbajituṁ na sakkhissāmīti.
"tenahi kammantaṁ uggaṇha, ahaṁ pabbajissāmīti. "ko esa
kammanto nāmāti. so hi bhattassa uṭṭhānaṭṭhānaṁpi na jānāti,
kammantaṁ kimeva jānissati; tasmā evamāha.
ekadivasaṁ hi "anuruddho bhaddiyo kimbiloti tayo janā
"bhattaṁ nāma kahaṁ uṭṭhātīti mantayiṁsu. tesu kimbilo "koṭṭhesu
uṭṭhātīti āha. so kirekadivasaṁ vīhī koṭṭhamhi pakkhipante
addasa; tasmā "koṭṭhe bhattaṁ uppajjatīti saññāya evamāha.
atha naṁ bhaddiyo "tvaṁ na jānāsīti vatvā "bhattaṁ nāma ukkhaliyaṁ
uṭṭhātīti āha. so kirekadivasaṁ ukkhalito bhattaṁ vaḍḍhente

footnote: 1. natthipūveyevāti yuttataraṁ.

page number: 091

disvā "etthevetaṁ uppajjatīti saññamakāsi; tasmā evamāha. anuruddho
te "ubhopi tumhe na jānāthāti vatvā "ratanubbedhamakulāya
mahāsuvaṇṇapātiyaṁ bhattaṁ uṭṭhātīti āha. tena kira neva vīhī
koṭṭentā na bhattaṁ pacantā diṭṭhapubbā, suvaṇṇapātiyaṁ
vaḍḍhetvā purato ṭhapitabhattameva passati; tasmā "pātiyaṁyevetaṁ
[bhattaṁ] uppajjatīti saññamakāsi; tasmā evamāha. evaṁ
bhattuṭṭhānaṭṭhānaṁpi ajānanto mahāpuñño kulaputto kammante
kiṁ jānissati.
so "ehi kho te anuruddha gharāvāsatthaṁ anusāsissāmi:
paṭhamaṁ khettaṁ kasāpetabbantiādinā nayena bhātarā vuttānaṁ
kammantānaṁ apariyantabhāvaṁ sutvā "na me gharāvāsena atthoti
mātaraṁ āpucchitvā bhaddiyapamukhehi pañcahi sākiyakumārehi saddhiṁ
nikkhamitvā anupiyambavane satthāraṁ upasaṅkamitvā pabbaji. pabbajitvā
ca pana sammāpaṭipadaṁ paṭipanno anupubbena tisso vijjā sacchikatvā
dibbena cakkhunā ekāsane nisinnova hatthatale ṭhapitāamalakāni
viya sahassalokadhātuyo olokanasamattho hutvā
"pubbenivāsaṁ jānāmi, dibbacakkhu visodhitaṁ,
tevijjo iddhipattomhi, kataṁ buddhassa sāsananti
udānaṁ udānetvā "kinnu kho me katvā ayaṁ sampatti laddhāti
olokento "padumuttarapādamūle patthanaṁ ṭhapesinti ñatvā puna
"saṁsāre saṁsaranto asukasmiṁ nāma kāle bārāṇasiyaṁ sumanaseṭṭhiṁ

page number: 092

nissāya jīvanto annabhāro nāma ahosinti ñatvā
"annabhāro pure āsiṁ daliddo tiṇahārako, 1-
piṇḍapāto mayā dinno upariṭṭhassa yasassinoti 2-
āha. athassa etadahosi "yo so tadā mayā upariṭṭhassa
dinnapiṇḍapātato kahāpaṇe datvā pattiṁ aggahesi mama sahāyako
sumanaseṭṭhī, kahaṁ nu kho so etarahi nibbattoti. atha naṁ
"vijjhāṭaviyaṁ pabbatapāde muṇḍanigamo nāma atthi, tattha
mahāmuṇḍassa nāma upāsakassa `mahāsumano cūḷasumanoti dve
puttā, tesu so cūḷasumano hutvā nibbattoti addasa; disvā
ca pana cintesi "atthi nu kho, tattha mayi gate, upakāro
natthīti. so upadhārento idaṁ addasa "so, tattha mayi gate,
sattavassikova nikkhamitvā pabbajissati, khuraggeyeva ca arahattaṁ
pāpuṇissatīti; disvā ca pana, upakaṭṭhe antovasse, ākāsena
gantvā gāmadvāre otari. mahāmuṇḍo pana upāsako therassa
pubbepi vissāsikoeva. so theraṁ piṇḍapātakāle cīvaraṁ
pārupantaṁ disvā puttaṁ mahāsumanaṁ āha "tāta ayyo me
anuruddhatthero āgato, yāvassa añño koci pattaṁ na gaṇhāti,
tāvassa gantvā pattaṁ gaṇha; ahaṁ āsanaṁ paññāpessāmīti.
so tathā akāsi. upāsako theraṁ antonivesane sakkaccaṁ parivisitvā
temāsaṁ vasanatthāya paṭiññaṁ gaṇhi. thero adhivāsesi. atha naṁ

footnote: 1. sī. yu. kājahārako. 2. ma. tādino.

page number: 093

ekadivasaṁ paṭijagganto viya temāsaṁ paṭijaggitvā mahāpavāraṇāya
ticīvarañceva guḷatelataṇḍulādīni ca āharitvā therassa pādamūle
ṭhapetvā "gaṇhātha bhanteti āha. "alaṁ upāsaka na me iminā
atthoti. "bhante vassāvāsikalābho nāmesa, gaṇhātha nanti.
"alaṁ upāsakāti. "kimatthaṁ na gaṇhātha bhanteti. "mayhaṁ santike
kappiyakārako sāmaṇeropi natthīti. "tenahi bhante mama putto
mahāsumano sāmaṇero bhavissatīti. "na me upāsaka mahāsumanena
atthoti. "tenahi bhante cūḷasumanaṁ pabbājethāti. thero "sādhūti
sampaṭicchitvā cūḷasumanaṁ pabbājesi. so khuraggeyeva arahattaṁ
pāpuṇi. thero tena saddhiṁ aḍḍhamāsamattaṁ tattha vasitvā
"satthāraṁ passissāmāti tassa ñātake āpucchitvā ākāsena
gantvā himavantappadese araññakuṭikāyaṁ otari. thero pana
pakatiyāpi āraddhaviriyo, tassa tattha pubbarattāpararattaṁ caṅkamantassa
udaravāto samuṭṭhahi. atha naṁ kilantarūpaṁ disvā sāmaṇero pucchi
"bhante kiṁ vo rujjatīti. "udaravāto me samuṭṭhitoti. "aññadāpi
samuṭṭhitapubbo bhanteti āha. "āma āvusoti. "kena phāsukaṁ
hoti bhanteti. "anotattato pānīye laddhe, phāsu hoti āvusoti.
"tenahi bhante āharāmīti. "sakkhissasi sāmaṇerāti. "āma
bhanteti. "tenahi anotatte pannako nāma nāgarājā maṁ jānāti,
tassa ācikkhitvā bhesajjatthāya ekaṁ pānīyavārakaṁ āharāti. so
"sādhūti upajjhāyaṁ vanditvā vehāsaṁ abbhuggantvā pañcayojanasataṁ

page number: 094

ßēhānaṁ agamāsi. taṁdivasaṁ pana nāgarājā nāganāṭakaparivuto udakakīḷaṁ
kīḷitukāmo hoti. so sāmaṇeraṁ gacchantaṁ disvāva kujjhi "ayaṁ
muṇḍakasamaṇo attano pādapaṁsuṁ mama matthake okiranto vicarati,
anotatte pānīyatthāya āgato bhavissati, nadānissa pānīyaṁ
dassāmīti paññāsayojanikaṁ anotattadahaṁ mahāpātiyā ukkhaliṁ
pidahanto viya phaṇena pidahitvā nipajji. sāmaṇero nāgarājassa
ākāraṁ oloketvāva "kuddho ayanti ñatvā imaṁ gāthamāha
"suṇohi me nāgarāja uggateja mahabbala,
dehi me pānīyaghaṭaṁ, bhesajjatthamhi āgatoti.
taṁ sutvā nāgarājā imaṁ gāthamāha
"puratthimasmiṁ disābhāge gaṅgā nāma mahānadī
mahāsamuddaṁ appeti, tato tvaṁ pānīyaṁ harāti.
taṁ sutvā sāmaṇero "ayaṁ nāgarājā attano icchāya
na dassati, ahaṁ balakāraṁ katvā mahānubhāvaṁ 1- jānāpetvā imaṁ
abhibhavitvā pānīyaṁ gaṇhissāmīti cintetvā "mahārāja upajjhāyo
maṁ anotattatova pānīyaṁ āharāpeti, tenāhaṁ idameva harissāmi,
apehi mā maṁ vārehīti vatvā imaṁ gāthamāha
"itova pānīyaṁ hāssaṁ 2- iminā vamhi atthiko,
yadi [3]- thāmabalaṁ atthi, nāgarāja nivārayāti.
atha naṁ nāgarājā āha

footnote: 1. sī. manussabhāvaṁ. ma. ānubhāvaṁ. 2. sī. yu. harissaṁ.
footnote: 3. sī. ma. yu. etthantare "teti atthi.

page number: 095

"sāmaṇera sace atthi tava vikkamaporisaṁ,
abhinandāmi te vācaṁ, harassu pānīyaṁ mamāti.
atha naṁ sāmaṇero "evaṁ mahārāja harāmīti vatvā
"sakkonto harāhīti vutte, "tenahi suṭṭhu jānassūti tikkhattuṁ
paṭiññaṁ gahetvā `buddhasāsanassa ānubhāvaṁ dassetvā mayā
pānīyaṁ harituṁ vaṭṭatīti cintetvā ākāsaṭṭhakadevatānaṁ tāva
santikaṁ agamāsi. tā āgantvā vanditvā "kiṁ bhanteti vatvā
aṭṭhaṁsu. "etasmiṁ anotattadahapiṭṭhe pannakanāgarājena saddhiṁ mama
saṅgāmo bhavissati, tattha gantvā jayaparājayaṁ olokethāti āha.
so eteneva nīhārena cattāro lokapāle sakkasuyāmasantusita
sunimmita 1- vasavattī ca upasaṅkamitvā tamatthaṁ ārocesi.
tato paraṁ paṭipāṭiyā yāva brahmalokā gantvā tattha tattha
brahmehi āgantvā vanditvā ṭhitehi "kiṁ bhanteti puṭṭho,
tamatthaṁ ārocesi. evaṁ so asaññe ca arūpibrahmāno ca
ṭhapetvā sabbattha muhuttameva āhiṇḍitvā ārocesi. tassa
vacanaṁ sutvā sabbāpi devatā anotattadahapiṭṭhe nāḷiyaṁ pakkhittā
pūvacuṇṇā 2- viya ākāsaṁ nirantaraṁ pūretvā sannipatiṁsu. sannipatite
devasaṅghe, sāmaṇero ākāse ṭhatvā nāgarājānaṁ āha
"suṇohi me nāgarāja uggateja mahabbala,
dehi me pānīyaghaṭaṁ, bhesajjatthamhi āgatoti.
atha naṁ nāgo āha

footnote: 1. ma. paranimmita. 2. ma. pakkhittāni piṭṭhacuṇṇāni.

page number: 096

"sāmaṇera sace atthi tava vikkamaporisaṁ,
abhinandāmi te vācaṁ, harassu pānīyaṁ mamāti.
so tikkhattuṁ nāgarājassa paṭiññaṁ gahetvā ākāse ṭhitakova
dvādasayojanikaṁ brahmattabhāvaṁ māpetvā ākāsato oruyha
nāgarājassa phaṇe akkamitvā adhomukhaṁ nippīḷesi. tāvadeva balavatā
purisena akkantāllacammaṁ viya, nāgarājassa phaṇe akkantamatte,
obhijjitvā 1- dabbimattā phaṇapūṭakā ahesuṁ. nāgarājassa phaṇehi
muttaṭṭhāne 2- tālakkhandhappamāṇā udakavaṭṭiyo uggacchiṁsu. sāmaṇero
ākāseyeva pānīyavārakaṁ pūresi. devasaṅgho sādhukāraṁ adāsi.
nāgarājā lajjitvā sāmaṇerassa kujjhi. jayakusumavaṇṇānissa
akkhīni ahesuṁ. so "ayaṁ maṁ devasaṅghaṁ sannipātetvā pānīyaṁ 3-
gahetvā 3- lajjāpesi, etaṁ gahetvā mukhe hatthaṁ pakkhipitvā
hadayamaṁsaṁ tassa maddāmi, pāde vā naṁ gahetvā paragaṅgāya
khipāmīti vegena anubandhi. anubandhantopi naṁ pāpuṇituṁ nāsakkhiyeva.
sāmaṇero āgantvā upajjhāyassa hatthe pānīyaṁ ṭhapetvā
"pivatha bhanteti āha. nāgarājāpi pacchato āgantavā "bhante
anuruddha sāmaṇero mayā adinnameva pānīyaṁ gahetvā āgato,
mā pivathāti āha. "evaṁ kira sāmaṇerāti. "pivatha bhante,
iminā me dinnaṁ pānīyaṁ āhaṭanti. thero "khīṇāsavasāmaṇerassa

footnote: 1. ma. ogalitvā. 2. ma. muttamuttaṭṭhānato. 3. sī. yu. phaṇe ṭhatvā.

page number: 097

musākathaṁ 1- nāma natthīti ñatvā pānīyaṁ pivi. taṁkhaṇaññevassa
ābādho paṭipassambhi. puna nāgo theraṁ āha "bhante sāmaṇerenamhi
sabbaṁ devagaṇaṁ sannipātetvā lajjāpito, ahamassa hadayaṁ vā
phālessāmi, pāde vā naṁ gahetvā paragaṅgāyaṁ khipissāmīti.
"mahārāja sāmaṇero mahānubhāvo, tumhe sāmaṇerena saddhiṁ
saṅgāmetuṁ na sakkhissatha; khamāpetvā naṁ gacchathāti. so sayaṁpi
sāmaṇerassa ānubhāvaṁ jānāti, lajjāya pana anubandhitvā āgato.
atha naṁ therassa vacanena khamāpetvā tena saddhiṁ mittasanthavaṁ
katvā "ito paṭṭhāya anotattadahaudakena atthe sati, tumhākaṁ
āgamanakiccaṁ natthi, mayhaṁ pahiṇeyyātha, ahameva āharitvā
dassāmīti vatvā pakkāmi. theropi sāmaṇeraṁ ādāya pāyāsi.
satthā therassa āgamanabhāvaṁ ñatvā migāramātupāsāde therassa
āgamanaṁ olokento nisīdi. bhikkhūpi theraṁ āgacchantaṁ disvā
paccuggantvā pattacīvaraṁ paṭiggahesuṁ. athekacce sāmaṇeraṁ sīsepi
kaṇṇesupi bāhāyapi gahetvā sañcālentā "kiṁ sāmaṇera [2]- na
ukkaṇṭhasīti āhaṁsu. satthā tesaṁ kiriyaṁ disvā cintesi "bhāriyaṁ
vatimesaṁ bhikkhūnaṁ kammaṁ, āsīvisaṁ gīvāyaṁ gaṇhantā viya sāmaṇeraṁ
gaṇhanti, nāssa ānubhāvaṁ jānanti; ajja mayā sumanasāmaṇerassa
guṇaṁ pākaṭaṁ kātuṁ vaṭṭatīti. theropi āgantvā satthāraṁ vanditvā

footnote: 1. sī. ma. yu. musākathanaṁ.
footnote: 2. sī. yu. etthantare "pillaka iti atthi. ma. cūḷakaniṭṭha.

page number: 098

nisīdi. satthā tena saddhiṁ paṭisanthāraṁ katvā ānandattheraṁ
āmantesi "ānanda anotattadahaudakenamhi pāde dhovitukāmo,
sāmaṇerānaṁ ghaṭaṁ datvā pānīyaṁ āharāpehīti. thero vihāre
pañcamattāni sāmaṇerasatāni sannipātesi. tesaṁ sumanasāmaṇero
sabbanavako ahosi. thero sabbamahallakaṁ sāmaṇeraṁ āha "sāmaṇera
satthā anotattadahaudakena pāde dhovitukāmo, ghaṭaṁ ādāya
gantvā pānīyaṁ āharāti. so "na sakkomi bhanteti na icchi.
thero sesepi paṭipāṭiyā pucchi. tepi tatheva vatvā paṭikkhipiṁsu.
"kiṁ panettha khīṇāsavasāmaṇerā natthīti. "atthi, te pana `nāyaṁ
amhākaṁ baddho, mālāpūṭo sumanasāmaṇerasseva baddhoti na icchiṁsu.
puthujjanā pana attano asamatthatāyeva na icchiṁsu. pariyosāne
pana sumanassa vāre sampatte, "sāmaṇera satthā anotattadaha-
udakena pāde dhovitukāmo, ghaṭaṁ gahetvā kira udakaṁ āharāti
āha. so "satthari āharāpente, āharissāmīti satthāraṁ vanditvā
"bhante anotattato kira maṁ udakaṁ āharāpethāti āha. "āma
sumanāti. so visākhāya kāritesu ghanasuvaṇṇakoṭimesu senāsanakuṭesu
ekaṁ saṭṭhīkuṭaudakaggaṇhanakaṁ mahāghaṭaṁ hatthena gahetvā "iminā
me ukkhipitvā aṁsakūṭe ṭhapitena attho natthīti olambakaṁ
katvā vehāsaṁ abbhuggantvā himavantābhimukho pakkhandi. nāgarājā
sāmaṇeraṁ dūratova āgacchantaṁ disvā paccuggantvā kuṭaṁ aṁsakūṭenādāya
"bhante tumhe, mādise dāse vijjamāne, kasmā sayaṁ

page number: 099

āgatā; udakena atthe sati, kasmā sāsanamattaṁ na pahiṇitthāti
kuṭena udakaṁ ādāya sayaṁ ukkhipitvā "purato hotha bhante,
ahameva āharissāmīti āha. "tiṭṭhatha tumhe mahārāja, ahameva
sammāsambuddhena āṇattoti nāgarājānaṁ nivattetvā kuṭamukhavaṭṭiyaṁ
hatthena gahetvā ākāsena āgañchi. atha naṁ satthā
āgacchantaṁ oloketvā bhikkhū āmantetvā "passatha bhikkhave
sāmaṇerassa līḷhaṁ ākāse haṁsarājā viya sobhatīti āha. sopi
pānīyaghaṭaṁ ṭhapetvā satthāraṁ vanditvā aṭṭhāsi. atha naṁ satthā
āha "kativassosi tvaṁ sumanāti. "sattavassomhi bhanteti. "tenahi
sumana ajjato paṭṭhāya bhikkhu hohīti vatvā dāyajjaupasampadaṁ
adāsi. dveyeva kira sāmaṇerā sattavassā upasampadaṁ labhiṁsu:
"ayañca sumano sopāko cāti. evaṁ tasmiṁ upasampanne,
dhammasabhāyaṁ kathaṁ samuṭṭhāpesuṁ "acchariyaṁ āvuso: evarūpopi nāma
daharassa sāmaṇerassa ānubhāvo hoti, na no ito pubbe
evarūpo ānubhāvo diṭṭhapubboti. satthā āgantvā "kāya
nuttha bhikkhave etarahi kathāya sannisinnāti pucchitvā, "imāya
nāmāti vutte, "bhikkhave mama sāsane daharopi sammāpaṭipanno
evarūpaṁ sampattiṁ labhatiyevāti vatvā dhammaṁ desento imaṁ
gāthamāha
"yo have daharo bhikkhu yuñjati buddhasāsane,
somaṁ lokaṁ pabhāseti abbhā muttova candimāti.

page number: 100

tattha yuñjatīti: ghaṭati vāyamati.
pabhāsetīti: so bhikkhu attano arahattamaggaññāṇena abbhādīhi
mutto candimā viya [lokaṁ] khandhādibhedaṁ lokaṁ obhāseti
ekālokaṁ karotīti attho.
desanāvasāne bahū sotāpattiphalādīni pāpuṇiṁsūti.
sumanasāmaṇeravatthu.
bhikkhuvaggavaṇṇanā niṭṭhitā.
pañcavīsatimo vaggo.
----------

page number: 101

26. brāhmaṇavaggavaṇṇanā
---------
1. pasādabahulabrāhmaṇavatthu. (264)
"chinda sotaṁ parakkammāti imaṁ dhammadesanaṁ satthā jetavane
viharanto pasādabahulaṁ brāhmaṇaṁ ārabbha kathesi.
so kira brāhmaṇo bhagavato dhammadesanaṁ sutvā pasannacitto
attano gehe soḷasamattānaṁ bhikkhūnaṁ niccabhattaṁ paṭṭhapetvā bhikkhūnaṁ
āgatavelāyaṁ pattaṁ gahetvā "āgacchantu bhonto arahanto, nisīdantu
bhonto arahantoti yaṅkiñci vadanto arahantavādappaṭisaṁyuttameva
vadati. tesu puthujjanā "ayaṁ amhesu arahantasaññīti cintayiṁsu,
khīṇāsavā "ayaṁ no khīṇāsavabhāvaṁ jānātīti evaṁ te sabbepi
kukkuccāyantā tassa gehaṁ na gamiṁsu. so dukkhī dummano "kiṁ
nu kho ayyā nāgacchantīti vihāraṁ gantvā satthāraṁ vanditvā
tamatthaṁ ārocesi.
satthā bhikkhū āmantetvā "kiṁ etaṁ bhikkhaveti pucchitvā,
tehi tasmiṁ atthe ārocite, "sādiyatha pna tmhe bhikkhave
arahantavādanti āha. "na sādiyāma bhanteti. "evaṁ sante,
manussānaṁ etaṁ pasādabhaññaṁ, anāpatti bhikkhave pasādabhaññe,
apica kho pana brāhmaṇassa arahantesu adhimattaṁ pemaṁ; tasmā

page number: 102

tumhehipi taṇhāsotaṁ chetvā arahattameva pattuṁ yuttanti vatvā
dhammaṁ desento imaṁ gāthamāha
"chinda sotaṁ parakkamma kāme panūda brāhmaṇa,
saṅkhārānaṁ khayaṁ ñatvā akataññūsi brāhmaṇāti.
tattha "parakkammāti: taṇhāsotaṁ nāma appamattakena
vāyāmena chindituṁ na sakkā; tasmā ñāṇasampayuttena mahantena
parakkamena parakkamitvā taṁ sotaṁ chinda ubhopi kāme panuda nīhara.
brāhmaṇāti: khīṇāsavānaṁ 1- ālapanametaṁ.
saṅkhārānanti: pañcannaṁ khandhānaṁ khayaṁ jānitvā.
akataññūti: evaṁ sante, tvaṁ suvaṇṇādīsu kenaci akatassa
nibbānassa jānanato akataññū nāma hosīti. 2-
desanāvasāne bahū sotāpattiphalādīni pāpuṇiṁsūti.
pasādabahulabrāhmaṇavatthu.
-----------
2. sambahulabhikkhuvatthu. (265)
"yadā dvayesu dhammesūti imaṁ dhammadesanaṁ satthā jetavane
viharanto sambahule bhikkhū ārabbha kathesi.
ekadivasaṁ tiṁsamattā disāvāsikā bhikkhū āgantvā satthāraṁ
vanditvā nisīdiṁsu. sārīputtatthero tesaṁ arahattassa upanissayaṁ

footnote: 1. gāthāyaṁ pana ekavacanaṁ kataṁ. 2. sī. ma. hotīti.

page number: 103

disvā satthāraṁ upasaṅkamitvā ṭhitakova imaṁ pañhaṁ pucchi
"bhante dve dhammā dve dhammāti vuccantīti: katame nu kho
dve dhammāti. atha naṁ satthā "dve dhammāti kho sārīputta
samathavipassanā vuccantīti vatvā imaṁ gāthamāha
"yadā dvayesu dhammesu pāragū hoti brāhmaṇo,
athassa sabbe saṁyogā aṭṭhaṁ gacchanti jānatoti.
tattha "yadāti: yasmiṁ kāle dvidhā ṭhitesu samathavipassanā-
dhammesu abhiññāpāragādivasena 1- ayaṁ khīṇāsavo pāragū hoti,
athassa vaṭṭasmiṁ saṁyojanasamatthā sabbe kāmasaṁyogādayo saṁyogā
evaṁ jānantassa aṭṭhaṁ parikkhayaṁ gacchantīti attho.
desanāvasāne sabbepi te bhikkhū arahatte patiṭṭhahiṁsūti.
sambahulabhikkhuvatthu.
----------
3. māravatthu. (266)
"yassa pāraṁ apāraṁ vāti imaṁ dhammadesanaṁ satthā jetavane
viharanto māraṁ ārabbha kathesi.
so kira ekasmiṁ divase aññataro puriso viya hutvā
satthāraṁ upasaṅkamitvā pucchi "bhante pāraṁ pāranti vuccati:
kinnu kho etaṁ pāraṁ nāmāti. satthā "māro ayanti viditvā 2-

footnote: 1. ma....pāragatādivasena. 2. sī. yu. vijānitvā.

page number: 104

"pāpima kiṁ tava pārena, taṁ vītarāgehi pattabbanti vatvā imaṁ
gāthamāha
"yassa pāraṁ apāraṁ vā pārāpāraṁ na vijjati,
vītaddaraṁ visaṁyuttaṁ tamahaṁ brūmi brāhmaṇanti
tattha "pāranti: ajjhattikāni cha āyatanāni.
apāranti: bāhirāni cha āyatanāni.
pārāpāranti: tadubhayaṁ.
na vijjatīti: yassa sabbametaṁ `ahanti vā `mamanti vā
gahaṇābhāvena natthi, taṁ kilesadarānaṁ 1- vigamena vītaddaraṁ sabbakkilesehi
visaṁyuttaṁ ahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
māravatthu.
-------
4. aññatarabrāhmaṇavatthu. (267)
"jhāyinti imaṁ dhammadesanaṁ satthā jetavane viharanto
aññataraṁ brāhmaṇaṁ ārabbha kathesi.
so kira cintesi "satthā attano sāvake `brāhmaṇāti
vadati, ahañcamhi jātigottena brāhmaṇo, maṁpi kho evaṁ vattuṁ
vaṭṭatīti. so satthāraṁ upasaṅkamitvā tamatthaṁ pucchi. satthā "nāhaṁ

footnote: 1. ma. yu. kilesadarathānaṁ. sī. saṁkilesadarathānaṁ.

page number: 105

jātigottamattena brāhmaṇaṁ vadāmi, uttamatthaṁ [1]- anuppattameva
panetaṁ 2- vadāmīti vatvā imaṁ gāthamāha
"jhāyiṁ virajamāsīnaṁ katakiccaṁ anāsavaṁ
uttamatthaṁ anuppattaṁ tamahaṁ brūmi brāhmaṇanti.
tattha "jhāyinti: duvidhena jhānena jhāyantaṁ kāmarajena virajaṁ
vane ekamāsīnaṁ catūhi maggehi soḷasannaṁ kiccānaṁ katattā katakiccaṁ
āsavānaṁ abhāvena anāsavaṁ uttamatthaṁ arahattaṁ anuppattaṁ ahaṁ
brāhmaṇaṁ vadāmīti attho.
desanāvasāne so brāhmaṇo sotāpattiphale patiṭṭhahi,
sampattānaṁpi sātthikā desanā ahosīti.
aññatarabrāhmaṇavatthu.
-------------
5. ānandattheravatthu. (268)
"divā tapati ādiccoti imaṁ dhammadesanaṁ satthā migāramātupāsāde
viharanto ānandattheraṁ ārabbha kathesi.
pasenadikosalo kira mahāpavāraṇāya sabbābharaṇappaṭimaṇḍito
gandhādīni ādāya vihāraṁ agamāsi. tasmiṁ khaṇe kāḷudāyitthero
jhānaṁ samāpajjitvā parisapariyante nisinno hoti. nāmameva 3-

footnote: 1. sī. ma. yu. etthantare "arahattanti atthi. 2. sī. ma. yu. panevaṁ.
footnote: 3. ma. yu. manāpameva panassa sarīraṁ suvaṇṇavaṇṇaṁ.

page number: 106

panassetaṁ, sarīraṁ suvaṇṇavaṇṇaṁ, tasmiṁ pana khaṇe cando uggacchati,
suriyo aṭṭhameti. ānandatthero aṭṭhamentassa suriyassa
uggacchantassa ca candassa obhāsaṁ oloketvā rañño sarīrobhāsaṁ
therassa sarīrobhāsaṁ tathāgatassa ca sarīrobhāsaṁ olokesi. tattha
sabbobhāse atikkamitvā satthā virocati. thero satthāraṁ vanditvā
"bhante ajja mama ime obhāse olokentassa tumhākameva
obhāso ruccati, tumhākaṁ hi sarīraṁ sabbobhāse atikkamitvā
virocatīti āha. atha naṁ satthā "ānanda suriyo nāma divā
virocati, cando rattiṁ, rājā alaṅkatakāleyeva virocati, khīṇāsavo
gaṇasaṅgaṇikaṁ pahāya antosamāpattiyaṁyeva virocati; buddho pana
rattiṁpi divāpi pañcavidhena tejena virocatīti vatvā imaṁ gāthamāha
"divā tapati ādicco, rattimābhāti candimā,
sannaddho khattiyo tapati, jhāyī tapati brāhmaṇo;
atha sabbamahorattiṁ buddho tapati tejasāti.
tattha "divā tapatīti: divāva virocati, rattiṁ panassa
gatamaggopi na paññāyati.
candimāti: candopi abbhādīhi mutto rattimeva virocati,
no divā.
sannaddhoti: suvaṇṇamaṇicittehi sabbābharaṇehi paṭimaṇḍito
caturaṅginiyā senāya parikkhittova rājā virocati, na aññātakavesena
ṭhito.

page number: 107

jhāyīti: khīṇāsavo pana gaṇaṁ vinodetvā jhāyantova
virocati.
tejasāti: sammāsambuddho pana sīlatejena 1- dussīlatejaṁ
guṇatejena dugguṇatejaṁ 2- paññātejena duppaññatejaṁ puññatejena
apuññatejaṁ dhammatejena adhammatejaṁ pariyādayitvā iminā pañcavidhena
tejasā niccakālameva virocatīti attho.
desanāvasāne bahū sotāpattiphalādīni pāpuṇiṁsūti.
ānandattheravatthu.
-----------
6. aññatarapabbajitavatthu. (269)
"bāhitapāpoti imaṁ dhammadesanaṁ satthā jetavane viharanto
aññataraṁ pabbajitaṁ ārabbha kathesi.
eko kira brāhmaṇo bāhirapabbajjāya pabbajitvā
"samaṇo gotamo attano sāvake `pabbajitāti vadati, ahañcamhi
pabbajito, maṁpi kho evaṁ vattuṁ vaṭṭatīti cintetvā satthāraṁ
upasaṅkamitvā etamatthaṁ pucchi. satthā "nāhaṁ ettakena
`pabbajitoti vadāmi, kilesamalānaṁ pana pabbajitattā pabbajito
nāma hotīti vatvā imaṁ gāthamāha

footnote: 1. sī. yu. caraṇatejena. 2. sī. ma. yu. nigguṇatejaṁ.

page number: 108

"bāhitapāpo hi brāhmaṇo
samacariyāya `samaṇoti vuccati,
pabbājayamattano malaṁ
tasmā `pabbajitoti vuccatīti.
tattha "samacariyāyāti: sabbākusalāni sametvā caraṇena.
tasmāti: yasmā bāhitapāpatāya brāhmaṇo, akusalāni
sametvā caraṇena `samaṇoti vuccati; tasmā yo attano rāgādimalaṁ
pabbājayanto vinodento carati, sopi tena pabbājanena
"pabbajitoti vuccatīti attho.
desanāvasāne so pabbajito sotāpattiphale patiṭṭhahi,
sampattānaṁpi sātthikā desanā ahosīti.
aññatarapabbajitavatthu.
-----------
7. sārīputtattheravatthu. (270)
"na brāhmaṇassāti imaṁ dhammadesanaṁ satthā jetavane
viharanto sārīputtattheraṁ ārabbha kathesi.
ekasmiṁ kira ṭhāne sambahulā manussā "aho amhākaṁ
ayyo khantibalena samannāgato, aññesu akkosantesu vā
paharantesu vā, kopamattaṁpi na hotīti therassa guṇakathaṁ kathayiṁsu.
atheko micchādiṭṭhiko brāhmaṇo "ko esa na kujjhatīti pucchi.

page number: 109

"amhākaṁ theroti. "kujjhāpento na bhavissatīti. "natthetaṁ
brāhmaṇāti. "tenahi ahaṁ kujjhāpessāmīti. "sace sakkosi,
kujjhāpehīti. so "hotu, jānissāmi 1- kattabbanti theraṁ bhikkhāya
paviṭṭhaṁ disvā pacchābhāgena gantvā piṭṭhimajjhe mahantaṁ
pāṇippahāramadāsi. thero "kinnāmetanti anoloketvāva gato.
brāhmaṇassa sakalasarīre ḍāho uppajji. so "aho guṇasampanno
ayyoti therassa pādamūle nipajjitvā "khamatha me bhanteti
vatvā, "kiṁ etanti vutte, "ahaṁ vīmaṁsanatthāya tumhe paharinti
āha. "hotu, khamāmi teti. "sace me bhante khamatha, mama
geheyeva nisīditvā bhikkhaṁ gaṇhathāti therassa pattaṁ gaṇhi.
theropi pattaṁ adāsi. brāhmaṇo theraṁ gehaṁ netvā parivisi.
manussā kujjhitvā "iminā amhākaṁ niraparādho ayyo pahaṭo,
daṇḍenapissa mokkho natthi; ettheva naṁ māressāmāti
leḍḍudaṇḍādihatthā brāhmaṇassa gehadvāre aṭṭhaṁsu. thero uṭṭhāya
gacchanto brāhmaṇassa hatthe pattaṁ adāsi. manussā taṁ therena
saddhiṁ gacchantaṁ disvā "bhante tumhākaṁ pattaṁ gahetvā brāhmaṇaṁ
nivattethāti āhaṁsu. "kiṁ etaṁ upāsakāti. "brāhmaṇena tumhe
pahaṭā, mayamassa kattabbaṁ jānissāmāti. "kiṁ pana tumhe iminā
pahaṭā, udāhu ahanti. "tumhe bhanteti. "maṁ esa paharitvā
khamāpesi, gacchatha tumheti manusse uyyojetvā brāhmaṇaṁ

footnote: 1. sī. ma. yu. jānissāmissa.

page number: 110

nivattāpetvā thero vihārameva gato. bhikkhū ujjhāyiṁsu "kinnāmetaṁ,
sārīputtatthero yena brāhmaṇena pahaṭo, tasseva gehe
nisīditvā bhikkhaṁ gahetvā āgato, therassa pahaṭakālato paṭṭhāya
na idāni so kassaci lajjissati, avasese pothento vicarissatīti. satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "bhikkhave brāhmaṇo brāhmaṇaṁ
paharanto nāma natthi, gihibrāhmaṇena pana samaṇabrāhmaṇo
pahaṭo bhavissati: kodho nāmesa anāgāmimaggena samugghātaṁ gacchatīti
vatvā dhammaṁ desento imā gāthā abhāsi
"na brāhmaṇassa pahareyya, nāssa muñcetha brāhmaṇo,
dhi brāhmaṇassa hantāraṁ, tato dhi yassa muñcati.
na brāhmaṇassetadakiñci seyyo,
yadānisedho manaso piyehi;
yato yato hiṁsamano nivattati,
tato tato sammatimeva dukkhanti.
tattha "pahareyyāti: khīṇāsavabrāhmaṇo "ahamasmīti jānanto
khīṇāsavassa vā aññassa vā brāhmaṇassa 1- na pahareyya.
nāssa muñcethāti: sopi pahaṭo khīṇāsavabrāhmaṇo assa
paharitvā ṭhitassa veraṁ na muñcetha, tasmiṁ kopaṁ na kareyyāti attho.
dhi brāhmaṇassāti: khīṇāsavabrāhmaṇassa hantāraṁ garahāmi.

footnote: 1. sī. ma. aññatarassa vā jātibrāhmaṇassa.

page number: 111

tato dhīti: yo pana taṁ paharantaṁ paṭippaharanto tassa upari veraṁ
muñcati, taṁ tatopi garahāmiyeva.
etadakiñci seyyoti: yaṁ khīṇāsavassa akkosantaṁ vā appaccakkosanaṁ
paharantaṁ vā appaṭippaharaṇaṁ, etaṁ tassa khīṇāsavabrāhmaṇassa na kiñci
seyyo appamattakaseyyo na hoti, athakho adhimattameva seyyoti attho.
yadānisedho manaso piyehīti: kodhanassa hi kodhuppādo manaso
piyo nāma, tehi 1- panesa mātāpitūsupi buddhādīsupi aparajjhati;
tasmā yo assa tehi manaso nisedho kodhavasena uppajjamānassa
cittassa niggaho, etaṁ na kiñci seyyoti 2- attho 3-.
hiṁsamanoti: kodhamano, so tassa yato yato vatthuto
anāgāmimaggena samugghātaṁ gacchanto nivattati.
tato tatoti: tato tato vatthuto sakalaṁpi vaṭṭadukkhaṁ
nivattatievāti attho.
desanāvasāne bahū sotāpattiphalādīni pāpuṇiṁsūti.
sārīputtattheravatthu.
----------

footnote: 1. ma. kodho hi.
footnote: 2. sī. na akiñci seyyo.
footnote: 3. na brāhmaṇassetadakiñci seyyoti: paṭighapakkhikā cetasikā idha manaso piyā nāma.

tesaṁ vasena hi paṭiveraṁ muñcituṁ icchati. yaṁ tehi manaso anisedho aniggaho etaṁ
akiñci seyyo adhimattakaseyyo na hoti, bālā pana paṭiveraṁ muñcituṁ samatthabhāvaṁ
paggaṇhanti, yanti padaṁ kiriyāparāmasananti amhākaṁ mati.

page number: 112

8. mahāpajāpatīgotamīvatthu. (271)
"yassa kāyenāti imaṁ dhammadesanaṁ satthā jetavane viharanto
mahāpajāpatiṁ gotamiṁ ārabbha kathesi.
bhagavatā hi anuppanne vatthusmiṁ paññatte aṭṭha garudhamme 1-
maṇḍanakajātiyo puriso surabhipupphadāmaṁ viya sirasā sampaṭicchitvā
saparivārā mahāpajāpatī gotamī upasampadaṁ labhi. añño tassā
upajjhāyo vā ācariyo vā natthi. evaṁ laddhūpasampadaṁ theriṁ
ārabbha aparena samayena kathaṁ samuṭṭhāpesuṁ "mahāpajāpatiyā
gotamiyā ācariyupajjhāyā na paññāyanti, sahattheneva kāsāyāni
gaṇhīti. evañca pana vatvā bhikkhuniyo kukkuccāyantiyo tāya
saddhiṁ neva uposathaṁ na pavāraṇaṁ karonti. tā gantvā
tathāgatassāpi tamatthaṁ ārocesuṁ. satthā tāsaṁ kathaṁ sutvā "mayā
mahāpajāpatiyā gotamiyā aṭṭha garudhammā dinnā, ahamevassā
ācariyo ahameva upajjhāyo; kāyaduccaritādivirahitesu khīṇāsavesu
kukkuccannāma na kattabbanti vatvā dhammaṁ desento imaṁ
gāthamāha
"yassa kāyena vācāya manasā natthi dukkaṭaṁ,
saṁvutaṁ tīhi ṭhānehi tamahaṁ brūmi brāhmaṇanti.

footnote: 1. vi. culla. 7/323.

page number: 113

tattha "dukkaṭanti: sāvajjaṁ dukkhudrayaṁ apāyasaṁvattanikaṁ kammaṁ.
tīhi ṭhānehīti: etehi kāyādīhi tīhi kāraṇehi kāyaduccaritādip-
pavesananivāraṇatthāya dvārapihitaṁ ahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
mahāpajāpatīgotamīvatthu.
----------
9. sārīputtattheravatthu. (272)
"yamhā dhammaṁ vijāneyyāti imaṁ dhammadesanaṁ satthā jetavane
viharanto sārīputtattheraṁ ārabbha kathesi.
so kirāyasmā assajittherassa santike dhammaṁ sutvā
sotāpattiphalaṁ pattakālato paṭṭhāya "yassaṁ 1- disāyaṁ thero vasatīti
suṇāti, tato añjaliṁ paggayha tatova sīsaṁ katvā nipajji. bhikkhū
"micchādiṭṭhiko sārīputto ajjāpi disā namassamāno vicaratīti
tamatthaṁ tathāgatassa ārocesuṁ. satthā theraṁ pakkosāpetvā
"saccaṁ kira tvaṁ sārīputta disā namassanto vicarasīti pucchitvā,
"bhante mama disā namassanabhāvaṁ vā anamassanabhāvaṁ vā
tumheva jānāthāti vutte, "bhikkhave na sārīputto disā
namassati, assajittherassa 2- pana santikā dhammaṁ sutvā sotāpattiphalaṁ

footnote: 1. sī. yu. yaṁ disaṁ.
footnote: 2. asasajissāti yuttataraṁ. ña. va.

page number: 114

pattatāya attano ācariyaṁ namassati; yañhi ācariyaṁ nissāya
bhikkhu dhammaṁ vijānāti, tena so brāhmaṇena aggi viya sakkaccaṁ
namassitabboyevāti vatvā dhammaṁ desento imaṁ gāthamāha
"yamhā dhammaṁ vijāneyya sammāsambuddhadesitaṁ
sakkaccaṁ taṁ namasseyya aggihuttaṁva brāhmaṇoti.
tattha "aggihuttaṁvāti: yathā brāhmaṇo aggihuttaṁ sammā
paricaraṇena ceva añjalikammādīhi ca sakkaccaṁ namassati; evaṁ
yamhā ācariyā tathāgatappaveditaṁ dhammaṁ vijāneyya, taṁ sakkaccaṁ
namasseyyāti attho.
desanāvasāne bahū sotāpattiphalādīni pāpuṇiṁsūti.
sārīputtattheravatthu.
---------
10. jaṭilabrāhmaṇavatthu. (273)
"na jaṭāhīti imaṁ dhammadesanaṁ satthā jetavane viharanto
ekaṁ jaṭilabrāhmaṇaṁ ārabbha kathesi.
so kira "ahaṁ mātito ca pitito ca sujāto brāhmaṇakule
nibbatto, sace samaṇo gotamo attano sāvake `brāhmaṇāti
vadati, maṁpi nukho tathā vattuṁ vaṭṭatīti satthu santikaṁ gantvā
tamatthaṁ pucchi. atha naṁ satthā "nāhaṁ brāhmaṇa jaṭāmattena
na jātigottamattena brāhmaṇaṁ vadāmi, paṭividdhasaccameva panāhaṁ

page number: 115

brāhmaṇoti vadāmīti vatvā [1]- imaṁ gāthamāha
"na jaṭāhi na gottena na jaccā hoti brāhmaṇo,
yamhi saccañca dhammo ca so suci so ca brāhmaṇoti.
tattha "saccanti: yasmiṁ puggale cattāri saccāni soḷasahākārehi
paṭivijjhitvā ṭhitaṁ saccaññāṇañceva navavidhalokuttaradhammo ca atthi, so
suci ceva brāhmaṇo cāti attho.
desanāvasāne bahū sotāpattiphalādīni pāpuṇiṁsūti.
jaṭilabrāhmaṇavatthu.
-----------
11. kuhakabrāhmaṇavatthu. (274)
"kinteti imaṁ dhammadesanaṁ satthā kūṭāgārasālāyaṁ viharanto
ekaṁ vaggulivattaṁ kuhakabrāhmaṇaṁ ārabbha kathesi.
so kira vesālīnagaradvāre ekaṁ kukkudharukkhaṁ 2- āruyha dvīhi
pādehi sākhaṁ gaṇhitvā adhosiro 3- olambanto "kapilānaṁ me
sataṁ detha kahāpaṇe detha paricārikaṁ detha, no ce dassatha, ito
patitvā maranto nagaraṁ anagaraṁ karissāmīti vadati. tathāgatassāpi
bhikkhusaṅghaparivutassa nagarapavisanakāle bhikkhū taṁ brāhmaṇaṁ disvā
nikkhamanakālepi naṁ tatheva olambantaṁ passiṁsu. nāgarāpi "ayaṁ pāto
paṭṭhāya evaṁ olambanto patitvā [4]- nagaraṁ anagaraṁ kareyyāti

footnote: 1. ma. etthantare dhammaṁ desentoti atthi 2. sī. ma. yu. kakudharukkhaṁ.
footnote: 3. sī. avaṁsarīro. yu. avaṁsiro. 4. ma. etthantare marantoti atthi.

page number: 116

cintetvā nagaravināsabhītā "yaṁ so yācati, sabbaṁ demāti paṭissuṇitvā
adaṁsu. so otaritvā sabbaṁ gahetvā agamāsi. bhikkhū vihārūpacāre
taṁ gāvī viya vicaritvā gacchantaṁ disvā sañjānitvā "laddhante
brāhmaṇa yathāpatthitanti pucchitvā "āma laddhaṁ meti sutvā
antovihāre tathāgatassa tamatthaṁ ārocesuṁ. satthā "na bhikkhave
idānevesa kuhakacoro, pubbepi kuhakacoroyeva ahosi; idāni
panesa bālajanaṁ vañceti, tadā pana paṇḍite vañcetuṁ nāsakkhīti
vatvā tehi yācito atītaṁ āhari:
"atīte ekaṁ kāsikagāmaṁ nissāya eko kuhakatāpaso vāsaṁ
kappeti. taṁ ekaṁ kulaṁ paṭijaggi: divā uppannakhādanīyabhojanīyato
attano puttānaṁ viya tassāpi ekaṁ koṭṭhāsaṁ deti, sāyaṁ
uppannakoṭṭhāsaṁ ṭhapetvā dutiyadivase deti. athekadivasaṁ sāyaṁ
godhamaṁsaṁ labhitvā sādhukaṁ pacitvā tato koṭṭhāsaṁ ṭhapetvā
dutiyadivase tassa deti. tāpaso maṁsaṁ khāditvā 1- va rasataṇhāya
baddho "kiṁ maṁsaṁ nāmetanti pucchitvā "godhamaṁsanti sutvā bhikkhāya
caritvā sappidadhikaṭukabhaṇḍādīni gahetvā paṇṇasālaṁ gantvā
ekamante ṭhapesi. paṇṇasālāya pana avidūre ekasmiṁ vammike
godharājā viharati. so kālena kālaṁ tāpasaṁ vandituṁ āgcchati.
taṁdivasaṁ panesa "taṁ vadhissāmīti daṇḍaṁ paṭicchādetvā tassa
vammikassāvidūre ṭhāne niddāyanto viya nisīdi. godharājā vammikato
nikkhamitvā tassa santikaṁ āgacchanto ākāraṁ sallakkhetvā "na

footnote: 1. sī. sāyitvā va.

page number: 117

me ajja ācariyassa ākāro ruccatīti tatova nivatti. tāpaso
tassa nivattanabhāvaṁ ñatvā tassa maraṇatthāya daṇḍaṁ khipi. daṇḍo
virajjhitvā gato. godharājā vammikaṁ pavisitvā tato sīsaṁ nīharitvā
āgatamaggaṁ olokento tāpasaṁ āha
"samaṇaṁ taṁ maññamāno upagañchiṁ asaññataṁ,
so maṁ daṇḍena pāhāsi yathā assamaṇo tathā;
kinte jaṭāhi dummedha, kinte ajinasāṭiyā,
abbhantarante gahanaṁ bāhiraṁ parimajjasīti.
atha naṁ tāpaso santakena palobhetuṁ evamāha
"ehi godha nivattassu bhuñja sālīnamodanaṁ,
telaṁ loṇañca me atthi pahūtaṁ mayha pipphalīti.
taṁ sutvā godharājā "yathā yathā tvaṁ kathesi; tathā tathā me
palāyitukāmatāva hotīti vatvā imaṁ gāthamāha
"esa bhiyyo pavekkhāmi vammikaṁ sataporisaṁ
telaṁ loṇañca kintesi ahitaṁ mayha pipphalīti.
evañca pana vatvā "ahaṁ ettakaṁ kālaṁ tayi samaṇasaññaṁ akāsiṁ,
idāni te maṁ paharitukāmatāya daṇḍo khitto, tassa khittakālatoyeva
assamaṇo jāto; kintādisassa duppaññassa puggalassa jaṭāhi, kiṁ
sakhurena ajinacammena, abbhantaraṁ hi te gahanaṁ, kevalaṁ bāhirameva
parimajjasīti āha.
satthā imaṁ atītaṁ āharitvā "tadā esa kuhako tāpaso

page number: 118

ahosi, godharājā pana ahamevāti vatvā jātakaṁ samodhānetvā tadā
godhapaṇḍitena tassa niggahitakāraṇaṁ dassento imaṁ gāthamāha
"kinte jaṭāhi dummedha, kinte ajinasāṭiyā;
abbhantarante gahanaṁ bāhiraṁ parimajjasīti.
tattha "kinte jaṭāhīti: ambho duppañña tava subaddhāhipi
imāhi jaṭāhi sakhurāya nivatthāyapi imāya ajinacammasāṭikāya ca
kimattho.
abbhantaranti: abbhantaraṁ hi te rāgādikkilesagahanaṁ, kevalaṁ
hatthilaṇḍaṁ assalaṇḍaṁ viya maṭṭhaṁ bāhiraṁ parimajjasīti attho.
desanāvasāne bahū sotāpattiphalādīni pāpuṇiṁsūti.
kuhakabrāhmaṇavatthu.
---------
12. kisāgotamīvatthu. (275)
"paṁsukūladharanti imaṁ dhammadesanaṁ satthā gijjhakūṭe pabbate
viharanto kisāgotamiṁ ārabbha kathesi.
tadā kira sakko paṭhamayāmāvasāne devaparisāya saddhiṁ satthāraṁ
upasaṅkamitvā vanditvā ekamante sārāṇīyaṁ dhammakathaṁ suṇanto
nisīdi. tasmiṁ khaṇe kisāgotamī "satthāraṁ passissāmīti
ākāsenāgantvā sakkaṁ disvā nivatti. 1- so taṁ vanditvā nivattantiṁ

footnote: 1. na bhikkhuniyā āciṇṇaṁ rattiṁ carituṁ.

page number: 119

disvā satthāraṁ pucchi "kā nāmesā bhante āgacchamānāva
tumhe disvā nivattīti. satthā "kisāgotamī nāmesā mahārāja
mama dhītā paṁsukūlikattherīnaṁ aggāti vatvā imaṁ gāthamāha
"paṁsukūladharaṁ jantuṁ kisaṁ dhamanisanthataṁ
ekaṁ vanasmiṁ jhāyantaṁ tamahaṁ brūmi brāhmaṇanti.
tattha "kisanti: paṁsukūlikā hi attano anurūpaṁ paṭipadaṁ pūrentā
appamaṁsalohitā ceva honti dhamanisanthatagattā ca; tasmā evamāha.
ekaṁ vanasminti: vivitte ṭhāne ekaṁ jhāyantaṁ tamahaṁ
brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
kisāgotamīvatthu.
-----------
13. aññatarabrāhmaṇavatthu. (276)
"na cāhanti imaṁ dhammadesanaṁ satthā jetavane viharanto
ekaṁ brāhmaṇaṁ ārabbha kathesi.
so kira "samaṇo gotamo attano sāvake `brāhmaṇāti
vadati, ahañcamhi brāhmaṇayoniyaṁ nibbatto, maṁpi kho evaṁ
vattuṁ vaṭṭatīti satthāraṁ upasaṅkamitvā tamatthaṁ pucchi. atha naṁ
satthā "nāhaṁ brāhmaṇa brāhmaṇayoniyaṁ nibbattamatteneva

page number: 120

brāhmaṇaṁ vadāmi, yo pana akiñcano aggahaṇo [1]- tamahaṁ
brāhmaṇaṁ vadāmīti vatvā imaṁ gāthamāha
"na cāhaṁ brāhmaṇaṁ brūmi yonijaṁ mattisambhavaṁ,
bhovādī nāma so hoti, sa ve hoti sakiñcano,
akiñcanaṁ anādānaṁ tamahaṁ brūmi brāhmaṇanti.
tattha "yonijanti: yoniyā jātaṁ.
mattisamkavanti: brāhmaṇiyā mātu santake udarasmiṁ sambhūtaṁ.
bhovādīti: so pana āmantanādīsu "bho bhoti vatvā vicaranto
bhovādī nāma hoti, sa ve rāgādīhi kiñcanehi sakiñcano; ahaṁ pana
rāgādīhi akiñcanaṁ catūhi upādānehi anādānaṁ brāhmaṇaṁ vadāmīti
attho.
desanāvasāne so brāhmaṇo sotāpattiphale patiṭṭhahi
sampattānaṁpi sātthikā desanā ahosīti.
aññatarabrāhmaṇavatthu.
---------
14. uggasenavatthu. (277)
"sabbasaññojananti imaṁ dhammadesanaṁ satthā veḷuvane
viharanto uggasenaṁ nāma seṭṭhiputtaṁ ārabbha kathesi.
vatthu "muñca pure muñca pacchatoti gāthāvaṇṇanāya

footnote: 1. sī. etthantare "anaṅgaṇoti atthi.

page number: 121

vitthāritameva. tadā hi satthā "bhante uggaseno `na bhāyāmīti
vadati, abhūtena maññe aññaṁ byākarotīti bhikkhūhi vutte,
"bhikkhave mama puttasadisā chinnasaññojanā na bhāyantiyevāti
vatvā imaṁ gāthamāha
"sabbasaññojanaṁ chetvā yo ve na paritassati,
saṅgātigaṁ visaṁyuttaṁ tamahaṁ brūmi brāhmaṇanti.
tattha sabbasaññojananti: dasavidhasaññojanaṁ.
na paritassatīti: taṇhāya na bhāyati.
tamahanti: taṁ ahaṁ rāgādīnaṁ saṅgānaṁ atītattā saṅgātigaṁ
catunnaṁpi yogānaṁ abhāvena visaṁyuttaṁ taṁ ahaṁ brāhmaṇaṁ vadāmīti
attho.
desanāvasāne bahū sotāpattiphalādīni pāpuṇiṁsūti.
uggasenavatthu.
----------
15. dve brāhmaṇavatthu. (278)
"chetvā naddhinti imaṁ dhammadesanaṁ satthā jetavane viharanto
dve brāhmaṇe ārabbha kathesi.
tesu kirekassa cūḷarohito nāma goṇo hoti, ekassa
mahārohito nāma. te ekadivasaṁ "tava goṇo balavā mama goṇo

page number: 122

balavāti 1- vivaditvā "kinno vivādena, ne pājetvā jānissāmāti
aciravatītīre sakaṭaṁ vālukāya pūretvā goṇe yojayiṁsu. tasmiṁ
khaṇe bhikkhūpi nahāyituṁ tattha gatā honti. brāhmaṇā goṇe
pājesuṁ. sakaṭaṁ niccalaṁ aṭṭhāsi. naddhivarattā pana chijjiṁsu. bhikkhū
disvā vihāraṁ gantvā tamatthaṁ satthu ārocayiṁsu. satthā "bhikkhave
bāhirā etā naddhivarattā, yokoci etā chindateva, bhikkhunā
pana ajjhattikaṁ kodhanaddhiñceva taṇhāvarattañca chindituṁ vaṭṭatīti
vatvā imaṁ gāthamāha
"chetvā naddhiṁ varattañca sandhānaṁ 2- sahanukkamaṁ
ukkhittapalighaṁ buddhaṁ tamahaṁ brūmi brāhmaṇanti.
tattha "naddhinti: nayhanabhāvena pavattaṁ kodhaṁ.
varattanti: bandhanabhāvena pavattaṁ taṇhaṁ.
sandhānaṁ sahanukkamanti: anusayānukkamasahitaṁ dvāsaṭṭhidiṭṭhisandhānaṁ 3-
idaṁ sabbaṁpi chinditvā ṭhitaṁ avijjāpalighassa ukkhitattā
ukkhittapalighaṁ catunnaṁ saccānaṁ buddhattā buddhaṁ taṁ ahaṁ brāhmaṇaṁ
vadāmīti attho.
desanāvasāne pañcasatā bhikkhū arahatte patiṭṭhahiṁsu,
sampattānaṁpi sātthikā desanā ahosīti.
dvebrāhmaṇavatthu.
----------

footnote: 1. tava goṇo balavā udāhu mamāti yuttataraṁ.
footnote: 2. sī. sandāmaṁ. yu. ma. sandānaṁ. 3. dī. sī. 9/49.

page number: 123

16. akkosakabhāradvājavatthu. (279)
"akkosanti imaṁ dhammadesanaṁ satthā veḷuvane viharanto
akkosakabhāradvājaṁ ārabbha kathesi.
akkosakabhāradvājassa hi bhātu bhāradvājassa dhanañjānī
nāma brāhmaṇī sotāpannā ahosi. sā khipitvāpi kāsitvāpi
pakkhalitvāpi "namo tassa bhagavato arahato sammāsambuddhassāti
imaṁ udānaṁ udānesi. sā ekadivasaṁ brāhmaṇaparivesanāya pakkhalitvā
tatheva mahāsaddena udānaṁ udānesi. brāhmaṇo kujjhitvā
"evamevāyaṁ vasalī yattha vā tattha vā pakkhalitvā tassa
muṇḍakassa samaṇassa vaṇṇaṁ bhāsatīti vatvā "idāni te vasali
gantvā tassa satthuno vādaṁ āropessāmīti āha. atha naṁ sā
"gaccha brāhmaṇa, nāhaṁ taṁ passāmi, yo tassa bhagavato vādaṁ
āropeyya; apica gantvā bhagavantaṁ pañhaṁ pucchassūti āha.
so satthu santikaṁ gantvā avanditvāva ekamantaṁ ṭhito, pañhaṁ
pucchanto imaṁ gāthamāha
"kiṁsu ghatvā 1- sukhaṁ seti, kiṁsu ghatvā 1- na socati,
kissassu 2- ekadhammassa, vadhaṁ rocesi gotamāti.
athassa pañhaṁ byākaronto satthā imaṁ gāthamāha
"kodhaṁ ghatvā 1- sukhaṁ seti kodhaṁ ghatvā 1- na socati,

footnote: 1. ma. chetvā. 2. sī. yu. kissassaṁ.

page number: 124

kodhassa visamūlassa madhuraggassa brāhmaṇa
vadhaṁ ariyā pasaṁsanti, tañhi ghatvā na socatīti.
so satthari pasīditvā pabbajitvā arahattaṁ pāpuṇi. athassa
kaniṭṭho akkosakabhāradvājo "bhātā kira me pabbajitoti sutvā
kuddho āgantvā satthāraṁ asabbhāhi pharusāhi vācāhi akkosi.
sopi satthārā atithīnaṁ khādanīyādidānaopammena saññatto satthari
pasanno pabbajitvā arahattaṁ pāpuṇi. aparepissa "sundarikabhāradvājo
bilaṅgakabhāradvājoti dve kaniṭṭhabhātaro satthāraṁ akkosantāva
satthārā vinītā pabbajitvā arahattaṁ pāpuṇiṁsu.
athekadivasaṁ dhammasabhāyaṁ kathaṁ samuṭṭhāpesuṁ "āvuso acchariyā
vata buddhaguṇā: catūsu nāma bhātikesu akkosantesu, satthā kiñci
avatvā tesaṁyeva patiṭṭhā jātoti. satthā āgantvā "kāya
nuttha bhikkhave etarahi kathāya sannisinnāti pucchitvā, "imāya
nāmāti vutte, "bhikkhave ahaṁ mama khantibalena samannāgatattā
duṭṭhesu adussanto mahājanassa patiṭṭhā homiyevāti vatvā imaṁ
gāthamāha
"akkosaṁ vadhabandhañca aduṭṭho yo titikkhati,
khantibalaṁ balānīkaṁ tamahaṁ brūmi brāhmaṇanti.
tattha "aduṭṭhoti: evaṁ dasahi akkosavatthūhi akkosañca
paribhāsañca pāṇiādīhi pothanañca andubandhanādīhi bandhañca yo
akuddhamānaso hutvā adhivāseti, khantibalena samannāgatattā khantibalaṁ,

page number: 125

punappunaṁ uppattiyā anīkabhūteneva khantibalena samannāgatattā
balānīkaṁ, taṁ evarūpaṁ ahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
akkosakabhāradvājavatthu.
----------
17. sārīputtattheravatthu. (280)
"akkodhananti imaṁ dhammadesanaṁ satthā veḷuvane viharanto
sārīputtattheraṁ ārabbha kathesi.
tadā kira thero pañcahi bhikkhusatehi saddhiṁ piṇḍāya caranto
nālakagāme mātu gharadvāraṁ agamāsi. atha naṁ sā nisīdāpetvā
parivisamānā akkosi "ambho ucchiṭṭhakhādaka ucchiṭṭhakañjikaṁ
alabhitvā paragharesu uḷuṅkapiṭṭhena ghaṭitaṁ kañjikaṁ 1- paribhuñjituṁ
arahasi 2- asītikoṭidhanaṁ pahāya pabbajitosi, nāsitamhi tayā,
bhuñjāhidānīti; bhikkhūnaṁpi bhattaṁ dadamānā "tumhehi mama putto
attano cūḷupaṭṭhāko kato, idāni bhuñjathāti vadesi. thero
bhikkhaṁ gahetvā vihārameva agamāsi. athāyasmā rāhulo satthāraṁ
piṇḍapātena āpucchi. atha naṁ satthā āha "rāhula kahaṁ
gamitthāti. "ayyikāya gāmaṁ bhanteti. "kiṁ pana te ayyikāya
upajjhāyo vuttoti. "ayyikāya me bhante upajjhāyo akkositoti.

footnote: 1. sī. ma. yu. kañjiyaṁ. 2. sī. ma. yu. arahasīti natthi.

page number: 126

"kinti vatvāti. "idaṁ nāma bhanteti. "upajjhāyena pana te kiṁ
vuttanti. "na kiñci bhanteti. taṁ sutvā bhikkhū dhammasabhāyaṁ kathaṁ
samuṭṭhāpesuṁ "āvuso acchariyā vata sārīputtattherassa guṇā:
evannāmassa. mātari akkosantiyā, kodhanamattaṁpi nāhosīti. satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "bhikkhave khīṇāsavā nāma
akkodhanāva hontīti vatvā imaṁ gāthamāha
"akkodhanaṁ vattavantaṁ sīlavantaṁ anussadaṁ 1-
dantaṁ antimasārīraṁ tamahaṁ brūmi brāhmaṇanti.
tattha "vattavantanti: dhūtaṅgavattena samannāgataṁ catupārisuddhisīlena
sīlavantaṁ taṇhāussadābhāvena 2- anussadaṁ chaḷindriyadamanena dantaṁ koṭiyaṁ
ṭhitena attabhāvena antimasarīraṁ tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
sārīputtattheravatthu.
-----------

footnote: 1. sī. yu. anussutaṁ. 2. sī. taṇhāussāvābhāvena anussutaṁ.

page number: 127

18. uppalavaṇṇātherīvatthu. (281)
"vāri pokkharapattevāti imaṁ dhammadesanaṁ satthā jetavane
viharanto uppalavaṇṇātheriṁ ārabbha kathesi.
vatthu "madhuvā maññatī bāloti gāthāvaṇṇanāya vitthārita-
meva. vuttaṁ hi tattha: "aparena samayena mahājano dhammasabhāyaṁ
kathaṁ samuṭṭhāpesi "khīṇāsavāpi maññe kāmaṁ sevanti 1-, kiṁ na
sevissanti, nahete koḷāparukkhā na ca vammikā allamaṁsasarīrāva;
tasmā tepi kāmasukhaṁ sādiyantīti. satthā āgantvā "kāya
nuttha bhikkhave etarahi kathāya sannisinnāti pucchitvā, "imāya
nāmāti vutte, "na bhikkhave khīṇāsavā kāmasukhaṁ sādiyanti na
kāme sevanti, yathā hi padumapatte patitodakabindu na lippati
na saṇṭhāti, vinivattitvā patateva; yathā ca āragge sāsapo na
upalippati na saṇṭhāti, vinivattitvā patateva; evaṁ khīṇāsavassa
citte duvidhopi kāmo na lippati na saṇṭhātīti vatvā anusandhiṁ
ghaṭetvā dhammaṁ desento imaṁ brāhmaṇavagge gāthamāha
"vāri pokkharapatteva āraggeriva sāsapo
yo na lipapati 2- kāmesu, tamahaṁ brūmi brāhmaṇanti.
tattha "yo na lippatīti: evameva yo abbhantare dubbidhepi kāme 3-
na upalippati tasmiṁ kāme na saṇṭhāti, tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
uppalavaṇṇātherīvatthu.

footnote: 1. ma. khīṇāsavā maññe kāmasukhaṁ sādiyanti. kāmaṁ sevanti, 2. ma. limpati.
footnote: 3. sī. yasmiṁ kāme.

page number: 128

19. aññatarabrāhmaṇavatthu. (282)
"yo dukkhassāti imaṁ dhammadesanaṁ satthā jetavane viharanto
aññataraṁ brāhmaṇaṁ ārabbha kathesi.
tassa kireko dāso, appaññatte sikkhāpade, palāyitvā
pabbajitvā arahattaṁ pāpuṇi. brāhmaṇo taṁ olokento adisvā
ekadivasaṁ satthārā saddhiṁ piṇḍāya pavisantaṁ dvārantare disvā
cīvaraṁ daḷhaṁ aggahesi. satthā nivattitvā "kiṁ idaṁ brāhmaṇāti
pucchi. "dāso me bho gotamāti. "pannabhāro esa brāhmaṇāti.
"pannabhāroti vutte, brāhmaṇo "arahāti sallakkhesi. tasmā
punapi tena "evaṁ bho gotamāti vutte, satthā "āma brāhmaṇa
pannabhāroti vatvā imaṁ gāthamāha
"yo dukkhassa pajānāti idheva khayamattano,
pannabhāraṁ visaṁyuttaṁ tamahaṁ brūmi brāhmaṇanti.
tattha "dukkhassāti: khandhadukkhassa.
pannabhāranti: orohitakkhandhabhāraṁ 1- catūhi yogehi sabbakkilesehi
vā visaṁyuttaṁ tamahaṁ brāhmaṇaṁ vadāmīti attho.
desanāvasāne so brāhmaṇo sotāpattiphale patiṭṭhahi,
sampattānaṁpi sātthikā desanā ahosīti.
aññatarabrāhmaṇavatthu.

footnote: 1. sī. ma. yu. ohitakhandhabhāraṁ.

page number: 129

20. khemābhikkhunīvatthu. (283)
"gambhīrapaññanti imaṁ dhammadesanaṁ satthā gijjhakūṭe viharanto
khemaṁ bhikkhuniṁ ārabbha kathesi.
ekadivasaṁ hi paṭhamayāmasamanantare sakko devarājā devaparisāya
saddhiṁ āgantvā satthu santike sārāṇīyaṁ dhammakathaṁ suṇanto nisīdi.
tasmiṁ khaṇe khemā bhikkhunī "satthāraṁ passissāmīti āgantvā
sakkaṁ disvā ākāse ṭhitāva satthāraṁ vanditvā nivatti. 1- sakko
taṁ disvā "kā esā bhante āgacchamānā ākāse ṭhitāva
vanditvā nivattīti pucchi. satthā "esā mahārāja mama dhītā khemā
nāma mahāpaññā maggāmaggassa kovidāti vatvā imaṁ gāthamāha
"gambhīrapaññaṁ medhāviṁ maggāmaggassa kovidaṁ
uttamatthaṁ anuppattaṁ tamahaṁ brūmi brāhmaṇanti.
tattha "gambhīrapaññanti: gambhīresu khandhādīsu pavattāya paññāya
samannāgataṁ dhammojappaññāya samannāgataṁ medhāviṁ "ayaṁ duggatiyā
maggo, ayaṁ sugatiyā maggo, ayaṁ nibbānassa maggo, ayaṁ amaggoti
evaṁ magge ca amagge ca chekatāya maggāmaggassa kovidaṁ
arahattasaṅkhātaṁ uttamatthaṁ anuppattaṁ tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
khemābhikkhunīvatthu.

footnote: 1. 118 aṅke antasaññānaṁ oloketabbaṁ.

page number: 130

21. pabbhāravāsitissattheravatthu. (284)
"asaṁsaṭṭhanti imaṁ dhammadesanaṁ satthā jetavane viharanto
pabbhāravāsitissattheraṁ ārabbha kathesi.
so kira satthu santike kammaṭṭhānaṁ gahetvā araññaṁ pavisitvā
sappāyasenāsanaṁ olokento ekaṁ lenapabbhāraṁ pāpuṇi.
sampattakkhaṇeyevassa cittaṁ ekaggataṁ labhi. so "ahaṁ idha vasanto
pabbajitakiccaṁ nipphādetuṁ sakkhissāmīti cintesi. lenepi adhivatthā
devatā "sīlavā bhikkhu āgato, iminā saddhiṁ ekaṭṭhāne vasituṁ
dukkhaṁ; ayaṁ pana idha ekarattimeva vasitvā pakkamissatīti cintetvā
putte ādāya nikkhami. thero punadivase pātova gocaragāmaṁ
piṇḍāya pāvisi. atha naṁ ekā upāsikā disvā puttasinehaṁ
paṭilabhitvā gehe nisīdāpetvā bhojetvā attānaṁ nissāya
temāsaṁ vasanatthāya yāci. sopi "sakkā mayā imaṁ nissāya
bhavanissaraṇaṁ kātunti adhivāsetvā tameva lenaṁ agamāsi. devatā
taṁ āgacchantaṁ disvā "addhā kenaci nimantito bhavissati,
sve vā parasve vā gamissatīti cintesi. evaṁ aḍḍhamāsamatte
atikkante, "ayaṁ idheva maññe antovassaṁ vasissati, sīlavatā
pana saddhiṁ ekaṭṭhāne puttakehi saddhiṁ vasituṁ dukkaraṁ, imañca
`nikkhamāti vattuṁ na sakkā; atthi nu kho imassa sīle khalitanti
dibbena cakkhunā olokentī upasampadakālato paṭṭhāya tassa

page number: 131

sīle khalitaṁ adisvā "parisuddhamassa sīlaṁ, kiñcidevassa katvā
ayasaṁ uppādessāmīti upaṭṭhākakule upāsikāya jeṭṭhaputtassa
sarīre adhimuccitvā gīvaṁ parivattesi. tassa akkhīni nikkhamiṁsu,
mukhato kheḷo paggharati. upāsikā taṁ disvā "kiṁ idanti viravi.
atha naṁ devatā adissamānarūpā evamāha "mayā esa gahito
balikammenapi me attho natthi, tumhākaṁ pana kulupakattheraṁ laṭṭhimadhukaṁ
yācitvā tena telaṁ pacitvā imassa natthuto detha, evāhaṁ
imaṁ muñcissāmīti. "nassatu vā esa maratu vā, na sakkhissāmahaṁ
ayyaṁ laṭṭhimadhukaṁ yācitunti. "sace laṭṭhimadhukaṁ yācituṁ na sakkotha,
nāsikāyassa hiṅgucuṇṇaṁ pakkhipituṁ vadethāti. "idaṁpi vattuṁ na
sakkomāti. "tenahissa pādadhovanudakaṁ sīse āsiñcathāti. upāsikā
"sakkā idaṁ kātunti velāya āgataṁ theraṁ nisīdāpetvā
yāgukhajjakaṁ datvā antarābhatte nisinnassa pāde dhovitvā udakaṁ
gahetvā "bhante idaṁ udakaṁ dārakassa sīse āsiñcāmāti
āpucchitvā, tena "āsiñcathāti vutte, tathā kariṁsu. 1- devatā
tāvadeva taṁ muñcitvā gantvā lenadvāre aṭṭhāsi. theropi
bhattakiccāvasāne uṭṭhāyāsanā avissaṭṭhakammaṭṭhānatāya dvattiṁsākāraṁ
sajjhāyantova pakkāmi. atha naṁ lenadvāraṁ sampattakāle
sā [devatā] "mahāvejja mā idha pavisāti āha. so
tattheva ṭhatvā "kāsi tvanti āha. "ahaṁ idha adhivatthā

footnote: 1. akāsīti bhavitabbaṁ.

page number: 132

devatāti. thero "atthi nu kho mayā vejjakammassa kataṭṭhānanti
upasampadakālato paṭṭhāya olokento attano sīle tilakaṁ vā
kāḷakaṁ vā adisvā "ahaṁ mayā vejjakammassa kataṭṭhānaṁ na
passāmi, kasmā evaṁ vadesīti āha. "na passasīti. "āma na
passāmīti. "tenahi ācikkhāmi teti. "[āma] ācikkhāhīti.
"tiṭṭhatu tāva dūre kathā, ajjeva tayā amanussaggahitassa
upaṭṭhākaputtassa pādadhovanudakaṁ sīse āsittaṁ nāsittanti. "āma
āsittanti. "kiṁ etaṁ na passasīti. "etaṁ sandhāya tvaṁ vadesīti.
"āma etaṁ sandhāya vadāmīti. thero cintesi "aho vata me
sammāpaṇihito attā, sāsanassa anurūpaṁ vata me caritaṁ, devatāpi
mama catupārisuddhisīle tilakaṁ vā kāḷakaṁ vā adisvā dārakassa sīse
āsittaṁ pādadhovanamattaṁ addasāti. tassa sīlaṁ ārabbha balavappīti
uppajji. so taṁ vikkhambhetvā pāduddhāraṁpi akatvā tattheva arahattaṁ
patvā "mādisaṁ parisuddhasamaṇaṁ dūsesi, mā idha vanasaṇḍe vasi,
tvameva nikkhamāti devataṁ ovadanto imaṁ udānaṁ udānesi
"visuddho vata me vāso nimmalaṁ maṁ tapassinaṁ
mā tvaṁ visuddhaṁ dūsesi, nikkhama pavanā tuvanti.
so tattheva temāsaṁ vasitvā vutthavasso satthu santikaṁ gantvā
bhikkhūhi "kiṁ āvuso pabbajitakiccante matthakaṁ pāpitanti puṭṭho,
tasmiṁ lene vassupagamanato paṭṭhāya sabbantaṁ pavattiṁ bhikkhūnaṁ
ārocetvā, "āvuso tvaṁ devatāya evaṁ vuccamāno na kujjhasīti

page number: 133

vutte, "na kujjhāmīti āha. taṁ bhikkhū tathāgatassa ārocesuṁ
"bhante ayaṁ bhikkhu aññaṁ byākaroti, devatāya imaṁ nāma
vuccamānopi `na kujjhāmīti vadatīti. satthā tesaṁ kathaṁ sutvā
"neva bhikkhave mama putto kujjhati, etassa hi gihīhi vā
pabbajitehi vā saṁsaggo nāma natthi, asaṁsaṭṭho esa appiccho
santuṭṭhoti vatvā dhammaṁ desento imaṁ gāthamāha
"asaṁsaṭṭhaṁ gahaṭṭhehi anāgārehi cūbhayaṁ
anokasāriṁ appicchaṁ tamahaṁ brūmi brāhmaṇanti.
tattha "asaṁsaṭṭhanti: dassanasavanasamullapanaparibhogakāya-
saṁsaggānaṁ abhāvena asaṁsaṭṭhaṁ.
ubhayanti: "gihīhi ca anāgārehi cāti ubhayehipi asaṁsaṭṭhaṁ
anokasārinti: anālayacāriṁ 1-. taṁ evarūpaṁ ahaṁ brāhmaṇaṁ
vadāmīti attho.
desanāvasāne bahū sotāpattiphalādīni pāpuṇiṁsūti.
pabbhāravāsitissattheravatthu.
------------

footnote: 1. sī. yu. anālayacāraṁ.

page number: 134

22. aññatarabhikkhuvatthu. (285)
"nidhāyāti imaṁ dhammadesanaṁ satthā jetavane viharanto
aññataraṁ bhikkhuṁ ārabbha kathesi.
so kira satthu santike kammaṭṭhānaṁ gahetvā araññe
vāyamanto arahattaṁ patvā "paṭiladdhaguṇaṁ satthu ārocessāmīti
tato nikkhami. atha naṁ ekasmiṁ gāme ekā itthī sāmikena
saddhiṁ kalahaṁ katvā, tasmiṁ bahi nikkhamante, "kulagharaṁ gamissāmīti
maggaṁ paṭipannā antarāmagge disvā "imaṁ theraṁ nissāya
gamissāmīti piṭṭhito piṭṭhito anubandhi. thero pana taṁ na passati.
athassā sāmiko gehaṁ āgato taṁ adisvā "kulagāmaṁ gatā
bhavissatīti anubandhanto taṁ disvā "na sakkā imāya ekikāya
imaṁ aṭaviṁ paṭipajjituṁ, kiṁ nu kho nissāya gacchatīti olokento
theraṁ disvā "ayaṁ imaṁ gaṇhitvā nikkhanto bhavissatīti cintetvā
theraṁ santajjesi. atha naṁ sā itthī "neva maṁ esa bhadanto
passati na ālapati, mā naṁ kiñci avacāti āha. so "kiṁ pana
tvaṁ attānaṁ gahetvā gacchantaṁ mama na 1- ācikkhissasi, tuyhameva
anucchavikaṁ imassa karissāmīti uppannakodho itthiyā āghātena
theraṁ pothetvā taṁ ādāya nivatti. therassa sakalasarīraṁ sañjātagaṇḍaṁ
ahosi. athassa vihāraṁ āgatakāle bhikkhū sarīraṁ sambāhantā
gaṇḍe disvā "kiṁ idanti pucchiṁsu. so tesaṁ tamatthaṁ ārocesi.

footnote: 1. ma. nasaddo natthi.

page number: 135

atha naṁ bhikkhū "āvuso tasmiṁ purise evaṁ paharante, kiṁ tvaṁ
avaca, kiṁ vā te kodho uppannoti. "na me āvuso kodho
uppajjatīti. te satthu santikaṁ gantvā tamatthaṁ ārocetvā
"bhante eso bhikkhu `kodho te uppajjatīti vuccamāno `na me
āvuso kodho uppajjatīti vadeti, abhūtaṁ vatvā aññaṁ byākarotīti.
satthā tesaṁ kathaṁ sutvā "bhikkhave khīṇāsavā nāma nihitadaṇḍā,
te paharantesupi kodhaṁ na karontiyevāti vatvā imaṁ gāthamāha
"nidhāya daṇḍaṁ bhūtesu tasesu thāvaresu ca
yo na hanti na ghāteti, tamahaṁ brūmi brāhmaṇanti.
tattha "nidhāyāti: nikkhipitvā oropetvā.
tasesu thāvaresu cāti: taṇhātāsena tasesu, taṇhāabhāvena
thiratāya thāvaresu ca.
yo na hantīti: yo evaṁ sabbasattesu vigatapaṭighatāya
nikkhittadaṇḍo neva kañci sayaṁ hanati na aññaṁ ghāteti, tamahaṁ
brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
aññatarabhikkhuvatthu.
--------

page number: 136

23. sāmaṇeravatthu. (286)
"aviruddhanti imaṁ dhammadesanaṁ satthā jetavane viharanto [1]-
sāmaṇera ārabbha kathesi.
ekā kira brāhmaṇī catunnaṁ bhikkhūnaṁ uddesabhattaṁ sajjetvā
brāhmaṇaṁ āha "brāhmaṇa vihāraṁ gantvā cattāro mahallakabrāhmaṇe
uddisitvā ānehīti. so vihāraṁ gantvā "cattāro me brāhmaṇe
uddisitvā 2- dethāti āha. tassa "saṅkicco paṇḍito sopāko
revatoti sattavassikā cattāro khīṇāsavasāmaṇerā pāpuṇiṁsu.
brāhmaṇī mahārahāni āsanāni paññāpetvā ṭhitā sāmaṇere
disvā kupitā uddhane pakkhittaloṇaṁ viya taṭataṭāyamānā
"tvaṁ vihāraṁ gantvā attano nattumattepi appahonte
cattāro kumārake gahetvā āgatosīti vatvā tesaṁ
tesu āsanesu nisīdituṁ adatvā nīcapīṭhakāni attharitvā "etesu
nisīdathāti vatvā "gaccha brāhmaṇa mahallake oloketvā
ānehīti āha. brāhmaṇo vihāraṁ gantvā sārīputtattheraṁ disvā
"ehi, amhākaṁ gehaṁ gamissāmāti ānesi. thero āgantvā
sāmaṇere disvā "imehi brāhmaṇehi bhattaṁ laddhanti pucchitvā
"na laddhanti vutte, catunnameva bhattassa paṭiyattabhāvaṁ ñatvā
"āharatha me pattanti pattaṁ gahetvā pakkāmi. brāhmaṇīpi
"kiṁ iminā vuttanti pucchitvā "etesaṁ nisinnabrāhmaṇānaṁ

footnote: 1. sī. yu. etthantare "cattāroti atthi. 2. ma. uddisāpetvā.

page number: 137

laddhuṁ vaṭṭati, āhara me pattanti attano pattaṁ gahetvā
gatoti, "na bhuñjitukāmo bhavissati, sīghaṁ gantvā aññaṁ
oloketvā ānehīti. brāhmaṇo gantvā mahāmoggallānattheraṁ
disvā tatheva vatvā ānesi. sopi sāmaṇere disvā tatheva
vatvā pattaṁ gahetvā pakkāmi. atha naṁ brāhmaṇī āha "ete
na bhuñjitukāmā, brāhmaṇavādakaṁ gantvā ekaṁ mahallakabrāhmaṇaṁ
ānehīti. sāmaṇerāpi pāto paṭṭhāya kiñci alabhamānā
jighacchāya pīḷitā nisīdiṁsu. atha nesaṁ guṇatejena sakkassa
āsanaṁ uṇhākāraṁ dassesi. so āvajjanto tesaṁ pāto
paṭṭhāya nisinnānaṁ kilantabhāvaṁ ñatvā "mayā tattha gantuṁ
vaṭṭatīti jarājiṇṇamahallakabrāhmaṇo hutvā tasmiṁ brāhmaṇavādake
brāhmaṇānaṁ aggāsane nisīdi. brāhmaṇo taṁ disvā
"idāni me brāhmaṇī attamanā bhavissatīti "ehi, gehaṁ
gamissāmāti taṁ ādāya gehaṁ agamāsi. brāhmaṇī taṁ disvāva
tuṭṭhacittā dvīsu āsanesu attharaṇaṁ ekasmiṁ attharitvā "ayya
idha nisīdāti āha. sakko gehaṁ pavisitvā cattāro sāmaṇere
pañcappatiṭṭhitena vanditvā tesaṁ āsanapariyante bhūmiyaṁ pallaṅkena
nisīdi. atha naṁ disvā brāhmaṇī brāhmaṇaṁ āha "aho te
brāhmaṇo ānīto, etaṁpi 1- ummattakaṁ gahetvā āgatosi,
attano nattumatte vandanto vicarati; kiṁ iminā, nīharāhi nanti.

footnote: 1. sī. yu. evaṁ pitumattakaṁ.

page number: 138

so khandhepi hatthepi kacchāyapi gahetvā nikkaḍḍhiyamāno uṭṭhātuṁpi
na icchati. atha naṁ brāhmaṇī "ehi brāhmaṇa, tvaṁ ekasmiṁ
hatthe gaṇha, ahaṁ ekasmiṁ gaṇhissāmīti. ubhopi dvīsu hatthesu
gahetvā piṭṭhiyaṁ pothentā gehadvārato bahi akaṁsu. sakkopi
nisinnaṭṭhāneyeva nisinno hatthaṁ parivattesi. te nivattitvā
taṁ nisinnameva disvā bhītaravaṁ ravantā vissajjesuṁ. tasmiṁ khaṇe
sakko attano sakkabhāvaṁ jānāpesi. atha nesaṁ āhāraṁ adaṁsu.
pañcapi janā āhāraṁ gahetvā eko kaṇṇikamaṇḍalaṁ vinivijjhitvā
eko chadanassa purimabhāgaṁ eko pacchimabhāgaṁ eko paṭhaviyaṁ
nimujjitvā sakkopi ekena ṭhānena nikkhamīti evaṁ pañcapi janā
pañca ṭhānāni agamaṁsu. tato paṭṭhāya ca pana taṁ gehaṁ kira
pañcachiddagehaṁ nāma jātaṁ sāmaṇerepi vihāraṁ gatakāle bhikkhū
"āvuso kīdisanti pucchiṁsu. "mā no pucchatha, amhākaṁ
diṭṭhakālato paṭṭhāya brāhmaṇī kodhābhibhūtā paññattāsanesu no
nisīdituṁpi adatvā `sīghaṁ mahallakabrāhmaṇaṁ ānehīti āha, amhākaṁ
upajjhāyo āgantvā amhe disvā `imesaṁ nisinnabrāhmaṇānaṁ
laddhuṁ vaṭṭatīti pattaṁ āharāpetvā nikkhami, `aññaṁ mahallakabrāhmaṇaṁ
ānehīti vutte, brāhmaṇo mahāmoggallānattheraṁ ānesi,
so amhe disvā tatheva vatvā pakkāmi, atha brāhmaṇī
`na ete bhuñjitukāmā, gaccha brāhmaṇavādakato ekaṁ
mahallakabrāhmaṇaṁ ānehīti brāhmaṇaṁ pahiṇi, so tattha gantvā

page number: 139

brāhmaṇavesena āgataṁ sakkaṁ ānesi, tassāgatakāle amhākaṁ
āhāraṁ adaṁsūti. "evaṁ karontānaṁ pana tesaṁ tumhe na kujjhitthāti.
"na kujjhimhāti. bhikkhū taṁ sutvā satthu ārocesuṁ "bhante
ime `na kujjhimhāti abhūtaṁ vatvā aññaṁ byākarontīti. satthā
"bhikkhave khīṇāsavā nāma viruddhesupi na virujjhantiyevāti vatvā
imaṁ gāthamāha
"aviruddhaṁ viruddhesu attadaṇḍesu nibbutaṁ
sādānesu anādānaṁ tamahaṁ brūmi brāhmaṇanti.
tattha "aviruddhanti: āghātavasena viruddhesupi lokiyamahājanesu
āghātābhāvena aviruddhaṁ hatthagate daṇḍe vā satthe vā
avijjamānepi paresaṁ pahāradānato aviratattā attadaṇḍesu
janesu nibbutaṁ nikkhittadaṇḍaṁ pañcannaṁ khandhānaṁ "ahaṁ mamanti
gahitattā sādānesu tassa gahaṇassa abhāvena anādānaṁ taṁ
evarūpaṁ ahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
sāmaṇeravatthu.
----------

page number: 140

24. mahāpanthakattheravatthu. (287)
"yassa rāgo cāti imaṁ dhammadesanaṁ satthā veḷuvane viharanto
mahāpanthakaṁ ārabbha kathesi.
so hi āyasmā cūḷapanthakaṁ catūhi māsehi ekaṁ gāthaṁ paguṇaṁ
kātuṁ asakkontaṁ "tvaṁ sāsanepi abhabbo gihibhogāpi parihīno
kinte idha vāsena, ito nikkhamassūti vihārā nikkaḍḍhitvā
dvāraṁ thakesi. bhikkhū kathaṁ samuṭṭhāpesuṁ "āvuso mahāpanthakattherena
idannāma kataṁ, khīṇāsavānaṁpi maññe kodho uppajjatīti. satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "na bhikkhave khīṇāsavānaṁ
rāgādayo kilesā atthi, mama puttena pana atthapurekkhāratāya
ceva dhammapurekkhāratāya ca taṁ katanti vatvā imaṁ gāthamāha
"yassa rāgo ca doso ca māno makkho ca pātito
sāsaporiva āraggā, tamahaṁ brūmi brāhmaṇanti.
tattha āraggāti: yassete rāgādayo ayañca paraguṇamakkhanalakkhaṇo
makkho āraggā sāsapo viya pātitā, 1- yathā sāsapo āragge na
santiṭṭhati, evaṁ citte na santiṭṭhanti 2-; tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
mahāpanthakattheravatthu.
----------

footnote: 1. ma. pātito. 2. ma. santiṭṭhati.

page number: 141

25. pilindavacchattheravatthu. (288)
"akakkasanti imaṁ dhammadesanaṁ satthā veḷuvane viharanto
pilindavacchattheraṁ ārabbha kathesi.
so kirāyasmā "ehi vasali, yāhi vasalītiādīni vadanto
gihīpi pabbajitepi vasalivādeneva samudācarati. athekadivasaṁ sambahulā
bhikkhū satthu ārocesuṁ "āyasmā bhante pilindavaccho bhikkhū
vasalivādena samudācaratīti. satthā taṁ pakkosāpetvā "saccaṁ
kira tvaṁ pilindavaccha bhikkhū vasalivādena samudācarasīti pucchitvā,
"evaṁ bhanteti vutte, tassāyasmato pubbenivāsaṁ manasikaritvā
"mā kho tumhe bhikkhave vacchassa bhikkhuno ujjhāyittha, na
bhikkhave vaccho dosantaro bhikkhū vasalivādena samudācarati, vacchassa
bhikkhave bhikkhuno pañca jātisatāni abbokiṇṇāni sabbāni tāni
brāhmaṇakule pacchājātāni, so tassa dīgharattaṁ vasalivādo
samudāciṇṇo; khīṇāsavassa nāma kakkasaṁ pharusaṁ paresaṁ ghaṭṭanavacanameva 1-
natthi, āciṇṇavasena hi mama putto evaṁ kathetīti vatvā dhammaṁ
desento imaṁ gāthamāha
"akakkasaṁ viññāpaniṁ giraṁ saccaṁ udīraye,
yāya nābhisaje kañci, tamahaṁ brūmi brāhmaṇanti.
tattha akakkasanti: apharusaṁ.
viññāpaninti: atthaviññāpaniṁ.

footnote: 1. ma. mammaghaṭṭanavacanameva.

page number: 142

saccanti: bhūtatthaṁ.
nābhisajeti: yāya girāya aññaṁ kujjhāpanavasena na
laggāpeyya, khīṇāsavo nāma evarūpameva giraṁ bhāseyya; tasmā
tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
pilindavacchattheravatthu.
---------
26. aññatarabhikkhuvatthu. (289)
"yodha dīghanti imaṁ dhammadesanaṁ satthā jetavane viharanto
aññataraṁ bhikkhuṁ ārabbha kathesi.
sāvatthiyaṁ kireko micchādiṭṭhiko brāhmaṇo sarīre gandhaggahaṇabhayena
uttarisāṭakaṁ apanetvā ekamante ṭhapetvā gehadvāre bahimukho
nisīdi. atheko khīṇāsavo bhattakiccaṁ katvā vihāraṁ gacchanto
taṁ sāṭakaṁ disvā ito cito ca oloketvā kañci apassanto
"nissāmiko ayanti paṁsukūlaṁ adhiṭṭhahitvā gaṇhi. atha naṁ
brāhmaṇo disvā akkosantova upasaṅkamitvā "muṇḍasamaṇa
mama sāṭakaṁ gaṇhasīti āha. "taveso brāhmaṇāti. "āma
samaṇāti. "mayā kañci apassantena paṁsukūlasaññāya gahito,
gaṇha nanti tassa datvā vihāraṁ gantvā bhikkhūnaṁ tamatthaṁ

page number: 143

ārocesi. athassa vacanaṁ sutvā bhikkhū tena saddhiṁ keliṁ karontā
"kinnu kho āvuso sāṭako dīgho rasso thūlo saṇhoti āhaṁsu.
"āvuso dīgho vā hotu rasso vā thūlo vā saṇho vā,
natthi mayhaṁ tasmiṁ ālayo, paṁsukūlasaññāya gaṇhinti. taṁ sutvā
bhikkhū tathāgatassa ārocesuṁ "esa bhante bhikkhu abhūtaṁ vatvā
aññaṁ byākarotīti. satthā "bhūtaṁ bhikkhave esa katheti, khīṇāsavā
nāma paresaṁ santakaṁ na gaṇhantīti vatvā imaṁ gāthamāha
"yodha dīghaṁ vā rassaṁ vā aṇuṁ thūlaṁ subhāsubhaṁ
loke adinnaṁ nādiyati tamahaṁ brūmi brāhmaṇanti.
tassattho: sāṭakābharaṇādīsu dīghaṁ vā rassaṁ vā maṇimuttādīsu
aṇuṁ vā thūlaṁ vā mahagghāppagghavasena subhaṁ vā asubhaṁ vā yo
puggalo imasmiṁ loke parapariggahitaṁ nādiyati, tamahaṁ brāhmaṇaṁ
vadāmīti attho.
desanāvasāne bahū sotāpattiphalādīni pāpuṇiṁsūti.
aññatarabhikkhuvatthu.
--------

page number: 144

27. sārīputtattheravatthu. (290)
"āsā yassāti imaṁ dhammadesanaṁ satthā jetavane viharanto
sārīputtattheraṁ ārabbha kathesi.
so kira pañcabhikkhusataparivāro janapade ekaṁ vihāraṁ gantvā
vassaṁ upagañchi. manussā theraṁ disvā bahuṁ vassāvāsikaṁ paṭissuṇiṁsu.
thero pavāretvā, sabbasmiṁ vassāvāsike asampatteyeva, satthu
santikaṁ gacchanto bhikkhū āha "daharānañceva sāmaṇerānañca
manussehi vassāvāsike āhaṭe gahetvā peseyyātha, ṭhapetvā vā
sāsanaṁ pahiṇeyyāthāti. evañca pana vatvā satthu santikaṁ agamāsi.
bhikkhū kathaṁ samuṭṭhāpesuṁ "ajjāpi maññe sārīputtattherassa
taṇhā atthiyeva, tathā hi `manussehi vassāvāsike dinne, attano
saddhivihārikānaṁ vassāvāsikaṁ peseyyātha, ṭhapetvā vā sāsanaṁ
pahiṇeyyāthāti bhikkhūnaṁ vatvā āgatoti. satthā āgantvā
"kāya nuttha bhikkhave etarahi kathāya sannisinnāti pucchitvā,
"imāya nāmāti vutte, "na bhikkhave mama puttassa taṇhā
atthi, `manussānaṁ pana puññato daharasāmaṇerānañca dhammikalābhato
parihāni mā ahosīti tenevaṁ kathitanti vatvā imaṁ gāthamāha
"āsā yassa na vijjanti asmiṁ loke paramhi ca,
nirāsāsaṁ 1- visaṁyuttaṁ tamahaṁ brūmi brāhmaṇanti.
tattha "āsāti: taṇhā.
nirāsāsanti: nittaṇhaṁ.

footnote: 1. sī. yu. nirāsayaṁ.

page number: 145

visaṁyuttanti: sabbakkilesehi visaṁyuttaṁ tamahaṁ brāhmaṇaṁ
vadāmīti attho.
desanāvasāne bahū sotāpattiphalādīni pāpuṇiṁsūti.
sārīputtattheravatthu.
---------
28. mahāmoggallānattheravatthu. (291)
"yassālayāti: imaṁ dhammadesanaṁ satthā jetavane viharanto
mahāmoggallānattheraṁ ārabbha kathesi.
vatthu purimasadisameva, idha pana satthā mahāmoggallānattherassa
nittaṇhabhāvaṁ vatvā imaṁ gāthamāha
"yassālayā na vijjanti, aññāya akathaṁkathī,
amatogadhaṁ anuppattaṁ tamahaṁ brūmi brāhmaṇanti.
tattha "ālayāti: taṇhā.
aññāya akathaṁkathīti: aṭṭha vatthūni yathābhūtaṁ jānitvā
aṭṭhavatthukāya vicikicchāya nibbicikiccho.
amatogadhaṁ anuppattanti. amataṁ nibbānaṁ ogāhetvā
anuppattaṁ tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
mahāmoggallānattheravatthu.
-----------

page number: 146

29. revatattheravatthu. (292)
"yodha puññañcāti imaṁ dhammadesanaṁ satthā pubbārāme
viharanto revatattheraṁ ārabbha kathesi.
vatthu "gāme vā yadi vāraññeti gāthāvaṇṇanāya
vitthāritameva. vuttañhi tattha:
punekadivasaṁ bhikkhū kathaṁ samuṭṭhāpesuṁ "aho sāmaṇerassa lābhā, aho
puññaṁ; yena ekakena pañcannaṁ bhikkhusatānaṁ pañcakūṭāgārasatāni
katānīti. satthā āgantvā "kāya nuttha bhikkhave etarahi kathāya
sannisinnāti pucchitvā, "imāya nāmāti vutte, "bhikkhave mayhaṁ
puttassa neva puññaṁ atthi, na pāpaṁ; ubhayamassa pahīnanti vatvā imaṁ
gāthamāha
"yodha puññañca pāpañca ubho saṅgaṁ upaccagā,
asokaṁ virajaṁ suddhaṁ tamahaṁ brūmi brāhmaṇanti.
tattha "ubhoti: dvepi puññāni ca pāpāni ca chaḍḍetvāti
attho.
saṅganti: rāgādibhedaṁ saṅgaṁ.
upaccagāti: atikkanto. vaṭṭamūlakasokābhāvena asokaṁ antare
rāgarajādīnaṁ abhāvena virajaṁ nirupakkilesatāya suddhaṁ tamahaṁ brāhmaṇaṁ
vadāmīti attho.
desanāvasāne bahū sotāpattiphalādīni pāpuṇiṁsūti.
revatattheravatthu.
----------

page number: 147

30. candābhattheravatthu. (293)
"candaṁvāti imaṁ dhammadesanaṁ satthā jetavane viharanto
candābhattheraṁ ārabbha kathesi.
tatrāyaṁ anupubbīkathā:
"atīte kira eko bārāṇasiyaṁ 1- vāṇijo "paccantaṁ gantvā
candanaṁ āharissāmīti bahūni vatthābharaṇādīni gahetvā pañcahi
sakaṭasatehi paccantaṁ gantvā gāmadvāre nivāsaṁ gahetvā aṭaviyaṁ
gopāladārake pucchi "imasmiṁ gāme pabbatapādakammiko koci manusso
atthīti. "āma atthīti. "ko nāmesoti. "asuko nāmāti. "bhariyāya
panassa puttānaṁ vā kiṁ nāmanti. "idañcidañcāti. "kahaṁ panassa
[ṭhāne] gehanti. "asukaṭṭhāne nāmāti. so tehi dinnasaññāya
sukhayānake nisīditvā tassa gehadvāraṁ gantvā yānā oruyha gehaṁ
pavisitvā "asukanāmeti taṁ itthiṁ pakkosi. sā "eko no ñātako
bhavissatīti vegenāgantvā āsanaṁ paññāpesi. so tattha nisīditvā
nāmaṁ vatvā "sahāyo me kahanti pucchi. "araññaṁ gato sāmīti.
"mama putto asuko nāma mama dhītā asukā nāma kahanti
sabbesaṁ nāmaṁ kittentova pucchitvā "imāni nesaṁ vatthābharaṇāni
dadeyyāsi, sahāyakassāpi me aṭavito āgatakāle idaṁ vatthābharaṇaṁ
dadeyyāsīti adāsi. sā tassa uḷārasakkāraṁ katvā sāmikassa
āgatakāle "sāmi iminā āgatakālato paṭṭhāya sabbesaṁ nāmaṁ

footnote: 1. sī. bārāṇasīvāsī. ma. yu. bārāṇasivāsī.

page number: 148

vatvā idañcidañca dinnanti āha. sopissa kattabbayuttakaṁ kari.
atha naṁ sāyaṁ sayane nisinno pucchi "samma pabbatapāde carantena
te kiṁ bahuṁ diṭṭhapubbanti. "aññaṁ na passāmi, rattasākhā pana
me bahū rukkhā diṭṭhāti. "bahū rukkhāti. "āma bahūti. "tenahi
te amhākaṁ dassehīti tena saddhiṁ gantvā rattacandanarukkhe
chinditvā pañca sakaṭasatāni pūretvā āgacchanto taṁ āha
"samma bārāṇasiyaṁ asukaṭṭhāne nāma mama gehaṁ, kālena kālaṁ
mama santikaṁ āgaccheyyāsi, aññena me paṇṇākārena attho
natthi, rattasākharukkheeva āhareyyāsīti. so "sādhūti vatvā
kālena kālaṁ tassa santikaṁ āgacchanto rattacandanameva āharati. 1-
sopissa bahuṁ dhanaṁ deti. tato aparena samayena, parinibbute
kassapadasabale, patiṭṭhite kāñcanathūpe, so puriso bahuṁ candanaṁ
ādāya bārāṇasiṁ agamāsi. athassa so sahāyako vāṇijo bahuṁ
candanaṁ piṁsāpetvā pātiṁ pūretvā "ehi samma 2-, yāva bhattaṁ
paccati, tāva cetiyakaraṇaṭṭhānaṁ gantvā āgamissāmāti taṁ ādāya
tattha gantvā candanapūjaṁ akāsi. sopissa paccantavāsī sahāyako
cetiyakucchiyaṁ candanena candamaṇḍalaṁ akāsi. ettakamevassa
pubbakammaṁ.
so tato cuto devaloke nibbattitvā ekaṁ buddhantaraṁ
tattha khepetvā imasmiṁ buddhuppāde rājagahanagare

footnote: 1. sī. ma. yu. harati. 2. sī. mayhaṁ.

page number: 149

brāhmaṇamahāsālakule nibbatti. tassa nābhimaṇḍalato candamaṇḍalasadisā
pabhā uṭṭhahi. tenassa "candābhotveva nāmaṁ kariṁsu. cetiye
kirassa candamaṇḍalakaraṇassa nissando esa. brāhmaṇā cintayiṁsu
"sakkā amhehi imaṁ gahetvā lokaṁ khāditunti taṁ yānake
nisīdāpetvā "yo imassa sarīraṁ hatthena parāmasati, so evarūpaṁ
nāma issariyasampattiṁ labhatīti vatvā vicariṁsu. sataṁ vā sahassaṁ vā
satasahassaṁ 1- vā dadamānāeva tassa sarīraṁ hatthena phusituṁ labhanti. te
evaṁ anuvicarantā sāvatthiṁ anuppattā nagarassa ca vihārassa ca antarā
nivāsaṁ gaṇhiṁsu. sāvatthiyaṁpi pañcakoṭimattā ariyasāvakā purebhattaṁ
dānaṁ datvā pacchābhattaṁ gandhamālāvatthabhesajjādihatthā dhammassavanāya
gacchanti. brāhmaṇā te disvā "kahaṁ gacchathāti pucchiṁsu.
"satthu santikaṁ dhammassavanāyāti. "etha tattha gantvā kiṁ
karissatha, amhākaṁ candābhabrāhmaṇassa ānubhāvasadiso ānubhāvo
natthi, etassa hi sarīraṁ phusantā idaṁ nāma labhanti, etha
passatha nanti. "tumhākaṁ candābhabrāhmaṇassa ko ānubhāvo
nāma, amhākaṁ satthāyeva mahānubhāvoti. te aññamaññaṁ
saññāpetuṁ asakkontā "vihāraṁ gantvā candābhabrāhmaṇassa ko
amhākaṁ vā satthu ānubhāvaṁ jānissāmāti taṁ gahetvā vihāraṁ
agamaṁsu. satthā, tasmiṁ attano santikaṁ upasaṅkamanteyeva, candābhāya
antaradhānaṁ akāsi. so satthu santike aṅgārapacchiyaṁ kāko viya

footnote: 1. sī. ma. yu. "satasahassanti natthi.

page number: 150

ahosi. atha naṁ ekamantaṁ nayiṁsu. ābhā paṭipākatikā ahosi.
puna satthu santikaṁ ānayiṁsu. ābhā tatheva antaradhāyi. evaṁ
tikkhattuṁ gantvā antaradhāyamānaṁ ābhaṁ disvā candābho cintesi
"ayaṁ ābhāya antaradhānamantaṁ jānāti maññeti. so satthāraṁ
pucchi "kiṁ nu kho ābhāya antaradhānamantaṁ jānāthāti. "āma
jānāmīti. "tenahi me dethāti. "na sakkā apabbajitassa
dātunti. so brāhmaṇe āha "etasmiṁ mante gahite, ahaṁ
sakalajambudīpe jeṭṭhako bhavissāmi, tumhe ettheva hotha, ahaṁ
pabbajitvā katipāheneva mantaṁ gaṇhissāmīti. so satthāraṁ
pabbajjaṁ yācitvā upasampadaṁ labhi. 1- athassa dvattiṁsākāraṁ ācikkhi.
so "kiṁ idanti pucchi. "idaṁ mantassa parikammaṁ, sajjhāyituṁ
vaṭṭatīti. brāhmaṇāpi antarantarā āgantvā "gahito te
mantoti pucchiṁsu. "na tāva gaṇhāmīti. so katipāhasseva arahattaṁ
patvā brāhmaṇehi āgantvā pucchitakāle "yātha tumhe,
idānāhaṁ agamanadhammo 2- jātoti āha. bhikkhū tathāgatassa ārocesuṁ
"ayaṁ bhante abhūtaṁ vatvā aññaṁ byākarotīti. satthā "khīṇāsavo
idāni bhikkhave mama putto candābho bhūtameva kathetīti vatvā
imaṁ gāthamāha
"candaṁva vimalaṁ suddhaṁ vippasannamanāvilaṁ
nandibhavaparikkhīṇaṁ tamahaṁ brūmi brāhmaṇanti.

footnote: 1. sī. yu. yācitvā pabbajitvā upasampajji. 2. ma. anāgamanadhammo.

page number: 151

tattha "vimalanti: abbhādimalarahitaṁ.
suddhanti: nirupakkilesaṁ.
vippasannanti: pasannacittaṁ.
anāvilanti: kilesādimalarahitaṁ. 1-
nandibhavaparikkhīṇanti: tīsu bhavesu parikkhīṇataṇhaṁ tamahaṁ
brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
candābhattheravatthu.
---------
31. sīvalittheravatthu. (294)
"yo imanti imaṁ dhammadesanaṁ satthā kuṇḍikoḷiyaṁ nissāya
kuṇḍadhānavane viharanto sīvalittheraṁ ārabbha kathesi.
ekasmiṁ hi samaye suppavāsā nāma koḷiyadhītā satta vassāni
gabbhaṁ dhāretvā sattāhaṁ mūḷhagabbhā dukkhāhi tibbāhi kaṭukāhi
vedanāhi phuṭṭhā, "sammāsambuddho vata so bhagavā, yo imasseva 2-
rūpassa dukkhassa pahānāya dhammaṁ deseti; supaṭipanno vatassa
bhagavato sāvakasaṅgho, yo imasseva rūpassa dukkhassa pahānāya
paṭipanno; susukhaṁ vata nibbānaṁ, yatthidaṁ evarūpaṁ dukkhaṁ na saṁvijjatīti
imehi tīhi vitakkehi taṁ dukkhaṁ adhivāsentī sāmikaṁ satthu santikaṁ

footnote: 1. sī. nikkilesaṁ kilesāvilattarahitaṁ. ma. kilesāvilattarahitaṁ.
footnote: 2. ma. imassa evarūpassa.

page number: 152

pesetvā, tena tassā vacanena satthu vandanāya ārocitāya,
"sukhinī hotu suppavāsā koḷiyadhītā arogā, arogaṁ puttaṁ
vijāyatūti satthārā vuttakkhaṇeyeva sukhinī arogā arogaṁ puttaṁ
vijāyitvā buddhappamukhaṁ bhikkhusaṅghaṁ nimantetvā sattāhaṁ mahādānaṁ
adāsi. puttopissā jātadivasato paṭṭhāya dhamakarakaṁ ādāya
saṅaghassa udakaṁ parissāvesi. so aparabhāge nikkhamitvā pabbajito
arahattaṁ pāpuṇi. athekadivasaṁ bhikkhū dhammasabhāyaṁ kathaṁ samuṭṭhāpesuṁ
"passatha āvuso: evarūpo nāma arahattassa upanissayasampanno
bhikkhu ettakaṁ kālaṁ mātu kucchismiṁ dukkhaṁ anubhosi, kiṁmaṅgaṁ pana
aññe; bahuṁ vata iminā dukkhaṁ nitthinnanti. satthā āgantvā
"kāya nuttha bhikkhave etarahi kathāya sannisinnāti pucchitvā,
"imāya nāmāti vutte, "āma bhikkhave mama putto ettakā
dukkhā muccitvā idāni nibbānaṁ sacchikatvā viharatīti vatvā
imaṁ gāthamāha
"yo imaṁ palipathaṁ duggaṁ saṁsāraṁ mohamaccagā
tiṇṇo pāragato jhāyī anejo akathaṁkathī,
anupādāya nibbuto, tamahaṁ brūmi brāhmaṇanti.
tassattho: yo bhikkhu imaṁ rāgapathañceva 1- kilesaduggañca
saṁsāravaṭṭañca catunnaṁ ariyasaccānaṁ appaṭivijjhanakamohañca atīto,

footnote: 1. sī. yu. rāgādipalipathaṁ ceva. ma. rāgapalipathaṁ ceva.

page number: 153

cattāro oghe tiṇṇo hutvā pāraṁ anuppatto, duvidhena jhānena
jhāyī, taṇhāya abhāvena anejo, kathaṁkathāya abhāvena akathaṁkathī,
upādānānaṁ abhāvena anupādiyitvā, kilesanibbānena nibbuto;
tamahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
sīvalittheravatthu.
-----------
32. sundarasamuddattheravatthu. (295)
"yodha kāmeti imaṁ dhammadesanaṁ satthā jetavane viharanto
sundarasamuddattheraṁ ārabbha kathesi.
sāvatthiyaṁ kireko kulaputto sundarasamuddakumāro nāma
cattālīsakoṭivibhave mahākule nibbatto. so ekadivasaṁ pacchābhattaṁ 1-
gandhamālādihatthaṁ mahājanaṁ dhammassavanatthāya jetavanaṁ gacchantaṁ
disvā "kahaṁ gacchathāti pucchitvā, "satthu santikaṁ dhammassavanatthāyāti
vutte, "ahaṁ gamissāmīti vatvā tena saddhiṁ gantvā parisapariyante
nisīdi. satthā tassa ajjhāsayaṁ viditvā anupubbīkathaṁ kathesi.
so "na sakkā agāraṁ ajjhāvasantena saṅkhalikhitaṁ brahmacariyaṁ
caritunti satthu kathaṁ nissāya pabbajjāya jātussāho,

footnote: 1. sī. yu. paccābhatte.

page number: 154

parisāya pakkantāya, satthāraṁ pabbajjaṁ yācitvā "mātāpitūhi
ananuññātaṁ tathāgatā na pabbājentīti sutvā gehaṁ gantvā
raṭṭhapālakulaputtādayo viya mahantena vāyāmena mātāpitaro
anujānāpetvā satthu santike pabbajitvā laddhūpasampado "kimme
idha vāsenāti tato nikkhamitvā rājagahaṁ gantvā piṇḍāya
caranto vītināmesi.
athekadivasaṁ sāvatthiyaṁ tassa mātāpitaro ekasmiṁ chaṇadivase
mahantena sirisobhaggena tassa sahāyakumāre kīḷamāne disvā
"amhākaṁ puttassa idaṁ dullabhaṁ jātanti parideviṁsu. tasmiṁ khaṇe
ekā gaṇikā taṁ kulaṁ gantvā tassa mātaraṁ rodamānaṁ nisinnaṁ
disvā "amma kiṁkāraṇā rodasīti pucchi. "puttaṁ anussaritvā
rodāmīti. "kahaṁ pana so ammāti. "bhikkhūsu pabbajitoti. "kiṁ
uppabbājetuṁ na vaṭṭatīti. "vaṭṭati, na pana icchati, ito
nikkhamitvā rājagahaṁ gatoti. "sacāhaṁ taṁ uppabbājeyyaṁ, kimme
kareyyāthāti. "imassa te 1- kulassa kuṭumbasāminiṁ kareyyāmāti.
"tenahi me paribbayaṁ dethāti paribbayaṁ gahetvā mahantena
parivārena rājagahaṁ gantvā tassa piṇḍāya caraṇavīthiṁ sallakkhetvā
tatthekaṁ nivāsagehaṁ gahetvā pātova paṇītaṁ āhāraṁ paṭiyādetvā
therassa piṇḍāya paviṭṭhakāle bhikkhaṁ datvā katipāhaccayena
"bhante idheva nisīditvā bhattakiccaṁ karothāti pattaṁ

footnote: 1. sī. me.

page number: 155

gaṇhi. so pattaṁ adāsi. atha naṁ paṇītenāhārena parivisitvā
"bhante idheva piṇḍāya carituṁ phāsukanti vatvā katipāhaṁ
ālinde nisīdāpetvā bhojetvā dārake pūvehi saṅgaṇhitvā
"etha tumhe, therassāgatakāle, mayi vārentiyāpi, idhāgantvā
rajaṁ uṭṭhāpeyyāthāti āha. te punadivase therassa bhojanavelāya
tāya vāriyamānāpi rajaṁ uṭṭhāpesuṁ. sā punadivase "dārakā
vāriyamānāpi mama vacanaṁ assuṇitvā idha rajaṁ uṭṭhāpenti,
antogehe nisīdathāti anto nisīdāpetvā katipāhaṁ bhojesi. puna
dārake saṅgaṇhitvā "tumhe mayā vāriyamānāpi therassa bhojanakāle
mahāsaddaṁ kareyyāthāti āha. te tathā kariṁsu. punadivase
"bhante imasmiṁ ṭhāne ativiya mahāsaddo hoti, dārakā mayā
vāriyamānāpi mama vacanaṁ na gaṇhanti; upari pāsādeyeva nisīdathāti
vatvā, therena adhivāsite, theraṁ purato katvā pāsādaṁ abhiruhantī
dvārāni pidahamānāva pāsādaṁ abhiruhi. thero ukkaṭṭhasapadānacāriko
samānopi rasataṇhāya baddho tassā vacanena sattabhūmikaṁ pāsādaṁ
abhiruhi. sā theraṁ nisīdāpetvā "cattālīsāya 1- khalu samma
puṇṇamukha ṭhānehi itthī purisaṁ accāvadati vijambhati vinamati
vilasati vilajjati nakhena nakhaṁ ghaṭṭeti pādena pādaṁ akkamati
kaṭṭhena paṭhaviṁ vilikhati 2- dārakaṁ ullaṅgheti olaṅgheti 3- kīḷati kīḷāpeti
cumbati cumbāpeti bhuñjati bhuñjāpeti dadāti āyācati

footnote: 1. jātakaṭṭhakathā. 8/366. 2. tattha vilekhatīti paññāyati 3. tattheva ullaṅghāpetīti.

page number: 156

katamanukaroti uccaṁ bhāsati nīcaṁ bhāsati āviccaṁ bhāsati viviccaṁ bhāsati
naccena gītena vāditena roditena vilasitena vibhūsitena jagghati
pekkhati kaṭiṁ cāleti guyhabhaṇḍakaṁ cāleti ūruṁ vivarati ūruṁ
pidahati thanaṁ dasseti kacchaṁ dasseti nābhiṁ dasseti akkhiṁ nikhanati
bhamukaṁ ukkhipati oṭṭhaṁ palikhati jivhaṁ nillāleti dussaṁ muñcati
dussaṁ bandhati sirasaṁ muñcati sirasaṁ bandhatīti evaṁ āgataṁ itthīkuttaṁ
itthīlīḷhaṁ dassetvā tassa purato ṭhitā imaṁ gāthamāha
"allattakakatā pādā pādukāruyha vesiyā,
tvañcāpi daharo mama ahaṁpi daharā tava,
ubhopi pabbajissāma [1]- jiṇṇā daṇḍaparāyanāti.
atha therassa "aho vata me bhāriyaṁ anupadhāretvā katakammanti
mahāsaṁvego udapādi. tasmiṁ khaṇe satthā pañcacattālīsayojanamatthake
jetavane nisinnova taṁ kāraṇaṁ disvā sitaṁ pātvākāsi.
atha naṁ ānandatthero pucchi "bhante ko nu kho hetu ko
paccayo sitassa pātukammāyāti. "ānanda rājagahanagare
sattabhūmikapāsādatale sundarasamuddassa ca bhikkhuno gaṇikāya ca saṅgāmo
vattatīti. "kassa nu kho bhante jayo bhavissati, kassa parājayoti.
satthā "ānanda sundarasamuddassa jayo bhavissati, gaṇikāya
parājayoti therassa jayaṁ pakāsetvā tattha nisinnakova obhāsaṁ
pharitvā "bhikkhu ubhopi kāme nirapekkho pajahāti vatvā imaṁ
gāthamāha

footnote: 1. sī. yu. etthantare "pacchāti atthi.

page number: 157

"yodha kāme pahantvāna anāgāro paribbaje,
kāmabhavaparikkhīṇaṁ tamahaṁ brūmi brāhmaṇanti.
tassattho: yo puggalo idha loke ubhopi kāme hitvā
anāgāro hutvā paribbajati, taṁ parikkhīṇakāmañceva parikkhīṇabhavañca
ahaṁ brāhmaṇaṁ vadāmīti attho.
desanāvasāne thero arahattaṁ patvā iddhibalena vehāsaṁ
abbhuggantvā kaṇṇikāmaṇḍalaṁ vinivijjhitvā satthu sarīraṁ thomentoyeva
āgantvā satthāraṁ vandi. dhammasabhāyaṁpi kathaṁ samuṭṭhāpesuṁ "āvuso
jivhāviññeyyaṁ rasaṁ nissāya manaṁ naṭṭho sundarasamuddatthero,
satthā panassa avassayo jātoti. satthā taṁ kathaṁ sutvā "na
bhikkhave idāneva, pubbepāhaṁ etassa rasataṇhāya bajjhamānassa
avassayo jātoyevāti vatvā tehi yācito tassatthassa pakāsanatthaṁ
atītaṁ āharitvā
"na kiratthi rasehi pāpiyo
āvāsehi vā santhavehi vā,
vātamigaṁ gahananissitaṁ
vasamāneti rasehi sañjayoti
imaṁ vātamigajātakaṁ 1- vitthāretvā "tadā sundarasamuddo vātamigo
ahosi, imaṁ pana gāthaṁ vatvā tassa vissajjāpito rañño
mahāmacco ahamevāti jātakaṁ samodhānesi.
sundarasamuddattheravatthu.
----------

footnote: 1. khu. jā. eka. 27/5 tadaṭṭhakathā. 1/237.

page number: 158

33. jotikattheravatthu. (296)
"yodha taṇhanti imaṁ dhammadesanaṁ satthā veḷuvane viharanto
jotikattheraṁ ārabbha kathesi.
tatrāyaṁ anupubbīkathā:
"atīte kira bārāṇasiyaṁ dve bhātaro kuṭumbikā mahantaṁ
ucchukkhettaṁ kāresuṁ. athekadivasaṁ kaniṭṭhabhātā ucchukkhettaṁ gantvā
"ekaṁ jeṭṭhabhātikassa dassāmi, ekaṁ mayhaṁ bhavissatīti dve
ucchuyaṭṭhiyo rasassa anikkhamanatthāya chinnaṭṭhāne bandhitvā gaṇhi.
tadā kira ucchūnaṁ yantena pīḷanakiccaṁ natthi, agge vā
mūle vā chinditvā ukkhittakāle dhamakarakato udakaṁ viya sayameva
raso nikkhamati. tassa pana khettato ucchuyaṭṭhiyo gahetvā
āgamanakāle gandhamādanapabbate paccekabuddho samāpattito vuṭṭhāya
"kassa nu kho ajja anuggahaṁ karissāmīti upadhārento taṁ
attano ñāṇajāle paviṭṭhaṁ disvā saṅgahaṁ kātuṁ samatthabhāvañcassa
ñatvā pattacīvaramādāya iddhiyā āgantvā tassa purato
aṭṭhāsi. so taṁ disvā va pasannacitto uttarasāṭakaṁ uccatare
bhūmippadese attharitvā "bhante idha nisīdathāti paccekabuddhaṁ
nisīdāpetvā "pattaṁ upanāmethāti ucchuyaṭṭhiyā bandhanaṭṭhānaṁ
mocetvā pattassa upari akāsi. raso otaritvā pattaṁ pūresi.
paccekabuddhena tasmiṁ rase pīte, "sādhukaṁ vata me ayyena raso

page number: 159

pīto, sace me jeṭṭhabhātiko mūlaṁ āharāpessati, mūlaṁ dassāmi;
sace pattiṁ āharāpessati, pattiṁ dassāmīti cintetvā "bhante
pattaṁ upanāmethāti dutiyaṁpi ucchuyaṭṭhiṁ mocetvā rasaṁ adāsi.
"bhātā me ucchukkhettato aññaṁ ucchuṁ āharitvā khādissatīti
ettakaṁpi kirassa vañcanacittaṁ nāhosi. paccekabuddho pana paṭhamaṁ
ucchurasassa pītattā taṁ ucchurasaṁ aññehi saddhiṁ saṁvibhajitukāmo
hutvā gahetvāva nisīdi. so tassa ākāraṁ ñatvā pañcappatiṭṭhitena
vanditvā "bhante yo ayaṁ mayā dinno aggaraso, imassa nissandena
devamanussesu sampattiṁ anubhavitvā pariyosāne tumhehi
pattadhammameva pāpuṇeyyanti patthanaṁ ṭhapesi. paccekabuddhopissa
"evaṁ hotūti vatvā "icchitaṁ patthitaṁ tuyhantiādīhi dvīhi
gāthāhi anumodanaṁ katvā, yathā so passati, evaṁ
adhiṭṭhahitvā ākāsena gandhamādanaṁ gantvā pañcannaṁ
paccekabuddhasatānaṁ rasaṁ adāsi. so taṁ pāṭihāriyaṁ disvā bhātu
santikaṁ gantvā, "kahaṁ gatosīti vutte, "ucchukkhettaṁ oloketuṁ
gatomhīti, "kiṁ tādisena ucchukkhettaṁ gatena, nanu nāma ekaṁ vā
dve vā ucchuyaṭṭhiyo ādāya āgantabbaṁ bhaveyyāti bhātarā vutto,
"āma bhātika, dve me ucchuyaṭṭhiyo gahitā, ekaṁ pana paccekabuddhaṁ
disvā mama ucchuyaṭṭhito rasaṁ datvā `mūlaṁ vā pattiṁ vā
dassāmīti tumhākaṁpi me ucchuyaṭṭhito raso dinno; kinnu kho
tassa mūlaṁ gaṇhissatha udāhu pattinti āha. "kiṁ pana

page number: 160

paccekabuddhena katanti. "mama ucchuyaṭṭhito rasaṁ pivitvā tumhākaṁ
ucchuyaṭṭhito rasaṁ ādāya ākāsena gandhamādanaṁ gantvā pañcasatānaṁ
paccekabuddhānaṁ adāsīti. so, tasmiṁ kathenteyeva, nirantaraṁ
pītiyā phuṭṭhasarīro hutvā "tena me paccekabuddhena diṭṭhadhammasseva
adhigamo bhaveyyāti patthanaṁ akāsi. evaṁ kaniṭṭhena tisso sampattiyo
patthitā, jeṭṭhena pana arahattaṁ patthitanti. idaṁ tesaṁ pubbakammaṁ.
te yāvatāyukaṁ ṭhatvā tato cutā devaloke nibbattitvā
ekaṁ buddhantaraṁ khepayiṁsu. tesaṁ devalokaṁ gatakāleyeva vipassī
sammāsambuddho loke uppajji. tepi devalokato cavitvā
bandhumatiyaṁ ekasmiṁ kulagehe jeṭṭho jeṭṭhova hutvā kaniṭṭho
kaniṭṭhova hutvā paṭisandhiṁ gaṇhiṁsu. tesu jeṭṭhassa "senoti
nāmaṁ akaṁsu, kaniṭṭhassa "aparājitoti. tesu vayappattakāle kuṭumbaṁ
saṇṭhapetvā viharantesu "buddharatanaṁ loke uppannaṁ, dhammaratanaṁ,
saṅgharatanaṁ, dānāni detha, puññāni karotha, [1]- ajja cātuddasī,
ajja paṇṇarasī, uposathaṁ karotha, dhammaṁ suṇāthāti dhammaghosakassa
bandhumatīnagare ghosanaṁ sutvā mahājanaṁ purebhattaṁ dānaṁ datvā
pacchābhattaṁ dhammassavanāya gacchantaṁ disvā senakuṭumbiko
"kahaṁ gacchathāti pucchitvā, "satthu santikaṁ dhammassavanāyāti
vutte, "ahaṁpi gamissāmīti tehi saddhiṁyeva gantvā parisapariyante
nisīdi. satthā tassa ajjhāsayaṁ viditvā anupubbīkathaṁ kathesi.

footnote: 1. sī. ma. yu. etthantare "ajja aṭṭhamīti atthi.

page number: 161

so satthu dhammaṁ sutvā pabbajjāya ussāhajāto satthāraṁ
pabbajjaṁ yāci. atha naṁ satthā "atthi pana te apaloketabbā
ñātakāti pucchi. "atthi bhanteti. "tenahi apaloketvā ehīti.
so kaniṭṭhassa santikaṁ gantvā "yaṁ imasmiṁ kule sāpateyyaṁ, taṁ
sabbaṁ tava hotūti āha. "tumhe pana sāmīti. "ahaṁ satthu
santike pabbajissāmīti. "sāmi kiṁ vadetha, ahaṁ, mātari matāya,
mātaraṁ viya, pitari mate, pitaraṁ viya tumhe alatthaṁ; idaṁ kulaṁ
mahābhogaṁ, gehe ṭhiteneva sakkā puññāni kātuṁ, mā evaṁ
karitthāti. "mayā satthu santike dhammo suto, na sakkā taṁ
agāramajjhe ṭhitena pūretuṁ; pabbajissāmevāhaṁ, tvaṁ nivattāhīti.
evaṁ so kaniṭṭhaṁ nivattāpetvā satthu santike pabbajitvā
laddhūpasampado na cirasseva arahattaṁ pāpuṇi. kaniṭṭhopi "bhātu
pabbajitassa sakkāraṁ karissāmīti sattāhaṁ buddhappamukhassa bhikkhusaṅghassa
dānaṁ datvā bhātaraṁ vanditvā āha "bhante tumhehi attano
bhavanissaraṇaṁ kataṁ, ahaṁ pana pañcahi kāmaguṇehi baddho, nikkhamitvā
pabbajituṁ na sakkomi; mayhaṁ gehe ṭhitasseva anucchavikaṁ mahantaṁ
puññakammaṁ ācikkhathāti. atha naṁ thero "sādhu paṇḍita
satthu gandhakuṭiṁ kārehīti āha. so "sādhūti sampaṭicchitvā
nānādārūni āharāpetvā thambhādīnaṁ atthāya tacchāpetvā ekaṁ
suvaṇṇakhacitaṁ ekaṁ rajatakhacitaṁ ekaṁ maṇikhacitanti sabbāni satta
ratanakhacitāni kāretvā tehi gandhakuṭiṁ kāretvā sattaratanakhacitāheva

page number: 162

chadaniṭṭhakāhi chādāpesi. gandhakuṭiyā karaṇakāleyeva pana taṁ attano
samānanāmako aparājitoyeva nāma bhāgineyyo upasaṅkamitvā
"ahaṁpi karissāmi, mayhaṁ pattiṁ detha mātulāti āha. "na demi
tāta, aññehi asādhāraṇaṁ karissāmīti. so bahuṁpi yācitvā
pattiṁ alabhamāno "gandhakuṭiyā purato kuñjarasālaṁ laddhuṁ vaṭṭatīti
sattaratanamayaṁ kuñjarasālaṁ kāresi. so imasmiṁ buddhuppāde
meṇḍakaseṭṭhī hutvā nibbatti. gandhakuṭiyaṁ pana sattaratanamayāni
tīṇi mahāvātapānāni ahesuṁ. tesaṁ abhimukhe heṭṭhā sudhāparikammakatā
tisso pokkharaṇiyo kāretvā catujjātikagandhodakassa
pūretvā aparājitagahapati pañcavaṇṇāni kusumāni ropāpesi [1]-
sattasu ratanesu koṭṭetabbayuttakaṁ koṭṭetvā itaraṁ sakalameva
gahetvā jannumattena odhinā gandhakuṭiṁ parikkhipitvā pariveṇaṁ
pūresi. evaṁ gandhakuṭiṁ niṭṭhāpetvā aparājito gahapati bhātikattheraṁ
upasaṅkamitvā āha "bhante niṭṭhitā gandhakuṭī, paribhogamassā
paccāsiṁsāmi, paribhogena kira mahantaṁ puññaṁ hotīti. so satthāraṁ
upasaṅkamitvā "bhante iminā kira vo kuṭumbikena gandhakuṭī
kāritā, idāni paribhogaṁ paccāsiṁsatīti āha. satthā uṭṭhāyāsanā

footnote: 1. ito paraṁ evaṁ vākyaṁ yebhuyyena khāyati: tathāgatassa anto nisinnakāle
footnote: vātavegena samuṭṭhitāhi reṇuvaṭṭīhi sarīrassa okiraṇatthaṁ. gandhakuṭithūpikāya kapallaṁ
footnote: rattasuvaṇṇamayaṁ ahosi, pavālamayā sikharā, heṭṭhā maṇimayā chadaniṭṭhakā, iti sā

naccanto viya moro sobhamānā aṭṭhāsi.

page number: 163

gandhakuṭīabhimukhaṁ gantvā gandhakuṭiṁ parikkhipitvā pakkhittaṁ ratanarāsiṁ
olokento dvārakoṭṭhake aṭṭhāsi. [1]- tena pana "bhante mameva
rakkhā bhavissati, tumhe pavisathāti 2- vutte, pāvisi. kuṭumbikopi
samantā rakkhaṁ ṭhapetvā manusse āha "tāta ucchaṅgena vā
pacchippasibbakehi vā ādāya gacchante vāreyyātha, hatthena
gahetvā gacchante pana mā vārayitthāti. antonagarepi ārocāpesi
"mayā gandhakuṭipariveṇe satta ratanāni okiṇṇāni,
satthu santike dhammaṁ sutvā gacchantā duggatamanussā ubho hatthe
pūretvā gaṇhantu, sukhappattāpi ekena hatthena gaṇhantūti.
evaṁ kirassa ahosi "saddhā tāva dhammaṁ sotukāmā gamissantiyeva,
assaddhā pana dhanalobhena gantvā dhammaṁ sutvā dukkhato
muccissantīti; tasmā janasaṅgahatthāya evaṁ ārocāpesi. mahājano
tena vuttaniyāmeneva ratanāni gaṇhi. sakiṁ okiṇṇaratanesu khīṇesu

footnote: 1. ito paraṁ evaṁ vākyaṁ yebhuyyena khāyati: atha naṁ kuṭumbiko "pavisatha bhanteti
footnote: āha, satthā tattheva ṭhatvā tatiyavāre tassa bhātikattheraṁ olokesi. so
footnote: olokitākāreneva ñatvā kaniṭṭhabhātaraṁ āha "ehi tāta, `mameva rakkhā bhavissati, tumhe

yathāsukhaṁ vasathāti satthāraṁ vadehīti. so tassa vacanaṁ sutvā satthāraṁ pañcappatiṭṭhitena
vanditvā "bhante yathā manussā rukkhamūle pavisitvā anapekkhā pakkamanti, yathā
vā nadiṁ taritvā uḷumpaṁ anapekkhā pariccajanti; evaṁ anapekkhā hutvā tumhe
vasathāti āha. kimatthaṁ pana satthā aṭṭhāsi? evaṁ kirassa ahosi "buddhānaṁ
santikaṁ purebhattaṁpi pacchābhattaṁpi bahū āgacchanti, tesu ratanāni ādāya
pakkamantesu na sakkā amhehi vāretuṁ; pariveṇamhi ettake ratane okiṇṇe, attano
upaṭaṭhāke harantepi na vāretīti kuṭumbiko mayi āghātaṁ katvā apāyupago bhaveyyāti,
iminā kāraṇena aṭṭhāsi. 2. sī. ma. vasatha.

page number: 164

yāvatatiyaṁ jannumattena odhinā okirāpesiyeva. satthu pana pādamūle
tipusamattaṁ anagghamaṇiratanaṁ ṭhapesi. evaṁ kirassa ahosi "satthu
sarīrato suvaṇṇavaṇṇāya pabhāya saddhiṁ maṇippabhaṁ olokentānaṁ
titti nāma na bhavissatīti; tasmā evamakāsi. mahājanopi atitto va
olokesi. athekadivasaṁ eko micchādiṭṭhikabrāhmaṇo "satthu
kira pādamūle mahagghaṁ maṇiratanaṁ nikkhittaṁ, harissāmi nanti vihāraṁ
gantvā satthāraṁ vandituṁ āgatassa mahājanassa antarena pāvisi.
kuṭumbiko tassa pavisanākāreneva "maṇiṁ gaṇhitukāmoti
sallakkhetvā "aho vata na gaṇheyyāti cintesi. sopi satthāraṁ
vandanto viya pādamūle hatthaṁ ṭhapetvā maṇiṁ gahetvā ovaṭṭikāya
katvā pakkāmi. kuṭumbiko tasmiṁ cittaṁ pasādetuṁ nāsakkhi. so
dhammakathāvasāne satthāraṁ upasaṅkamitvā [āha] "bhante mayā
tikkhattuṁ gandhakuṭiṁ parikkhipitvā jannumattena odhinā satta ratanāni
okiṇṇāni, tāni me gaṇhantesu āghāto nāma nāhosi, cittaṁ
bhiyyo bhiyyo pasīdiyeva: ajja pana `aho vatāyaṁ brāhmaṇo
maṇiṁ na gaṇheyyāti cintetvā, tasmiṁ maṇiṁ ādāya gate,
cittaṁ pasādetuṁ nāsakkhinti. satthā tassa vacanaṁ sutvā "nanu
upāsaka attano santakaṁ parehi anāharaṇīyaṁ kātuṁ na sakkosīti
nayaṁ adāsi. so satthārā dinnanaye ṭhatvā satthāraṁ vanditvā
"bhante ajja ādiṁ katvā mama santakaṁ dasikasuttaṁpi maṁ
abhibhavitvā anekasatāpi rājāno vā corā vā gaṇhituṁ

page number: 165

samatthā nāma mā hontu, aggināpi mama santakaṁ mā ḍayhatu
udakenapi mā vuyhatūti patthanaṁ akāsi. satthāpissa "evaṁ hotūti
anumodanaṁ akāsi. so gandhakuṭimahaṁ karonto aṭṭhasaṭṭhiyā
bhikkhusatasahassassa antovihāreyeva nava māse mahādānaṁ datvā
pariyosāne sabbesaṁ ticīvaramadāsi. saṅghanavakassa cīvarasāṭakā
sahassagghanakā ahesuṁ.
so evaṁ yāvatāyukaṁ puññāni karitvā tato cuto devaloke
nibbattitvā ettakaṁ kālaṁ devamanussesu saṁsaritvā imasmiṁ buddhuppāde
rājagahe ekasmiṁ seṭṭhikule paṭisandhiṁ gahetvā aḍḍhamāsādhike
nava māse mātu kucchiyaṁ vasi. jātadivase panassa sakalanagare
sabbāvudhāni pajjaliṁsu. sabbesaṁ kāyāruḷhāni ābharaṇānipi pajjalitāni
viya obhāsaṁ muñciṁsu. nagaraṁ ekappajjotaṁ ahosi. seṭṭhīpi
pātova rājupaṭṭhānaṁ agamāsi. atha naṁ rājā pucchi "ajja
sabbāvudhāni pajjaliṁsu, nagaraṁ ekappajjotaṁ jātaṁ; jānāsi nukho
ettha kāraṇanti. "jānāmi devāti. "kiṁ seṭṭhīti. "mama gehe
tumhākaṁ dāso jāto, tassa puññatejeneva ahosīti. "kiṁ nu
kho coro bhavissatīti. "natthetaṁ deva, puññavā satto
katābhinīhāroti. "tenahi naṁ sammā posetuṁ vaṭṭati, idamassa
khīramūlaṁ hotūti devasikaṁ sahassaṁ paṭṭhapesi. athassa nāmaggahaṇadivase
sakalanagarassa ekappajjotibhūtattā "jotikotveva nāmaṁ kariṁsu. athassa
vayappattakāle gehakaraṇatthāya bhūmitale sodhiyamāne, sakkassa bhavanaṁ

page number: 166

uṇhākāraṁ dassesi. sakko "kiṁ nu kho idanti upadhārayamāno
"jotikassa gehaṭṭhānaṁ gaṇhantīti ñatvā "nāyaṁ etehi katagehe
vasissati, mayā ettha gantuṁ vaṭṭatīti vaḍḍhakivesena tattha gantvā
"kiṁ karothāti āha. "jotikassa gehaṭṭhānaṁ gaṇhāmāti. "apetha,
nāyaṁ tumhehi katagehe vasissatīti vatvā soḷasakarīsamattaṁ bhūmippadesaṁ
olokesi. so tāvadeva kasiṇamaṇḍalaṁ viya samo ahosi. puna
"imasmiṁ ṭhāne paṭhaviṁ bhinditvā sattaratanamayo sattabhūmikappāsādo
uṭṭhahatūti cintetvā olokesi. tāvadeva [tathārūpo]
pāsādo uṭṭhahi. puna "imaṁ parikkhipitvā sattaratanamayā satta
pākārā uṭṭhahantūti cintetvā olokesi. tathārūpā pākārā
uṭṭhahiṁsu. atha "nesaṁ pariyante kapparukkhā uṭṭhahantūti cintetvā
olokesi. tathārūpā kapparukkhā uṭaṭhahiṁsu. "pāsādassa catūsu
kaṇṇesu catasso nidhikumbhiyo uṭṭhahantūti cintetvā olokesi.
sabbaṁ tatheva ahosi. nidhikumbhīsu pana ekā yojanikā ahosi,
ekā tigāvutikā, ekā adḍhayojanikā, ekā gāvutappamāṇā [1]-
sattasu dvārakoṭṭhakesu satta yakkhā rakkhaṁ gaṇhiṁsu.

footnote: 1. ito paraṁ evaṁ vākyaṁ yebhuyyena khāyati: bodhisattassa nibbattanidhikumbhīnaṁ pana
footnote: etaṁ mukhappamāṇaṁ ahosi, heṭṭhā paṭhavīpariyantāva ahesuṁ. jotikassa
footnote: nibbattanidhikumbhīnaṁ mukhappamāṇaṁ na kathitaṁ. sabbā mukhacchinnatālaphalaṁ viya

paripuṇṇāva uṭṭhahiṁsu. pāsādassa catūsu kaṇṇesu taruṇatālakkhandhappamāṇā catasso
suvaṇṇamayā ucchuyaṭṭhiyo nibbattiṁsu. tāsaṁ maṇimayāni pattāni sovaṇṇamayāni
pabbāni ahesuṁ. pubbakammassa dassanatthaṁ kiretā nibbattiṁsu.

page number: 167

paṭhamadvārakoṭṭhake yamamoli 1- nāma yakkho attano parivārena
yakkhasahassena saddhiṁ rakkhaṁ gaṇhi, dutiye uppalo nāma attano
parivārayakkhānaṁ dvīhi sahassehi saddhiṁ, tatiye vajiro nāma tīhi sahassehi
saddhiṁ, catutthe vajirabāhu nāma catūhi sahassehi saddhiṁ, pañcame sakaṭo 2-
nāma pañcahi sahassehi saddhiṁ, chaṭṭhe sakaṭattho 3- nāma chahi
sahassehi saddhiṁ, sattame disāmukho nāma sattahi sahassehi
saddhiṁ rakkhaṁ gaṇhi. evaṁ pāsādassa anto ca bahi ca gāḷharakkhā
ahosi. "jotikassa kira sattaratanamayo sattabhūmikappāsādo
uṭṭhito, satta pākārā satta dvārakoṭṭhakā catasso nidhikumbhiyo
uṭṭhitāti sutvā bimbisāro rājā seṭṭhicchattaṁ pahiṇi. so
jotikaseṭṭhī nāma ahosi. tena pana saddhiṁ katapuññakammā itthī
uttarakurūsu nibbatti. atha naṁ devatā tato ānetvā sirigabbhe
nisīdāpesuṁ. sā āgacchamānā ekaṁ taṇḍulanāḷiṁ tayo ca
jotipāsāṇe gaṇhi. tesaṁ yāvajīvaṁ tāyeva taṇḍulanāḷiyā bhattaṁ
ahosi. sace kira te sakaṭasataṁpi taṇḍulānaṁ pūretukāmā honti,
sā taṇḍulanāḷiyeva hutvā tiṭṭhati. bhattapacanakāle taṇḍule
ukkhaliyaṁ pakkhipitvā tesaṁ pāsāṇānaṁ upari ṭhapenti. pāsāṇā
tāvadeva pajjalitvā, bhatte pakkamatte, nibbāyanti. teneva
saññāṇena bhattassa pakkabhāvaṁ jānanti. sūpeyyādipacanakālepi

footnote: 1. sī. yamakacolī. yu. yamamolī. ma. yamakoḷī. 2. ma. kasakando.
footnote: 3. sī. ma. yu. kaṭattho.

page number: 168

eseva nayo. evaṁ tesaṁ jotipāsāṇehi āhāro paccati,
maṇiālokena vasanti, aggissa vā dīpassa vā obhāsameva na
jāniṁsu. jotikassa kira evarūpā sampatti sakalajambudīpe pākaṭā
ahosi. mahājanā yānādīni yojetvā dassanatthāya āgacchanti.
jotikaseṭṭhī āgatāgatānaṁ uttarakurutaṇḍulānaṁ bhattaṁ pacāpetvā
dāpesi; "kapparukkhehi vatthāni gaṇhantu, ābharaṇāni gaṇhantūti
āṇāpesi, gāvutikanidhikumbhiyā mukhaṁ vivarāpetvā "yāpanamattaṁ
dhanaṁ gaṇhantūti āṇāpesi. sakalajambudīpavāsikesu dhanaṁ gahetvā
gacchantesu, nidhikumbhiyā mukhaṁ 1- aṅgulimattaṁpi ūnaṁ nāhosi.
gandhakuṭipariveṇe vālukaṁ katvā okiṇṇaratanānaṁ kirassa eso
nissando. evaṁ mahājane vatthābharaṇāni ceva dhanañca yathicchakaṁ
ādāya gacchante, bimbisāro tassa pāsādaṁ daṭṭhukāmopi, mahājane
āgacchante, okāsaṁ nālattha. aparabhāge yathicchakaṁ ādāya gatattā
manussesu mandībhūtesu, rājā jotikassa pitaraṁ āha "tava puttassa
pāsādaṁ daṭṭhukāmomhīti. so "sādhu devāti vatvā gantvā
puttassa kathesi "tāta rājā te pāsādaṁ daṭṭhukāmoti. so "sādhu
tāta, āgacchatūti. rājā mahantena parivārena saddhiṁ tattha agamāsi.
paṭhamadvārakoṭṭhake sammajjitvā kacavaracchaḍḍikā dāsī rañño
hatthaṁ adāsi. rājā "seṭṭhijāyāti saññāya lajjamāno tassā
bāhāya hatthaṁ na ṭhapesi. evaṁ sesadvārakoṭṭhakesupi dāsiyo.
"seṭṭhibhariyāyoti maññamāno tāsaṁ bāhāya hatthaṁ na ṭhapesi.

footnote: 1. ma. ayaṁ pāṭho natthi.

page number: 169

jotiko āgantvā rājānaṁ paccuggantvā vanditvā pacchato hutvā
"purato yātha devāti āha. rañño maṇipaṭhavī sataporisappapāto
viya hutvā upaṭṭhāti. so "iminā mama gahaṇatthāya opāto
khanitoti maññamāno pādaṁ nikkhipituṁ na visahi. jotiko "nāyaṁ
deva opāto, mama pacchato āgacchathāti purato ahosi. rājā
tena akkantakāle bhūmiṁ akkamitvā heṭṭhimatalato paṭṭhāya pāsādaṁ
olokento vicari. tadā ajātasattu kumāro pitu aṅguliṁ gahetvā
vicaranto cintesi "aho andhabālo mama pitā, gahapatike nāma
sattaratanamaye pāsāde vasante, esa rājā hutvā dārumaye
gehe vasati, ahandāni rājā hutvā imassa imasmiṁ pāsāde vasituṁ
na dassāmīti. rañño uparimatalāni abhiruhantasseva, pātarāsavelā
jātā. so seṭṭhiṁ āmantetvā "mahāseṭṭhi idheva pātarāsaṁ
bhuñjissāmāti. "jānāmi deva, sajjito devassāhāroti. so
soḷasahi gandhodakaghaṭehi nahātvā ratanamaye seṭṭhissa nisīdanamaṇḍape
paññatte tasseva nisīdanapallaṅke nisīdi. athassa hatthadhovanudakaṁ
datvā satasahassagghanikāya suvaṇṇapātiyā kilinnapāyāsaṁ vaḍḍhetvā
purato ṭhapayiṁsu. rājā "bhojananti saññāya bhuñjituṁ ārabhi.
seṭṭhī "nayidaṁ deva bhojanaṁ, kilinnapāyāso esoti.
aññissā suvaṇṇapātiyā bhojanaṁ vaḍḍhetvā purimapātiyaṁ ṭhapayiṁsu.
tato uṭṭhitautunā 1- kira taṁ bhuñjituṁ sukhaṁ hoti. rājā madhurabhojanaṁ

footnote: 1. sī. uṭṭhitānaṁ.

page number: 170

bhuñjanto pamāṇaṁ na aññāsi. atha naṁ seṭṭhī vanditvā añjaliṁ
paggayha "alaṁ deva, ettakameva hotu, ito uttariṁ jīrāpetuṁ
na sakkāti āha. atha naṁ rājā āha "kiṁ gahapati garukaṁ katvā
kathesi attano bhattanti. "deva natthetaṁ, tumhākaṁ 1- sabbassāpi
hi balakāyassa idameva bhattaṁ, idaṁ sūpeyyaṁ, apica kho ahaṁ
ayasassa bhāyāmīti. "kiṁkāraṇāti. "sace devassa kāyālasiyamattaṁ
bhaveyya, `hiyyo raññā seṭṭhissa gehe bhuttaṁ, seṭṭhinā kiñci
kataṁ bhavissatīti vacanassa bhāyāmi devāti. "tenahi bhattaṁ hara,
udakaṁ āharāti. rañño bhattakiccāvasāne sabbo rājaparivāro
tadeva bhattaṁ bhuñji. rājā sukhakathāya nisinno seṭṭhiṁ āmantetvā
"kiṁ imasmiṁ gehe tava bhariyā natthīti āha. "atthi devāti.
"kahaṁ sāti. "sirigabbhe nisinnā devassa āgatabhāvaṁ na jānātīti
āha. kiñcāpi hi pātova rājā saparivāro āgato, sā
pana tassa āgatabhāvaṁ na jānāti. tato seṭṭhī "rājā me
bhariyaṁ daṭṭhukāmoti tassā santikaṁ gantvā "rājā āgato, kiṁ
tava rājānaṁ daṭṭhuṁ na vaṭṭatīti āha. sā nipannakā va "ko so
sāmi rājā nāmāti vatvā, "rājā nāma amhākaṁ issaroti
vutte, anattamanataṁ pavedentī "dukkaṭāni vata no puññakammāni,
yesanno issaropi atthi, assaddhāya nāma puññakammāni katvā
mayaṁ sampattiṁ pāpuṇitvā aññassa issariyaṭṭhāne nibbattamhā;

footnote: 1. sī. amhākaṁ.

page number: 171

addhā amhehi assaddahitvā dānaṁ dinnaṁ bhavissati, tassetaṁ
phalanti vatvā "kiṁdāni karissāmi sāmīti āha. "tālavaṇṭaṁ
ādāya āgantvā rājānaṁ vījāhīti. tassā tālavaṇṭaṁ ādāya
āgantvā rājānaṁ vījantiyā, rañño veṭhanassa gandhavāto tassā
akkhīni pahari. athassā akkhīhi assudhārā pavattiṁsu. taṁ disvā
rājā seṭṭhiṁ āha "mahāseṭṭhi mātugāmo nāma appabuddhiko
`rājā me sāmikassa sampattiṁ gaṇheyyāti bhayena rodati maññe,
assāsehi naṁ, na me tava sampattiyā atthoti. "na esā deva
rodatīti. "atha kiṁ etanti. "tumhākaṁ veṭhanassa gandhenassā
assūni pavattiṁsu, ayaṁ hi dīpobhāsaṁ vā aggiobhāsaṁ vā adisvā
maṇiālokeneva bhuñjati ca nisīdati ca nipajjati ca; devo pana
dīpālokena nisinno bhavissatīti. "āma seṭṭhīti. "tenahi deva
ajja paṭṭhāya maṇiālokena nisīdathāti mahantaṁ tipusamattaṁ anagghaṁ
maṇiratanaṁ adāsi. rājā gehaṁ oloketvā "mahantā 1- vata jotikassa
sampattīti vatvā agamāsi. 2-
ayantāva jotikassa uppatti.
idāni jaṭilassa uppatti veditabbā: bārāṇasiyaṁ hi ekā
seṭṭhidhītā abhirūpā ahosi. taṁ paṇṇarasasoḷasavassuddesikakāle
rakkhanatthāya ekaṁ dāsiṁ datvā sattabhūmikassa pāsādassa uparimatale

footnote: 1. ma. mahatī. 2. ito paraṁ jaṭilattheravatthu pacchā pakkhittaṁ bhaveyyu.

page number: 172

sirigabbhe vāsayiṁsu. taṁ ekadivasaṁ vātapānaṁ vivaritvā bahi olokayamānaṁ
ākāsena gacchanto eko vijjādharo disvā uppannasineho
vātapānena pavisitvā tāya saddhiṁ santhavamakāsi. sā tena saddhiṁ
saṁvāsamanvāya na cirasseva gabbhaṁ paṭilabhi. atha naṁ sā dāsī
disvā "amma kiṁ idanti vatvā "hotu, mā kassaci ācikkhīti
tāya vuttā bhayena tuṇhī ahosi. sāpi dasamāsaccayena
puttaṁ vijāyitvā navabhājanaṁ āharāpetvā tattha taṁ dārakaṁ
nipajjāpetvā taṁ bhājanaṁ pidahitvā upari pupphadāmāni ṭhapetvā
"imaṁ sīsena ukkhipitvā gantvā gaṅgāya vissajjehi, `kiṁ idanti
ca puṭṭhā `ayyāya me balikammanti vadeyyāsīti dāsiṁ āṇāpesi.
sā tathā akāsi. heṭṭhāgaṅgāya ca dve itthiyo nahāyamānā taṁ
bhājanaṁ udakenāhariyamānaṁ disvā, ekā itthī "mayhametaṁ bhājananti
āha. ekā "yaṁ etassa anto, taṁ mayhanti vatvā, 1- bhājane
sampatte taṁ ādāya thale ṭhapetvā vivaritvā dārakaṁ disvā, ekā
"mama bhājananti vuttattā dārako mameva hotīti āha. ekā
"yaṁ bhājanassa anto, taṁ mameva hotīti vuttattā mama dārakoti
āha. tā vivadamānā vinicchayaṁ gantvā tamatthaṁ ārocetvā,
amaccesu vinicchituṁ asakkontesu, rañño santikaṁ agamaṁsu. rājā
tāsaṁ vacanaṁ sutvā "tvaṁ dārakaṁ gaṇha, tvaṁ bhājanaṁ gaṇhāti
āha. yāya pana dārako laddho, sā mahākaccāyanattherassa

footnote: 1. āha. (?)

page number: 173

upaṭṭhāyikā ahosi. tasmā taṁ dārakaṁ "imaṁ therassa santike
pabbājessāmīti posesi. tassa jātadivase gabbhamalassa dhovitvā
anapanītatāya kesā jaṭitā hutvā aṭṭhaṁsu, tenassa "jaṭilotveva
nāmaṁ kariṁsu. tassa padasā vicaraṇakāle thero taṁ gehaṁ piṇḍāya
pāvisi. upāsikā theraṁ nisīdāpetvā āhāramadāsi. thero dārakaṁ
disvā "kiṁ upāsike dārako te laddhoti pucchi. "āma bhante,
imāhaṁ `tumhākaṁ santike pabbājessāmīti posesiṁ, pabbājetha
nanti adāsi. thero "sādhūti taṁ ādāya gacchanto "atthi nu
kho imassa gihisampattiṁ anubhavituṁ puññakammanti olokento
"mahāpuñño satto mahāsampattiṁ anubhavissati, daharo esa
tāva, ñāṇaṁpissa paripākaṁ na gacchatīti cintetvā taṁ ādāya
takkasilāyaṁ ekassa upaṭṭhākassa gehaṁ agamāsi. so theraṁ vanditvā.
ßēhito, taṁ dārakaṁ disvā "dārako vo bhante laddhoti pucchi
"āma upāsaka, pabbajissati, daharo tāva, tava santike hotūti.
so "sādhu bhanteti taṁ puttaṭṭhāne ṭhapetvā paṭijaggi. tassa
pana gehe dvādasa vassāni bhaṇḍakaṁ ussannaṁ hoti. so gāmantaraṁ
gacchanto sabbaṁpi bhaṇḍaṁ āpaṇaṁ haritvā dārakaṁ āpaṇe
nisīdāpetvā tassa tassa bhaṇḍakassa mūlaṁ ācikkhitvā "idañcidañca
ettakaṁ nāma dhanaṁ gahetvā dadeyyāsīti vatvā pakkāmi. taṁdivasaṁ
nagarapariggāhakā devatā antamaso maricijirakamattenāpi atthike
tasseva āpaṇābhimukhe kariṁsu. so dvādasa vassāni ussannaṁ

page number: 174

bhaṇḍakaṁ ekadivaseneva vikkīṇi. kuṭumbiko āgantvā āpaṇe
kiñci adisvā "sabbaṁ te tāta bhaṇḍaṁ nāsitanti āha.
"na nāsemi, sabbaṁ tumhehi vuttanayeneva vikkīṇiṁ, idaṁ asukassa
mūlaṁ, idaṁ asukassāti. kuṭambiko pasīditvā "anaggho puriso
yattha katthaci jīvituṁ samatthoti attano gehe vayappattaṁ dhītaraṁ
tassa datvā "gehamassa karothāti purise āṇāpetvā, niṭṭhite
gehe, "gacchatha tumhe, attano gehe vasathāti āha. athassa
gehappavisanakāle ekena padena ummāre akkantamatte, gehassa
pacchimabhāge bhūmiṁ bhinditvā asītihattho suvaṇṇapabbato uṭṭhahi.
rājā "jaṭilakumārassa kira gehe bhūmiṁ bhinditvā suvaṇṇapabbato
uṭṭhitoti sutvāva tassa seṭṭhicchattaṁ pesesi. so jaṭilaseṭṭhī
nāma ahosi. tassa tayo puttā ahesuṁ. so tesaṁ vayappattakāle
pabbajjāya cittaṁ uppādetvā "sace amhehi samānabhogaṁ seṭṭhikulaṁ
bhavissati, pabbajituṁ dassanti; no ce, na dassanti; atthi nu kho
jambudīpe amhehi samānabhogaṁ kulanti vīmaṁsanatthāya suvaṇṇamayaṁ iṭṭhakaṁ
suvaṇṇamayaṁ patodalaṭṭhiṁ suvaṇṇamayaṁ pādukañca kārāpetvā purisānaṁ
hatthe datvā "gacchatha, imāni ādāya kiñcideva olokayamānā viya
jambudīpatale vicaritvā amhehi samānabhogassa seṭṭhikulassa atthibhāvaṁ
vā natthibhāvaṁ vā ñatvā āgacchathāti pahiṇi. te cārikaṁ carantā
bhaddiyanagaraṁ pāpuṇiṁsu. atha ne meṇḍakaseṭṭhī disvā "tātā kiṁ
karontā vicarathāti pucchitvā, "ekaṁ olokentā vicarāmāti vutte,

page number: 175

"imesaṁ imāni gahetvā kiñcideva oloketuṁ vicaraṇakiccaṁ natthi,
seṭṭhiṁ 1- pariggaṇhamānā vicarantīti ñatvava "tātā amhākaṁ
pacchimagehaṁ pavisitvā olokethāti āha. te tattha aṭṭhakarīsamatte
ṭhāne hatthiassausubhappamāṇe piṭṭhiyā piṭṭhiṁ āhacca paṭhaviṁ
bhinditvā uṭṭhite heṭṭhā vuttappakāre suvaṇṇameṇḍake disvā
tesaṁ antarantarā vicaritvā nikkhamiṁsu. atha ne seṭṭhī "tātā
yaṁ olokentā vicaratha, diṭṭho vo soti pucchitvā, "passāma
sāmīti vutte, "tenahi gacchathāti uyyojesi. te tatova gantvā,
attano seṭṭhinā "kintātā diṭṭhaṁ vo amhākaṁ samānabhogaṁ
seṭṭhikulanti vutte, "sāmi tumhākaṁ kiṁ atthi, bhaddiyanagare
meṇḍakaseṭṭhino evarūpo nāma vibhavoti sabbantaṁ pavattiṁ
ācikkhiṁsu. taṁ sutvā seṭṭhī attamano hutvā "ekantāva seṭṭhikulaṁ
laddhaṁ, aparaṁpi nu kho atthīti satasahassagghanakaṁ kambalaṁ datvā
"gacchatha tātā, aññaṁpi seṭṭhikulaṁ vicinathāti pahiṇi. te rājagahaṁ
gantvā jotikassa gehato avidūre dārurāsiṁ katvā aggiṁ datvā
aṭṭhaṁsu. "kiṁ idanti puṭṭhakāle ca "ekaṁ no mahagghaṁ kambalaṁ
vikkīṇantānaṁ, kayako natthi, gahetvā vicarantāpi corānaṁ bhāyāma,
tena taṁ jhāpetvā gamissāmāti vadiṁsu. atha ne jotikaseṭṭhī
disvā "ime kiṁ karontīti pucchitvā tamatthaṁ sutvā
pakkosāpetvā "kiṁagghanako kambaloti pucchitvā,

footnote: 1. sī. ma. yu. raṭṭhaṁ.

page number: 176

"satasahassagghanakoti vutte, satasahassaṁ dāpetvā "dvārakoṭṭhakaṁ
sammajjitvā kacavaracchaḍḍikāya dāsiyā dethāti tesaṁyeva hatthe
pahiṇi. sā kambalaṁ gahetvā rodamānā sāmikassa santikaṁ gantvā "kiṁ
maṁ sāmi, aparādhe sati, paharituṁ na vaṭṭati, kasmā me evaṁ
thūlakambalaṁ pahiṇittha, kathāhaṁ imaṁ nivāsessāmi vā pārupissāmi
vāti. "nāhaṁ tava etadatthāya pahiṇiṁ, etaṁ pana kambalaṁ
paliveṭhetvā tava sayanamūle ṭhapetvā nipajjanakāle gandhodakena dhotānaṁ
pādānaṁ puñchanatthāya te pahiṇiṁ, kiṁ etaṁpi kātuṁ na sakkosīti.
sā "etaṁ pana kātuṁ sakkhissāmīti gahetvā agamāsi. te ca
purisā taṁ kāraṇaṁ disvā attano seṭṭhissa santikaṁ gantvā "kiṁ
tātā diṭṭhaṁ vo seṭṭhikulanti vutte, "sāmi kiṁ tumhākaṁ atthi,
rājagahanagare jotikassa seṭṭhissa evarūpā nāma sampattīti sabbaṁ
gehasampattiṁ ārocetvā taṁ pavattiṁ ācikkhiṁsu. seṭṭhī tesaṁ vacanaṁ
sutvā tuṭṭhamānaso "idāni pabbajituṁ labhissāmīti rañño santikaṁ
gantvā "pabbajitukāmomhi devāti āha. "sādhu mahāseṭṭhi
pabbajāhīti. so gehaṁ gantvā putte pakkosāpetvā suvaṇṇadaṇḍaṁ
vajiraphālaṁ kuddālaṁ jeṭṭhaputtassa hatthe ṭhapetvā "tāta
pacchimagehe suvaṇṇapabbatato suvaṇṇapiṇḍaṁ uddharāhīti āha. so
kuddālaṁ ādāya gantvā suvaṇṇapabbataṁ pahari. piṭṭhipāsāṇe
pahaṭakālo viya ahosi. tassa hatthato kuddālaṁ gahetvā
majjhimaputtassa hatthe datvā pahiṇi. tassapi suvaṇṇapabbataṁ paharantassa,

page number: 177

piṭṭhipāsāṇe pahaṭakālo viya ahosi. atha naṁ kaniṭṭhaputtassa
hatthe datvā pahiṇi. tassa taṁ gahetvā [1]- koṭṭetvā
rāsikatāya mattikāya pahaṭakālo viya ahosi. atha naṁ seṭṭhī
"ehi tāta, alaṁ ettakenāti vatvā itare dve jeṭṭhabhātike
pakkosāpetvā "ayaṁ suvaṇṇapabbato na tumhākaṁ nibbatto,
mayhañca kaniṭṭhassa ca nibbatto, iminā saddhiṁ ekato hutvā
paribhuñjathāti āha. "kasmā pana so tesameva nibbattati, kasmā
jaṭilo jātakāle udake pātitoti. attanā katakammeneva.
kassapasammāsambuddhassa hi cetiye kariyamāne, eko
khīṇāsavo cetiyaṭṭhānaṁ gantvā oloketvā "tātā kasmā
cetiyassa uttarena mukhaṁ na uṭṭhahatīti pucchi. "suvaṇṇaṁ
nappahotīti. "ahaṁ antogāmaṁ pavisitvā samādapessāmi, tumhe
ādarena kammaṁ karothāti. so evaṁ vatvā nagaraṁ pavisitvā
"ammatātā amhākaṁ cetiyassa ekasmiṁ mukhe suvaṇṇaṁ nappahoti,
suvaṇṇaṁ jānāthāti mahājanaṁ samādapento suvaṇṇakārakulaṁ
agamāsi. suvaṇṇakāropi taṁkhaṇaṁyeva bhariyāya saddhiṁ kalahaṁ karonto
nisinno hoti. atha naṁ thero "cetiye tumhehi gahitamukhassa
suvaṇṇaṁ nappahoti, taṁ jānituṁ vaṭṭatīti āha. so bhariyāya
kopena "tava satthāraṁ udake khipitvā gacchāti āha. atha naṁ
sā "atisāhasikaṁ kammaṁ te kataṁ, mama kuddhena te ahameva

footnote: 1. sī. ma. etthantare `paharantassāti padaṁ atthi.

page number: 178

akkositabbā vā paharitabbā vā, kasmā atītānāgatappaccuppannesu
buddhesu veramakāsīti āha. suvaṇṇakāro tāvadeva saṁvegappatto
hutvā "khamatha me bhanteti vatvā therassa pādamūle nipajji.
"tāta ahaṁ tayā na kiñci vutto, satthāraṁ khamāpehīti. "kinti
katvā khamāpemi bhanteti. "suvaṇṇapupphānaṁ tayo kumbhe katvā
antodhātunidhāne pakkhipitvā allavattho allakeso hutvā
khamāpehi tātāti. so "sādhu bhanteti suvaṇṇapupphāni karonto
tīsu puttesu jeṭṭhaputtaṁ pakkosāpetvā "ehi tāta, ahaṁ
satthāraṁ veravacanena avacaṁ; tasmā imāni pupphāni katvā
dhātunidhāne pakkhipitvā khamāpessāmi, tvaṁpi kho me sahāyo
hohīti āha. so "na tvaṁ mayā veravacanaṁ vadāpito, tvaṁyeva
karohīti kātuṁ na icchi. majjhimaputtaṁ pakkosāpetvā tathevāha.
sopi tatheva vatvā na icchi. kaniṭṭhaṁ pakkosāpetvā āha. so
"pitu uppannakiccaṁ nāma puttassa bhāroti pitu sahāyo hutvā
pupphāni akāsi. suvaṇṇakāro vidatthippamāṇānaṁ pupphānaṁ tayo
kumbhe niṭṭhāpetvā dhātunidhāne pakkhipitvā allavattho allakeso
satthāraṁ khamāpesi. iti so sattakkhattuṁ jātakāle udake
pātanaṁ labhi. ayaṁ panassa koṭiyaṁ ṭhito attabhāvo, idānipi
tasseva nissandena udake pātito. ye panassa dve puttā
suvaṇṇapupphānaṁ karaṇakāle sahāyā bhavituṁ na icchiṁsu, tesaṁ tena

page number: 179

kāraṇena suvaṇṇapabbato na nibbatti; 1- kaniṭṭhaputtassa ca ekato
katabhāvena nibbatti.
iti so putte anusāsitvā satthu santike pabbajitvā
katipāheneva arahattaṁ pāpuṇi. satthā aparena samayena pañcahi
bhikkhusatehi saddhiṁ piṇḍāya caranto tassa puttānaṁ gehadvāraṁ
agamāsi. te buddhappamukhassa bhikkhusaṅghassa aḍḍhamāsaṁ bhikkhāhāraṁ
adaṁsu. bhikkhū dhammasabhāyaṁ kathaṁ samuṭṭhāpesuṁ 2- "ajjāpi te āvuso
jaṭila asītihatthe suvaṇṇapabbate ca puttesu ca taṇhā atthīti.
"na me āvuso etesu taṇhā vā māno vā atthīti. te
"ayaṁ jaṭilatthero abhūtaṁ vatvā aññaṁ byākarotīti vadiṁsu. satthā
tesaṁ kathaṁ sutvā "na bhikkhave mama puttassa tesu taṇhā vā
māno vā atthīti vatvā dhammaṁ desento imaṁ gāthamāha
"yodha taṇhaṁ pahantvāna anāgāro paribbaje,
taṇhābhavaparikkhīṇaṁ tamahaṁ brūmi brāhmaṇanti.
tassattho: yo idha loke chadvārikataṇhaṁ jahitvā gharāvāsena
anatthiko anāgāro hutvā paribbajati, taṇhāya ceva bhavassa
ca parikkhīṇattā taṇhābhavaparikkhīṇaṁ tamahaṁ brāhmaṇaṁ vadāmīti.
desanāvasāne bahū sotāpattiphalādīni pāpuṇiṁsūti. 3-

footnote: 1. ito paraṁ `tassa cevāti padaṁ naṭṭhaṁ bhaveyyu. sī. ma. potthake `kaniṭṭhaputtassa ceva
footnote: jaṭilassa cāti atthi. taṁ yuttaṁ siyā. 2. bhikkhū pucchiṁsūti yuttaraṁ.
footnote: 3. ito paraṁ mūlavatthunā anusandhi daṭṭhabbā.

page number: 180

ajātasattukumāropi devadattena saddhiṁ ekato hutvā pitaraṁ
ghātetvā rajje patiṭṭhito "jotikassa pāsādaṁ gaṇhissāmīti
yuddhasajjo nikkhamitvā maṇipākāre saparivārassa attano chāyaṁ
disvāva "gahapatiko yuddhasajjo hutvā balaṁ ādāya nikkhantoti
sallakkhetvā upagantuṁ na visahi. seṭṭhipi taṁdivasaṁ uposathiko
hutvā pātova bhuttapātarāso vihāraṁ gantvā satthu santike
dhammaṁ suṇanto nisinno hoti. paṭhamadvārakoṭṭhake rakkhaṁ gahetvā
ṭhito pana yamamoli yakkho taṁ disvā "kahaṁ gacchasīti saparivāraṁ
viddhaṁsetvā disāvidisāsu anubandhi. rājā vihārameva agamāsi.
atha naṁ seṭṭhī disvāva "kiṁ devāti vatvā uṭṭhāyāsanā
aṭṭhāsi. 1- "gahapati kiṁ tvaṁ tava purise `mayā saddhiṁ yujjhathāti
āṇāpetvā idhāgamma dhammaṁ suṇanto viya nisinnoti. "kiṁ pana
devo mama gehaṁ gaṇhituṁ gatoti. "āma gatomhīti. "mama anicchāya
mama gehaṁ gaṇhituṁ rājasahassaṁpi na sakkoti devāti. so "kiṁ
pana tvaṁ rājā bhavissasīti kujjhi. "nāhaṁ rājā, mama santakaṁ
pana dasikasuttaṁpi mama anicchāya rājūhi vā corehi vā 2- gahetuṁ
na sakkāti. "kiṁ panāhaṁ tava ruciyā gaṇhissāmīti. "tenahi deva
imā me dasasu aṅgulīsu vīsati muddikā, imāhaṁ tumhākaṁ na
demi; sace sakkotha, gaṇhathāti. so pana rājā bhūmiyaṁ ukkuṭikaṁ
nisīditvā ullaṅghanto aṭṭhārasahatthaṁ ṭhānaṁ abhiruhati, ṭhatvā

footnote: 1. "āsanā uṭṭhāsīti yuttataraṁ. 2. sī. yu. gahitaṁ.

page number: 181

ullaṅghanto asītihatthaṁ ṭhānaṁ abhiruhati. evaṁ mahābalo samānopi
ito cito ca parivattento ekaṁ muddikaṁpi kaḍḍhituṁ nāsakkhi.
atha naṁ seṭṭhī "sāṭakaṁ patthara devāti vatvā aṅguliyo ujukaṁ
akāsi. vīsatipi muddikā nikkhamiṁsu. atha naṁ seṭṭhī "evaṁ deva
mama santakaṁ mama anicchāya na sakkā gaṇhitunti vatvā rañño
kiriyāya uppannasaṁvego "pabbajituṁ me anujānātha devāti āha.
so "imasmiṁ pabbajite, sukhaṁ pāsādaṁ gaṇhissāmīti cintetvā,
ekavacaneneva "pabbajāhīti āha. so satthu santike pabbajitvā
na cirasseva arahattaṁ patvā jotikatthero nāma ahosi. tassa
arahattappattakkhaṇeyeva sabbāpi sā sampatti antaradhāyi. taṁpissa
satulakāyaṁ nāma bhariyaṁ devā uttarakurumeva nayiṁsu. athekadivasaṁ bhikkhū
taṁ āmantetvā "āvuso jotika tasmiṁ pana te pāsāde vā
itthiyā vā taṇhā atthīti pucchitvā "natthāvusoti vutte,
satthu ārocesuṁ "ayaṁ bhante abhūtaṁ vatvā aññaṁ byākarotīti.
satthā "nattheva bhikkhave mama puttassa tasmiṁ taṇhāti vatvā
imaṁ gāthamāha
"yodha taṇhaṁ pahantvāna anāgāro paribbaje,
taṇhābhavaparikkhīṇaṁ tamahaṁ brūmi brāhmaṇanti. 1-
[2]- desanāvasāne bahū sotāpattiphalādīni pāpuṇiṁsūti.
jotikattheravatthu.

footnote: 1. imasmiṁ ṭhāne attho vaṇṇetabbo. 2. sī. etthantare "imissā gāthāyattho
footnote: heṭṭhā jaṭilattheravatthumhi vuttanayeneva veditabboti atthi.

page number: 182

34. paṭhamanaṭapubbakavatthu. (297)
"hitvā mānusakanti imaṁ dhammadesanaṁ satthā veḷuvane viharanto
ekaṁ naṭapubbakaṁ ārabbha kathesi.
so kira ekaṁ naṭakīḷaṁ kīḷamāno vicaranto satthu dhammakathaṁ sutvā
pabbajitvā arahattaṁ pāpuṇi. tasmiṁ buddhappamukhena bhikkhusaṅghena
saddhiṁ piṇḍāya pavisante, bhikkhū ekaṁ naṭaputtaṁ kīḷantaṁ disvā
"āvuso esa tayā kīḷitakīḷitaṁ kīḷati, atthi nukho te ettha
sinehoti pucchitvā "natthīti vutte, "ayaṁ bhante abhūtaṁ vatvā
aññaṁ byākarotīti āhaṁsu. satthā tesaṁ kathaṁ sutvā "bhikkhave mama
putto sabbayoge atikkantoti vatvā imaṁ gāthamāha
"hitvā mānusakaṁ yogaṁ dibbaṁ yogaṁ upaccagā,
sabbayogavisaṁyuttaṁ tamahaṁ brūmi brāhmaṇanti.
tattha "mānusakaṁ yoganti: mānusakaṁ āyuñceva pañca kāmaguṇe
ca. dibbayogepi eseva nayo.
upaccagāti: yo mānusakaṁ yogaṁ hitvā dibbaṁ yogaṁ atikkanto,
taṁ sabbehi catūhipi yogehi visaṁyuttaṁ ahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
paṭhamanaṭapubbakavatthu.
--------

page number: 183

35. dutiyanaṭapubbakavatthu. (298)
"hitvā ratiñcāti imaṁ dhammadesanaṁ satthā veḷuvane viharanto
ekaṁ naṭapubbakaṁyeva ārabbha kathesi.
vatthu purimasadisameva. idha pana satthā "bhikkhave mama putto
ratiñca aratiñca pahāya ṭhitoti vatvā imaṁ gāthamāha
"hitvā ratiñca aratiñca sītibhūtaṁ nirūpadhiṁ
sabbalokābhibhuṁ vīraṁ tamahaṁ brūmi brāhmaṇanti.
tattha "ratinti: pañcakāmaguṇaratiṁ
aratinti: araññavāse ukkaṇṭhiṁ.
sītibhūtanti: nibbutaṁ.
nirūpadhinti: nirupakkilesaṁ.
vīranti: taṁ evarūpaṁ sabbakkhandhalokaṁ abhibhavitvā ṭhitaṁ viriyavantaṁ
ahaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
dutiyanaṭapubbakavatthu.
-----------

page number: 184

36. vaṅgīsattheravatthu. (299)
"cutiṁ yo vedīti imaṁ dhammadesanaṁ satthā jetavane viharanto
vaṅgīsattheraṁ ārabbha kathesi.
rājagahe kireko brāhmaṇo vaṅgīso nāma matamanussānaṁ sīsaṁ
ākoṭetvā "idaṁ niraye nibbattassa sīsaṁ, idaṁ tiracchānayoniyaṁ,
idaṁ pettivisaye, idaṁ manussaloke, idaṁ devaloke nibbattassa
sīsanti jānāti. brāhmaṇā "sakkā imaṁ nissāya lokaṁ khāditunti
cintetvā taṁ dve rattavatthāni paridahāpetvā ādāya janapadaṁ
carantā manusse vadanti "eso vaṅgīso nāma brāhmaṇo
matamanussānaṁ sīsaṁ ākoṭetvā nibbattaṭṭhānaṁ jānāti, attano
ñātakānaṁ nibbattaṭṭhānaṁ pucchathāti. manussā yathābalaṁ dasapi
kahāpaṇe vīsaṁpi sataṁpi datvā ñātakānaṁ nibbattaṭṭhānaṁ pucchanti.
te anupubbena sāvatthiṁ patvā jetavanassa avidūre nivāsaṁ gaṇhiṁsu.
te bhuttapātarāsaṁ mahājanaṁ gandhamālādihatthaṁ dhammassavanāya gacchantaṁ
disvā "kahaṁ gacchathāti pucchitvā, "vihāraṁ dhammassavanāyāti vutte,
"tattha gantvā kiṁ karissatha? amhākaṁ vaṅgīsabrāhmaṇasadiso natthi,
matamanussānaṁ sīsaṁ ākoṭetvā nibbattaṭṭhānaṁ jānāti,
ñātakānaṁ nibbattaṭṭhānaṁ pucchathāti āhaṁsu. te "vaṅgīso
kiṁ jānāti, amhākaṁ satthārā sadiso natthīti vatvā, itarehipi
"vaṅgīsasadiso natthīti vutte, kathaṁ vaḍḍhetvā "ethadāni vo
vaṅgīsassa vā amhākaṁ vā satthu jānanabhāvaṁ jānissāmāti te

page number: 185

ādāya vihāraṁ agamaṁsu. satthā tesaṁ āgamanabhāvaṁ ñatvā "niraye
tiracchānayoniyaṁ manussaloke devaloketi catūsu ṭhānesu nibbattānaṁ
cattāri sīsāni khīṇāsavasīsañcāti pañca sīsāni āharāpetvā
paṭipāṭiyā ṭhapāpetvā āgatakāle vaṅgīsaṁ pucchi "tvaṁ kira sīsaṁ
ākoṭetvā matakānaṁ nibbattaṭṭhānaṁ jānāsīti. "āma jānāmīti.
"idaṁ kassa sīsanti. so taṁ ākoṭetvā "niraye nibbattassāti
āha. athassa satthā "sādhūti sādhukāraṁ datvā itarānipi tīṇi
sīsāni pucchitvā tena avirajjhitvā vuttavuttakkhaṇe tatheva
sādhukāraṁ datvā pañcamaṁ sīsaṁ dassetvā "idaṁ kassāti pucchi.
so taṁ ākoṭetvā nibbattaṭṭhānaṁ na jānāti. atha naṁ satthā
"kiṁ vaṅgīsa na jānāsīti vatvā, "āma na jānāmīti vutte,
"ahaṁ jānāmīti āha. "kena jānāsīti. "mantabalena jānāmīti. 1-
atha naṁ vaṅgīso yāci "detha me imaṁ mantanti. "na sakkā
apabbajitassa dātunti. so "imasmiṁ mante gahite, sakalajambudīpe
ahaṁ jeṭṭhako bhavissāmīti cintetvā te brāhmaṇe "tumhe
tattheva katipāhaṁ vasatha, ahaṁ pabbajissāmīti uyyojetvā satthu
santike pabbajitvā laddhūpasampado vaṅgīsatthero nāma ahosi.
athassa satthā dvattiṁsākārakammaṭṭhānaṁ datvā "mantassa parikammaṁ
sajjhāyāhīti āha. so taṁ sajjhāyanto antarantarā brāhmaṇehi
"gahito te mantoti pucchiyamāno "āgametha tāva, gaṇhāmīti

footnote: 1. sī. ma. yu. "kena....jānāmīti iti natthi.

page number: 186

vatvā katipāhasseva arahattaṁ patvā puna brāhmaṇehi puṭṭho
"abhabbodānāhaṁ āvuso gantunti āha. taṁ sutvā bhikkhū "ayaṁ
bhante abhūtena aññaṁ byākarotīti satthu ārocesuṁ. satthā
"mā bhikkhave evaṁ avacuttha, idāni bhikkhave mama putto
cutipaṭisandhikusalo jātoti vatvā imā gāthā abhāsi
"cutiṁ yo vedi sattānaṁ upapattiñca sabbaso,
asattaṁ sugataṁ buddhaṁ tamahaṁ brūmi brāhmaṇaṁ.
yassa gatiṁ na jānanti devā gandhabbamānusā,
khīṇāsavaṁ arahantaṁ tamahaṁ brūmi brāhmaṇanti.
tattha "yo vedīti: yo sattānaṁ sabbākārena cutiñca
paṭisandhiñca pākaṭaṁ katvā jānāti, tamahaṁ alaggatāya asattaṁ
paṭipattiyā suṭṭhugatattā sugataṁ catunnaṁ saccānaṁ buddhatāya buddhaṁ
brāhmaṇaṁ vadāmīti attho.
yassāti: yassete devādayo gatiṁ na jānanti, tamahaṁ āsavānaṁ
khīṇatāya khīṇāsavaṁ kilesehi ārakattā arahantaṁ brāhmaṇaṁ vadāmīti
attho.
desanāvasāne bahū sotāpattiphalādīni pāpuṇiṁsūti.
vaṅgīsattheravatthu.
----------

page number: 187

37. dhammadinnātherīvatthu. (300)
"yassa pure cāti imaṁ dhammadesanaṁ satthā veḷuvane
viharanto dhammadinnaṁ bhikkhuniṁ ārabbha kathesi.
ekadivasaṁ hi tassā gihikāle sāmiko visākho upāsako
satthu santike dhammaṁ sutvā anāgāmiphalaṁ patvā cintesi "mayā
sabbaṁ sāpateyyaṁ dhammadinnaṁ paṭicchāpetuṁ vaṭṭatīti. so tato
pubbe āgacchanto dhammadinnaṁ vātapānena olokentiṁ disvā
sitaṁ karoti. taṁdivasaṁ pana vātapāne ṭhitaṁ anolokentova
agamāsi. sā "kiṁ nukho idanti cintetvā "hotu, bhojanakāle
jānissāmīti bhojanavelāya bhattaṁ upanāmesi. so aññesu divasesu
"ehi, ekato bhuñjāmāti vadati. taṁdivasaṁ pana tuṇhībhūtova
bhuñji. sā "kenacideva kāraṇena kupito bhavissatīti cintesi.
atha naṁ visākho sukhanisinnavelāya taṁ pakkositvā "dhammadinne
imasmiṁ gehe sabbaṁ sāpateyyaṁ paṭicchāhīti āha. sā "kuddhā
nāma sāpateyyaṁ na paṭicchāpenti, kinnu kho etanti cintetvā
"tumhe pana sāmīti āha. "ahaṁ ito paṭṭhāya na kiñci
vicāressāmīti. "tumhehi chaḍḍitaṁ kheḷaṁ ko paṭicchissati, evaṁ sante,
mama pabbajjaṁ anujānāthāti. so "sādhu bhaddeti sampaṭicchitvā
mahantena sakkārena taṁ bhikkhunīupassayaṁ netvā pabbājesi. sā
laddhūpasampadā dhammadinnātherī nāma ahosi. sā vivekakāmatāya

page number: 188

bhikkhunīhi saddhiṁ janapadaṁ gantvā tattha viharantī na cirasseva saha
paṭisambhidāhi arahattaṁ patvā "idāni maṁ nissāya ñātijanā
puññāni karissantīti punadeva rājagahaṁ paccāgañchi. upāsako tassā
āgatabhāvaṁ sutvā "kena nu kho kāraṇena āgatāti bhikkhunīupassayaṁ
gantvā theriṁ [1]- vanditvā ekamantaṁ nisinno "ukkaṇṭhitā nu
khosi ayyeti vattuṁ appaṭirūpaṁ, pañhamekaṁ naṁ pucchissāmīti
cintetvā sotāpattimagge pañhaṁ pucchi. sā taṁ vissajjesi.
upāsako teneva upāyena sesamaggesupi pañhaṁ pucchitvā,
atikkamma pañhassa puṭṭhakāle tāya "accasarā kho āvuso 2-
visākhāti vatvā "ākaṅkhamāno satthāraṁ upasaṅkamitvā imaṁ
pañhaṁ puccheyyāsīti vutte, theriṁ vanditvā uṭṭhāyāsanā satthu
santikaṁ gantvā taṁ kathāsallāpaṁ sabbaṁ bhagavato ārocesi. satthā
"sukathitaṁ mama dhītāya dhammadinnāya, ahañcetaṁ pañhaṁ vissajjento
evameva vissajjeyyanti vatvā dhammaṁ desento imaṁ gāthamāha
"yassa pure ca pacchā ca majjhe ca natthi kiñcanaṁ
akiñcanaṁ anādānaṁ tamahaṁ brūmi brāhmaṇanti.
tattha "pureti: atītesu khandhesu.
pacchāti: anāgatesu khandhesu.
majjheti: paccuppannesu khandhesu.

footnote: 1. etthantare "disvāti atthi. 2. ma. acchariyaṁ āvuso.

page number: 189

natthi kiñcananti: yassa tesu tīsu ṭhānesu taṇhāgāhasaṅkhātaṁ
kiñcanaṁ natthi, tamahaṁ rāgakiñcanādīhi akiñcanaṁ kassaci gahaṇassa
abhāvena anādānaṁ brāhmaṇaṁ vadāmīti attho.
desanāvasāne bahū sotāpattiphalādīni pāpuṇiṁsūti.
dhammadinnātherīvatthu.
----------
38. aṅgulimālattheravatthu. (301)
"usabhanti imaṁ dhammadesanaṁ satthā jetavane viharanto
aṅgulimālattheraṁ ārabbha kathesi.
vatthu "na ve kadariyā devalokaṁ vajantīti gāthāvaṇṇanāyaṁ
vuttameva. vuttañhi tattha "bhikkhū aṅgulimālaṁ pucchiṁsu "kiṁ nu kho
āvuso duṭṭhahatthiṁ chattaṁ dhāretvā ṭhitaṁ disvā na bhāyasīti.
"na bhāyāmi āvusoti. te satthāraṁ āhaṁsu "aṅgulimālo bhante
abhūtena aññaṁ byākarotīti. satthā "na bhikkhave mama putto
aṅgulimālo bhāyati, khīṇāsavausabhānañhi antare jeṭṭhakausabhā
mama puttasadisā bhikkhū na bhāyantīti vatvā brāhmaṇavagge imaṁ
gāthamāha
"usabhaṁ pavaraṁ vīraṁ mahesī vijitāvinaṁ
anejaṁ nahātakaṁ buddhaṁ tamahaṁ brūmi brāhmaṇanti.

page number: 190

tassattho: acchambhitatthena usabhasadisatāya usabhaṁ uttamatthena
pavaraṁ viriyasampattiyā vīraṁ mahantānaṁ sīlakkhandhādīnaṁ esitattā
mahesiṁ tiṇṇaṁ mārānaṁ vijitattā vijitāvinaṁ nahātakkilesatāya
nahātakaṁ catusaccabuddhatāya buddhaṁ taṁ evarūpaṁ ahaṁ brāhmaṇaṁ
vadāmīti.
desanāvasāne bahū sotāpattiphalādīni pāpuṇiṁsūti.
aṅgulimālattheravatthu.
----------
39. devahitabrāhmaṇavatthu. (302)
"pubbenivāsanti imaṁ dhammadesanaṁ satthā jetavane virahanto
devahitabrāhmaṇassa pañhaṁ ārabbha kathesi.
ekasmiṁ hi samaye bhagavā vātehi ābādhiko hutvā
upavānattheraṁ uṇhodakatthāya devahitabrāhmaṇassa santikaṁ pahiṇi.
so gantvā satthu ābādhikabhāvaṁ ācikkhitvā uṇhodakaṁ yāci.
taṁ sutvā brāhmaṇo tuṭṭhamānaso hutvā "lābhā vata me,
yaṁ mama santikaṁ sammāsambuddho uṇhodakassatthāya pahiṇīti
uṇhodakassa kājaṁ purisena gāhāpetvā phāṇitassa ca puṭaṁ
upavānattherassa pādāsi. thero taṁ gāhāpetvā vihāraṁ gantvā

page number: 191

satthāraṁ uṇhodakena nahāpetvā uṇhodakena phāṇitaṁ āloḷetvā
bhagavato pādāsi. tassa taṁ khaṇaṁyeva so ābādho paṭipassambhi
brāhmaṇo cintesi "kassa nu kho deyyadhammo dinno mahapphalo
hoti, satthāraṁ pucchissāmīti. so satthu santikaṁ gantvā tamatthaṁ
pucchanto imaṁ gāthamāha
"kattha dajjā deyyadhammaṁ, kattha dinnaṁ mahapphalaṁ,
kathaṁ hi yajamānassa kathaṁ ijjhanti dakkhiṇāti.
athassa satthā "evarūpassa brāhmaṇassa dinnaṁ mahapphalaṁ
hotīti vatvā brāhmaṇaṁ pakāsento imaṁ gāthamāha
"pubbenivāsaṁ yo vedi saggāpāyañca passati
atho jātikkhayaṁ patto abhiññā vosito muni,
sabbavositavosānaṁ tamahaṁ brūmi brāhmaṇanti.
tassattho: yo pubbenivāsaṁ pākaṭaṁ katvā jānāti chabbīsati-
devalokabhedaṁ saggañca catubbidhaṁ apāyañca dibbacakkhunā passati
atho jātikkhayasaṅkhātaṁ arahattaṁ patto abhiññeyyaṁ dhammaṁ
abhijānitvā pariññeyyaṁ parijānitvā pahātabbaṁ pahāya sacchikātabbaṁ
sacchikatvā vosito nibbānaṁ patto vusitavosānaṁ vā patto
āsavakkhayappaññāya monabhāvaṁ pattattā muni, tamahaṁ sabbesaṁ
kilesānaṁ vosānaṁ arahattamaggaññāṇaṁ brahmacariyavāsaṁ vutthabhāvena
sabbavositavosānaṁ brāhmaṇaṁ vadāmīti.

page number: 192

desanāvasāne bahū sotāpattiphalādīni pāpuṇiṁsu, brāhmaṇopi
pasannamānaso saraṇesu patiṭṭhāya upāsakattaṁ pavedesīti.
devahitabrāhmaṇavatthu.
brāhmaṇavaggavaṇṇanā niṭṭhitā.
chabbīsatimo vaggo.
----------

page number: 193

ettāvatā "sabbapaṭhame yamakavagge cuddasa vatthūni, appamādavagge
nava, cittavagge nava, pupphavagge dvādasa 1-, bālavagge paṇṇarasa 2-,
paṇḍitavagge ekādasa, arahantavagge dasa, sahassavagge cuddasa,
pāpavagge dvādasa, daṇḍavagge ekādasa, jarāvagge nava,
attavagge dasa, lokavagge ekādasa, buddhavagge nava,
sukhavagge aṭṭha, piyavagge nava, kodhavagge aṭṭha, malavagge
dvādasa, dhammaṭṭhavagge dasa, maggavagge dasa, pakiṇṇakavagge
nava, nirayavagge nava, nāgavagge aṭṭha, taṇhāvagge dvādasa,
bhikkhuvagge dvādasa, brāhmaṇavagge ekūnacattālīsāti ekenūnāni
tīṇi vatthusatāni 3- pakāsetvā nātisaṅkhepanātivitthāravasena
uparacitā dvāsattatibhāṇavārappamāṇā dhammapadassa aṭṭhakathā
niṭṭhitā 4-.
pattaṁ dhammapadaṁ yena dhammarājenanuttaraṁ,
gāthā dhammapade tena bhāsitā yā mahesinā
satevīsā catussatā catussaccavibhāvinā
satattayamhi vatthūnaṁ ekenūne samuṭṭhitā,
vihāre adhirājena kāritamhi kataññunā
pāsāde sirikūṭassa rañño viharatā mayā

footnote: 1. sī. yu. ekādasa. 2. sī. yu. cuddasa. tesu potthakesu pana vatthūni kamena
footnote: dvādaseva ceva paṇṇaraseva ca honti. 3. imāni sakalīyamānāni ekādhikāni tīṇi
footnote: satāni honti. 4. buddhavagge navāti pakkhipitvā kate, imāni sakalīyamānāni

dvādhikāni tīṇi vatathusatāni honti.

page number: 194

atthabyañjanasampannaṁ atthāya ca hitāya ca
lokassa lokanāthassa saddhammaṭṭhitikāmatā
tāsaṁ aṭṭhakathaṁ etaṁ karontena sunimmalaṁ
dvāsattatippamāṇāya bhāṇavārehi pāliyā
yaṁ pattaṁ kusalaṁ, tena kusalā sabbapāṇinaṁ
sabbe ijjhantu saṅkappā phalantā madhuraṁ phalanti.
paramavisuddhasaddhābuddhiviriyapaṭimaṇḍitena sīlācārajjavamaddavā-
diguṇasamudayasamuditena sakasamayasamayantaragahanajjhogāhanasamatthena
paññāveyyattisamannāgatena tepiṭakapariyattippabhede sāṭṭhakathe
satthusāsane appaṭihataññāṇappaveditena 1- mahāveyyākaraṇena
karaṇasampattijanitasukhaviniggatamadhurodāravacanalāvaṇṇayuttena yutta-
muttavādinā vādivarena mahākavinā chaḷabhiññāpaṭisambhidādippabheda-
guṇappaṭimaṇḍite uttarimanussadhamme appaṭihatabuddhīnaṁ theravaṁsappadīpānaṁ
therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā
buddhaghosoti garūhi gahitanāmadheyyena therena katāyaṁ dhammapadassa
atthavaṇṇanā.
------------

footnote: 1. sī. ma. yu. appaṭihataññāṇappabhāvena.


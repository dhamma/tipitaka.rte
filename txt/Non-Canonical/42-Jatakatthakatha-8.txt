
page number: 001

paññāsanipātavaṇṇanā
----------
naḷinikājātakaṁ
uddayhate janapadoti idaṁ satthā jetavane viharanto
purāṇadutiyikāpalobhanaṁ ārabbha kathesi.
kathento ca taṁ bhikkhuṁ kena ukkaṇṭhāpitosīti pucchitvā
purāṇadutiyikāyāti vutte esā kho bhikkhu tava anatthakārikā
pubbepi tvaṁ etaṁ nissāya jhānā parihāyitvā mahāvināsaṁ pattosīti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
udiccabrāhmaṇamahāsālakule nibbattitvā vayappatto uggahitasippo
isipabbajjaṁ pabbajitvā jhānābhiññā nibbattetvā himavantappadese
vāsaṁ kappesi. alambusājātake vuttanayeneva taṁ paṭicca ekā
migī gabbhaṁ paṭilabhitvā puttaṁ vijāyi. isisiṅgotvevassa nāmaṁ
ahosi. atha naṁ pitā vayappattaṁ pabbājetvā kasiṇaparikammaṁ
uggaṇhāpesi. so na cirasseva jhānābhiññā nibbattetvā
jhānasukhena kīḷi ghoratapo paramatapo paramābhijitindriyo ahosi.
tassa sīlatejena sakkassa bhavanaṁ kampi. sakko āvajjento
kāraṇaṁ ñatvā upāyenassa sīlaṁ bhindissāmīti tīṇi saṁvaccharāni

page number: 002

sakalakāsikaraṭṭhe vuṭṭhiṁ nivāresi. raṭṭhaṁ aggidaḍḍhaṁ viya ahosi.
sasse asampajjamāne dubbhikkhapīḷitā manussā sannipatitvā rājaṅgaṇe
upakkosiṁsu. atha ne rājā vātapāne ṭhito kimetanti pucchi.
mahārāja tīṇi saṁvaccharāni devassa avassantassa sakalaraṭṭhaṁ uddayhati
manussā dukkhitā devaṁ vassāpehi devāti. rājā sīlaṁ samādayitvā
uposathaṁ upavasantopi vassaṁ vassāpetuṁ nāsakkhi. tasmiṁ kāle
sakko aḍḍharattikasamaye tassa sirigabbhaṁ pavisitvā ekobhāsaṁ katvā
vehāse aṭṭhāsi. rājā taṁ disvā kosi tvanti pucachi.
sakkohamasmīti. kenatthenāgatosīti. vassati te mahārāja raṭṭhe
devoti. na vassatīti. jānāsi panassa avassakāraṇanti. na
jānāmīti. mahārāja himavantappadese isisiṅgo nāma tāpaso
paṭivasati so ghoratapo paramābhijitindriyo so nivaddhaṁ deve
vassante kujṇitvā ākāsaṁ olokesi tasmā devo na vassatīti.
idānettha kiṁ kātabbanti. tassa tape bhinne devo vassissatīti.
ko panassa tapaṁ bhindituṁ samatthoti. dhītā pana te mahārāja
naḷinikā samatthā taṁ pakkosāpetvā asukaṭṭhānaṁ nāma gantvā
tāpasassa tapaṁ bhindāti pesehīti. evaṁ so rājānaṁ anusāsetvā
sakaṭaṭhānameva agamāsi. rājā punadivase amaccehi saddhiṁ mantetvā
dhītaraṁ pakkosāpetvā paṭhamaṁ gāthamāha
uddayhate janapado raṭṭhañcāpi vinassati
ehi naḷinike gaccha taṁ me brāhmaṇamānayāti.

page number: 003

tattha taṁ meti taṁ mama anatthakāriṁ brāhmaṇaṁ attano vasamānehi
kilesarativasenassa sīlaṁ bhindāti.
taṁ sutvā sā dutiyaṁ gāthamāha
nāhaṁ dukkhakkhamā rāja nāhaṁ addhānakovidā
kathaṁ ahaṁ gamissāmi vanaṁ kuñjarasevitanti.
tattha dukkhakkhamāti ahaṁ mahārāja dukkhassa khamā na homi
addhānaṁpi na jānāmi sāhaṁ kathaṁ gamissāmīti.
tato rājā dve gāthā abhāsi
phītaṁ janapadaṁ gantvā hatthinā ca rathena ca
dārusaṅghāṭayānena evaṁ gaccha naḷīnike.
hatthī assā rathā pattī gacchevādāya khattiye
taveva vaṇṇarūpena vasaṁ tamānayissasīti.
tattha dārusaṅghāṭayānenāti amma naḷinike na tvaṁ padasā
gamissasi phītaṁ pana subhikkhaṁ khemaṁ attano janapadaṁ hatthivāhanehi
rathavāhanehi gantvā tato paraṁpi ajjhokāse ca paṭicchannena veyhādinā
udakaṭṭhāne nāvāsaṅghāṭena dārusaṅghāṭayānena gaccha. vaṇṇarūpenāti
evaṁ akilamānā gantvā tava vaṇṇena ca rūpasampadāya ca taṁ
brāhmaṇaṁ attano vasaṁ ānayissasīti.
evaṁ so dhītarā saddhiṁ akathetabbaṁ raṭṭhaparipālanaṁ nissāya
kathesi. sāpi sādhūti sampaṭicchi. athassa sabbaṁ dātabbayuttakaṁ
datvā amaccehi saddhiṁ uyyojesi. amaccā taṁ ādāya paccantaṁ

page number: 004

patvā tattha khandhāvāraṁ nivāsāpetvā rājadhītaraṁ ukkhipāpetvā
vanacarakadesitena maggena himavantaṁ pavisitvā pubbaṇhasamaye tassa
assamapadassa samīpaṁ pāpuṇiṁsu.
tasmiṁ khaṇe bodhisatto puttaṁ assamapade nivattetvā sayaṁ
phalāphalatthāya araññaṁ paviṭaṭho hoti. vanacarakā sayaṁ assamapadaṁ
agantvā tassa pana vasanaṭṭhāne ṭhatvā naḷinikāya taṁ dassento
dve gāthā vadiṁsu
kadalidhajapaññāṇo ābhujiparivārito
eso padissati rammo isisiṅgassa assamo.
eso aggissa saṅkhāto eso dhūmo padissati
maññe no aggiṁ hāpeti isisiṅgo mahiddhikoti.
tattha kadalidhajapaññāṇoti kadalisaṅkhātā dhajā paññāṇaṁ assāti
kadalidhajapaññāṇo. ābhujiparivāritoti ābhujipattavanaparikkhitto.
saṅkhātoti eso aggi assa isisiṅgassa jhānena saṅkhāto paccakkhakato
jalati. maññe no agginti aggiṁ no hāpeti juhati paricaratīti
maññāmi.
amaccāpi bodhisattassa araññaṁ paviṭṭhavelāyamevavelāyameva assamaṁ
parivāretvā ārakkhaṁ ṭhapetvā rājadhītaraṁ isivesaṁ gāhāpetvā
suvaṇṇacīrake nivāsanapārupanaṁ katvā sabbālaṅkārehi alaṅkaritvā
tantubandhaṁ citrageṇḍukaṁ gāhāpetvā assamapadaṁ pesetvā sayaṁ bahi
rakkhantā aṭṭhaṁsu. sā tena geṇḍukena kīḷaṁ kīḷantī caṅkamanakoṭiyaṁ

page number: 005

otari. tasmiṁ khaṇe isisiṅgo paṇṇasāladvāre pāsāṇaphalake
nisinno hoti. so taṁ āgacchantaṁ disvā bhītatasito uṭṭhāya
paṇṇasālaṁ pavisitvā aṭṭhāsi. sāpissa paṇṇasāladvāraṁ gantvā
kīḷiyeva.
satthā tañca tato uttariṁ pakāsento tisso gāthā abhāsi
tañca disvāna āyantaṁ āmuttamaṇikuṇḍalaṁ
isisiṅgo pāvisi bhīto assamaṁ paṇṇachādanaṁ.
assamassa ca sā dvāre geṇḍukenassa kīḷati
vidaṁsayantī aṅgāni guyhaṁ pakāsitāni ca.
tañca disvāna kīḷantiṁ paṇṇasālagato jaṭī
assamā nikkhamitvāna idaṁ vacanamabravīti.
tattha geṇḍukenassāti assa isisiṅgassa assamadvāre geṇḍukena
kīḷati. vidaṁsayantīti dassentī. guyhaṁ pakāsitāni cāti guyhañca
rahassaṅgañca pakāsitāni ca pākaṭāni mukhahatthādīni. abravīti so
kira paṇṇasālāya ṭhatvā cintesi sacāyaṁ yakkho bhaveyya
paṇṇasālaṁ pavisitvā mama maṁsaṁ murumurāpetvā khādeyya nāyaṁ
yakkho tāpaso bhavissatīti.
tasmā nikkhamitvā idaṁ kira āha
ambho ko nāma so rukkho yassa tevaṁ gataṁ phalaṁ
dūrepi khittaṁ pacceti na taṁ ohāya gacchatīti.
tattha yassa tevaṁ gatanti yassa tava rukkhassa evaṁ gataṁ

page number: 006

manoramaṁ phalaṁ ko nāmeso rukkhoti citrageṇḍukassa adiṭṭhapubbattā
rukkhaphalena tena bhavitabbanti maññamāno evaṁ pucachi.
athassa sā ācikkhantī gāthamāha
assamassa mamaṁ brahme samīpe gandhamādane
pabbate tādisā rukkhā yassa tevaṁ gataṁ phalaṁ
dūrepi khittaṁ pacceti na maṁ ohāya gacchatīti.
tattha samīpe gandhamādaneti gandhamādanapabbate mama assamassa samīpe.
yassa tevaṁ gatanti yassa evaṁ gataṁ. takāro byañjanasandhikaroti.
iti sā musāvādaṁ abhāsi.
itaropi saddahitvā tāpaso esoti saññāya paṭisanthāraṁ
karonto gāthamāha
etu bhavaṁ assamimaṁ adetu
pajjañca bhakkhañca paṭiccha dammi
idamāsanaṁ atrabhavaṁ nisīdatu
ito bhavaṁ mūlaphalāni khādatūti.
tattha assamimanti assamaṁ imaṁ bhavaṁ pavisatu. adetūti
yathāsannihitaṁ āhāraṁ paribhuñjatu. pajjanti pādabbhañjanaṁ.
bhakkhanti madhuraphalāphalaṁ. paṭicchāti paṭiggaṇha. idamāsananti
paviṭṭhakāle evamāha.
kinte idanti tassā paṇṇasālaṁ pavisitvā kaṭṭhatthare
nisīdantiyā suvaṇṇacīrake dvidhā kate sarīraṁ appaṭicchannaṁ ahosi.

page number: 007

tāpaso mātugāmasarīrassa adiṭṭhapubbattā taṁ disvāna vaṇo
esoti saññāya evamāha
kinte idaṁ tava ūrūnamantaraṁ
supicchitaṁ kaṇharivappakāsati
akkhāhi me pucchito etamatthaṁ
kose nu te uttamaṅgaṁ paviṭṭhanti.
tattha supicchitanti dvinnaṁ ūrūnaṁ samāgamanakāle suphusitaṁ
sippipūṭamukhasaṇṭhānaṁ subhalakkhaṇena hi asamannāgatāya taṁ ṭhānaṁ
āvāṭadhātukaṁ hoti samannāgatāya abbhunnataṁ sippipūṭamukhasaṇṭhānaṁ.
kaṇharivappakāsatīti ubhosu passesu kāḷakaṁ viya khāyati. kose
nu te uttamaṅgaṁ paviṭṭhanti tava uttamaṅgaṁ liṅgasaṇṭhānaṁ na paññāyati
kinnu taṁ tava sarīrasaṅkhāte kose paviṭṭhanti pucchati.
atha naṁ sā vañcayantī gāthādvayamāha
ahaṁ vane mūlaphalesanaṁ caraṁ
asādayiṁ acchaṁ sughorarūpaṁ
so maṁ patitvā sahasajjhappatto
panujja maṁ abbahi uttamaṅgaṁ.
svāyaṁ vaṇo khajjati kaṇḍuvāyati
sabbañca kālaṁ na labhāmi sātaṁ
paho bhavaṁ kaṇḍumimaṁ vinetuṁ
kurutaṁ bhavaṁ yācito brāhmaṇatthanti.

page number: 008

tattha asādayinti ghaṭṭesiṁ āgacchantaṁ disvā leḍḍunā
paharinti attho. patitvāti upadhāvitvā. sahasajjhappattoti maṁ
sahasā ajjhappatto sampatto. panujjāti atha maṁ pātetvā.
abbahīti mukhena mama uttamaṅgaṁ luñcitvā pakkāmi tato paṭṭhāya
imasmiṁyeva ṭhāne vaṇo jātoti. svāyanti so ayaṁ tato
paṭṭhāya mayhaṁ vaṇo khajjati ceva kaṇḍuñca karoti tappaccayā
khohaṁ sabbakālaṁ kāyikacetasikasukhaṁ na labhāmi. pahoti samattho.
brāhmaṇatthanti bhavaṁ mayā yācito imaṁ brāhmaṇassa atthaṁ karotu
idaṁ me dukkhaṁ mābhavissa harāhīti vadati.
so tassā musāvādaṁ sabhāvoti saddahitvā sace te
evaṁ sukhaṁ hoti karissāmīti taṁ padesaṁ oloketvā anantaraṁ gāthamāha
gambhīrarūpo te vaṇo salohito
apūtiko pakkagandho mahāpica
karomi te kiñci kasāyayogaṁ
yathā bhavaṁ paramasukhī bhaveyyāti.
tattha salohitoti rattobhāso. apūtikoti pūtimaṁsarahito.
pakkagandhoti thokaṁ duggandho. kasāyayoganti ahaṁ keci rukkhakasāye
gahetvā tava etaṁ kasāyayogaṁ karissāmīti.
tato naḷinikā gāthamāha
na mantayogā na kasāyayogā
na osadhā brahmacārī kamanti

page number: 009

yaṁ te mudu tena vinehi kaṇḍuṁ
yathā ahaṁ paramasukhī bhaveyyanti.
tattha kamantīti bho brahamacārī imasmiṁ mama vaṇe neva
mantayogā na kasāyayogā na pupphaphalādīni osadhāni kamanti
anekavāraṁ katehi tehi etassa phāsukabhāvo na bhūtapubbo yaṁ
pana te etaṁ mudu aṅgajātaṁ tena ghaṭṭiyamānasseva tassa kaṇḍuṁ
na hoti tasmā tena vinehi kaṇḍunti.
so saccaṁ esa bhaṇatīti sallakkhetvā methunasaṁsaggena sīlaṁ
bhijjati jhānaṁ parihāyīti ajānanto mātugāmassa adiṭṭhapubbattā
methunadhammassa ajānanabhāvena bhesajjanti vadantiyā tāya methunadhammaṁ
paṭisevi tāvadevassa sīlaṁ bhijjati jhānaṁ parihāyi. so dve
tayo vāre saṁsaggaṁ katvā kilanto hutvā nikkhamitvā saraṁ oruyha
nahātvā paṭipassaddhadaratho āgantvā paṇṇasālāya nisīditvā
punapi taṁ tāpasoti maññamāno vasanaṭṭhānaṁ pucchanto gāthamāha
ito nu bhoto katamena assamo
kacci bhavaṁ abhiramasi araññe
kacci nu te mūlaphalaṁ pahūtaṁ
kacci bhavantaṁ na vihiṁsanti bāḷāti.
tattha katamenāti ito katamena disābhāgena bhoto assamo.
bhavanti ālapanametaṁ.

page number: 010

tato naḷinikā catasso gāthā abhāsi
ito ujuṁ uttarāyaṁ disāyaṁ
khemā nadī himavantā pabhāti
tassā tīre assamo mayhaṁ rammo
aho bhavaṁ assamaṁ mayha passe.
ambā ca sālā tiṇḍukā ca jambuyo
uddālakā ca pāṭaliyo suphullā
samantato kiṁpurisābhigītaṁ
aho bhavaṁ assamaṁ mayha passe.
tālā ca mūlā ca phalā ca mettha
vaṇṇena gandhena upetarūpaṁ
taṁ bhūmibhāgehi upetarūpaṁ
aho bhavaṁ assamaṁ mayha passe.
phalā ca mūlā ca pahūtamettha
vaṇṇena gandhena rasenupetā
āyanti ca luddakā taṁ padesaṁ
mā me tato mūlaphalaṁ aharayunti.
tattha uttarāyanti uttarāya. khemāti evaṁnāmikā nadī.
himavantā pabhātīti himavantato pavattati. ahoti patthanatthe
nipāto. uddālakāti vātaghātakā. kiṁpurisābhigītanti samantato
parivāretvā madhurasaddena gāyantehi kiṁpurisehi abhigītaṁ. tālā ca

page number: 011

mūlā ca phalā ca metthāti ettha mama assame pāsādikā
tālarukkhā ca tesaññeva vaṇṇagandhādisampannā sakaṇḍasaṅkhātā
mūlā ca phalā ca. pahūtametthāti nānārukkhaphalā ca rukkhavallimūlā
ca pahūtā ettha. mā me tatoti taṁ mama assamapadaṁ sambahulā
luddakā āgacchanti mayā cettha āharitvā ṭhapitaṁ bahu madhurarasaṁ
mūlaphalaṁ atathi te mayi cirāyante mūlaphalaṁ hareyyuṁ te tato
mama mūlaphalaṁ māhariṁsu tasmā sacepi mayā saddhiṁ āgantukāmo
ehi no ce ahaṁ gamissāmīti āha.
taṁ sutvā tāpaso yāva pitu āgamanā adhivāsāpetuṁ gāthamāha
pitā mama mūlaphalesanaṁ gato
idāni āgacchati sāyakāle
ubhova gacchāmase assamantaṁ
yāva pitā mūlaphalato etūti.
tattha ubhova gacchāmaseti mama pitu ārocetvā ubhova
gamissāma.
tato sā cintesi ayaṁ tāva araññeva vaḍḍhitabhāvena
mama itthībhāvaṁ na jānāti pitā panassa maṁ disvāva jānitvā
tvaṁ idha kiṁ karosīti kājakoṭiyā paharitvā sīsaṁpi me bhindeyya
tasmiṁ anāgateyeva mayā gantuṁ vaṭṭati āgamanakammaṁpi me
niṭṭhitanti. sā tassa āgamanūpāyaṁ ācikkhantī itaraṁ gāthamāha

page number: 012

aññe bahū isayo sādhurūpā
rājīsayo anumagge vasanti
teyeva pucchesi mamassamantaṁ
te taṁ nayissanti mama sakāseti.
tattha rājīsayoti samma mayā na sakkā cirāyituṁ aññe
pana sādhusabhāvā brāhmaṇīsayo ca rājīsayo ca anumagge mama
assamassa maggapasse vasanti ahaṁ tesaṁ ācikkhitvā gamissāmi
tvaṁ te puccheyyāsi te taṁ mama santikaṁ nayissantīti.
evaṁ sā attano palāyanūpāyaṁ katvā paṇṇasālato nikkhamitvā
taṁ olokentameva tvaṁ nivattāti vatvā āgamanamaggeneva amaccānaṁ
santikaṁ agamāsi. te taṁ gahetvā khandhāvāraṁ gantvā anupubbena
bārāṇasiṁ pāpuṇiṁsu. sakkopi taṁ divasameva tussitvā sakalaraṭṭhe devaṁ
vassāpesi. tato subhikkhaṁ janapadaṁ ahosi. isisiṅgatāpasassapi
tāya pakkantamattāya eva kāye dāho uppajji. so kampento
paṇṇasālaṁ pavisitvā vākacīraṁ pārupitvā socanto nipajji.
bodhisatto sāyaṁ āgantvā puttaṁ apassanto kahaṁ nukho
gatoti kājaṁ otāretvā paṇṇasālaṁ pavisitvā taṁ nipannakaṁ disvā
tāta kiṁ karosīti piṭṭhiṁ parimajjanto tisso gāthā abhāsi
na te kaṭṭhāni bhinnāni na te udakamāgataṁ
aggipi te na hāsito kinnu mandova jhāyasi.

page number: 013

bhinnāni kaṭṭhāni huto ca aggi
tapanīpi te samitā brahmacārī
pīṭhañca mayhaṁ udakañca hoti
ramasi tuvaṁ brahmabhūto puratthā.
abhinnakaṭṭhosi anābhatodako
ahāsitaggīsi asiddhabhojano
na me tuvaṁ ālapasi mamajja
naṭṭhaṁ nu kiṁ cetasikañca dukkhanti.
tattha bhinnānīti araññato uddhaṭāni. na hāsitoti na jalito.
bhinnānīti pubbe tayā mamāgamanavelāya kaṭṭhāni uddhaṭāneva
honti. huto ca aggīti aggi ca hutova hoti. tapanīti
visibbanāggisaṅkhātā aggitapanīpi te samitāva sayameva saṁvidahitāva
hoti. pīṭhanti mama vasanatthāya pīṭhañca paññattameva hoti.
udakañcāti pādadhovanaudakampi upaṭṭhāpitameva hoti. brahmabhūtoti
tvaṁpi ito puratthā seṭṭhabhūto imasmiṁ assame abhiramasi.
abhinnakaṭṭhosīti sodāni ajja anuddhaṭakaṭṭho. asiddhabhojanoti
na te kiñci amhākaṁ kandamūlaṁ vā paṇṇaṁ vā seditaṁ.
mamajjāti mamaṁ putta ajja na meva tuvaṁ ālapasi. naṭṭhaṁ nu
kinti kiṁ nu te naṭṭhaṁ vā kiṁ vā cetasikadukkhaṁ akkhāhi me
nipannakāraṇanti pucchati.
so pitu vacanaṁ sutvā taṁ kāraṇaṁ kathento āha

page number: 014

idhāgamā jaṭilo brahmacārī
sudassaneyyo sutanū vineti
nevātidīgho api nātirasso
sukaṇhakaṇhacchadanehi bhoto.
amassujāto apurāṇavaṇṇī
ādhārarūpañca panassa kaṇṭhe
dvepassa gaṇḍā ure sujātā
suvaṇṇapiṇḍasannibhā pabhassarā.
mukhañca tassa bhusadassaneyyaṁ
kaṇṇesu lambanti ca kuñcitaggā
te jotare carato māṇavassa
suttañca yaṁ saṁyamānaṁ jaṭānaṁ.
aññā ca tassa saṁyamāni catasso
nīlā pītā lohitakā ca setā
tā saṁsare carato māṇavassa
tiriṭisaṅghāriva pāvusamhi.
na mekhalaṁ muñjamayaṁ ṭhapeti
na santhare no pana pabbajassa
tā jotare jaṅghanantare visattā
sateritā vijjurivantalikkhe.

page number: 015

akhilakāni ca avaṇṭakāni
heṭṭhā nabhyā kaṭisamohitāni
aghaṭṭitā niccakīḷaṁ karonti
hantāta kiṁ rukkhaphalāni tāni.
jaṭā ca tassa bhusadassaneyyā
parosataṁ vellitaggā sugandhā
dvedhāsiro sādhuvibhattarūpo
aho nukho mayha tathā jaṭāssu.
yathā ca so pakirati tā jaṭāyo
vaṇṇena gandhena upetarūpā
nīluppalaṁ vātasameritaṁva
tatheva pavāyati panassamo ayaṁ.
vaṇṇo ca tassa bhusadassaneyyo
netādiso yādiso mayha kāyo
so vāyati erito mālutena
vanaṁ yathā aggagimhe suphullaṁ.
nihanti so rukkhaphalaṁ paṭhabyā
sucittarūpaṁ ruciraṁ dassaneyyaṁ
khittañca tassa punareti hatthaṁ
hantāta kiṁ rukkhaphalaṁ nukho taṁ.

page number: 016

dantā ca tassa bhusadassaneyyā
suddhā samā saṅkhavarūpapannā
mano pasādenti vivariyamānā
na nūna so sākamakhādi tehi.
akakkasaṁ agaḷitaṁ mahuṁ muduṁ
ujuṁ anuddhataṁ acapalamassa bhāsitaṁ
rudaṁ manuññaṁ karavīkasussaraṁ
hadayaṅgamaṁ rañjayateva me mano.
bindussaro nātivissaṭṭhavākyo
na nūna sajjhāyamatippayutto
icchāmi kho taṁ punareva daṭṭhuṁ
mittañhi me māṇavāhu puratthā.
susandhi sabbattha vimaṭṭhimaṁ vaṇaṁ
puthu sujātaṁ kharapattasannibhaṁ
teneva maṁ uttariyāna māṇavo
vivariya ūruṁ jaṅghanena pīḷayi.
tapanti ābhanti virocare ca
sateritā vijjurivantalikkhe
bāhā mudū añjanalomasadisā
vicitravaṭṭaṅgulikassa sobhare.

page number: 017

akakkasaṅgo na ca dīghalomo
nakhassa dīghā avilohitaggā
mudūhi bāhāhi palissajanto
kalyāṇarūpo ramayaṁ upaṭṭhahi.
dumassa tūlūpanibhā pabhassarā
suvaṇṇakambūtalavaṭṭasucchavī
hatthā mudū tehi maṁ saṁphusitvā
ito gato tena maṁ dahanti tāta.
na nūna so khārividhaṁ ahāsi
na nūna so kaṭṭhāni sayaṁ abhañji
na nūna so hanti dume kuṭhāriyā
napissa hatthesu khīḷāni atthi.
acchova kho tassa vaṇaṁ akāsi
so maṁ bravī sukhitaṁ maṁ karohi
sohaṁ sukhitaṁ akāsiṁ mamāsi sukhyaṁ
so ca maṁ bravī sukhitosmīti brahme.
ayañca te māluvapaṇṇasanthatā
vikiṇṇarūpāva mayā ca tena ca
kilantarūpā udake ramitvā
punappunaṁ paṇṇakuṭiṁ vajāma.

page number: 018

na majja mantā paṭibhanti tāta
na aggihuttaṁ napi yañña tatra
na cāpi te mūlaphalāni bhuñje
yāva na passāmi taṁ edisaṁ brahmacāriṁ.
addhā pajānāsi tuvaṁpi tāta
yassaṁ disaṁ so vasate brahmacārī
taṁ maṁ disaṁ pāpaya tāta khippaṁ
mā te ahaṁ amariṁ assamamhi.
vicitraphalañhi vanaṁ sutaṁ mayā
dijābhighuṭṭhaṁ dijasaṅghasevitaṁ
taṁ maṁ venaṁ pāpaya tāta khippaṁ
purā te pāṇaṁ vijahāmi assameti.
tattha idhāgamāti tāta imaṁ assamapadaṁ āgato. sudassaneyyoti
suṭṭhu dassaneyyo. sutanūti suṭṭhu tanuko nātikīso nātithūlo.
vinetīti attano sarīrappabhāya assamapadaṁ ekobhāsaṁ viya vineti
pūreti. sukaṇhakaṇhacchadanehi bhototi tāta tassa bhoto sukaṇhehi
kaṇhacchadanehi bhamaravaṇṇehi kesehi sukaṇhaṁ sīsaṁ sumajjitamaṇimayaṁ
viya khāyati. amassujātoti na tāvassa massu jāyati taruṇoyeva.
apurāṇavaṇṇīti acirapabbajito. ādhārarūpañca panassa kaṇṭheti
kaṇṭhe ca panassa amhākaṁ bhikkhābhājanaṭhapanapattādhārasadisaṁ pilandhanaṁ
atthīti muttāhāraṁ sandhāya vadati. gaṇḍāti thane sandhāyāha.

page number: 019

ure sujātāti uramhi sujātā. uratotipi pāṭho. pabhassarāti
pabhāsampannā. pabhāsaretipi pāṭho. obhāsentīti attho.
bhusadassaneyyanti ativiya dassanīyaṁ. kuñcitaggāti sīhakuṇḍalaṁ
sandhāya vadati. suttañcāti yaṁ tassa jaṭāsu bandhanaṁ suttaṁ taṁpi jotati
pabhaṁ muñcati. saṁyamāni catassoti iminā maṇisuvaṇṇapavāḷarajaṭamayāni
cattāri pilandhanāni dasseti. tā saṁsareti tāni pilandhanāni
pāvusena vuṭṭhe deve tiriṭisaṅghā viya vicaranti. mekhalanti
mekhalaṁ. ayameva pāṭho. idaṁ nivatthakaṇca cīrakaṁ sandhāyāha.
na santhareti na vāke. idaṁ vuttaṁ hoti tāta yathā mayaṁ
tiṇamayaṁ vā vākamayaṁ vā cīrakaṁ dhārema na tathā so so pana
suvaṇṇacīrakaṁ dhāretīti. akhilakānīti apākāni nibbaṇāni.
kaṭisamohitānīti kaṭiyaṁ bandhāni. niccakīḷaṁ karontīti aghaṭṭitānipi
niccakāle kīḷāpenti. hantātāti ambho tāta. kiṁ rukkhaphalāni
tānīti tāni tassa māṇavassa suttāruḷhāni kaṭiyaṁ bandhāni
katararukkhaphalāni nāmāti maṇisaṅghāṭiṁ sandhāyāha. jaṭāti
jaṭāmaṇḍalākārena bandharatanamissakesavaṭṭiyo sandhāyāha.
vellitaggāti kuñcitaggā. dvedhāsiroti tassa sīsaṁ dvedhā katvā
bandhānaṁ jaṭānaṁ vasena suṭṭhu vibhattarūpaṁ. tathāti yathā tassa māṇavassa
jaṭā tathā tumhehi mama na bandhā aho vata mamapi tathā assūti patthento
āha. upetarūpāti upetasabhāvā. vātasameritaṁvāti yathā nāma
nīluppalaṁ vātena samīritaṁ tatheva ayaṁ imasmiṁ vanasaṇḍe assame

page number: 020

vāti. netādisoti tāta yādiso mama kāye paṅko na tādiso
tassa sarīre dassanīyo ceva sugandho ca. aggagimheti vassantasamaye.
nihantīti paharati. kiṁ rukkhaphalaṁ nukho tanti katararukkhassa nukho taṁ
phalaṁ. saṅkhavarūpapannāti sudhotasaṅkhapaṭibhāgā. na nūna so
sākamakhādīti nūna so māṇavo mayaṁ viya tehi dantehi rukkhapaṇṇāni
ceva mūlaphalāni ca na khādi. amhākaṁ hi tāni khādantānaṁ
supaṅkavaṇṇā dantāti dīpeti. akakkasanti tāta tassa bhāsitaṁ
apharusaṁ agaḷitaṁ punappunaṁ vadantassāpi sumadhuratāya mahuṁ muduṁ amussanatāya
ujuṁ avikkhittatāya anuddhataṁ patiṭṭhitatāya acapalaṁ. rudanti bhāsamāssa
sarasaṅkhātaṁ rudaṁpi manoharaṁ karavīkassa viya sussaraṁ sumadhuraṁ. rañjayatevāti
mama mano rañjayatiyeva. bindussaroti piṇḍitassaro. māṇavāhati
so hi māṇavo puratthā mama mittaṁ ahu. susandhi sabbattha
vimaṭṭhimaṁ vaṇanti tāta tassa māṇavassa ūrūnamantare ekaṁ vaṇaṁ
atthi taṁ susandhi suphusitaṁ sippipūṭamukhasadisaṁ sabbattha vimaṭṭhimaṁ
samantato maṭṭhaṁ. puthūti mahantaṁ. sujātanti susaṇṭhitaṁ.
kharapattasannibhanti padumamakulasannibhaṁ. uttariyānāti uttaritvā
avattharitvā. pīḷayīti pīḷeti. tapantīti tassa māṇavassa sarīrato
niccharantā suvaṇṇavaṇṇā raṁsiyo jalanti obhāsanti virocanti
ca. bāhāti bāhāpissa mudū. añjanalomasadisāti añjanalomasadisehi
lomehi samannāgatā. vicitravaṭṭaṅgulikassa sobhareti hatthāpissayeva
lakkhaṇavicitrāhi pavāḷaṅkurasadisāhi vaṭṭaṅgulīhi samannāgatā sobhanti.

page number: 021

akakkasaṅgoti kacchupīḷakādirahitaṅgapaccaṅgo. ramayaṁ upaṭṭhahīti maṁ
ramayanto upaṭṭhahi paricari. tūlūpanibhāti mudubhāvassa upamā.
suvaṇṇakambūtalavaṭṭasucchavīti suvaṇṇamayāadāsatalaṁ viya vaṭṭā ca
succhavī ca parimaṇḍalatalā ceva sundaracachavī cāti attho.
saṁphusitvāti suṭṭhu phusitvā attano hatthasamphassaṁ mama sarīre pharāpetvā.
ito gatoti mama olokentasseva ito gato. tena maṁ dahantīti
tena tassa hatthasamphassena idāneva maṁ dahanti. tathā hi tassa
gatassa gatakālato paṭṭhāya mama sarīre dāho uṭṭhito tenamhi
dommanassappatto nipannoti. khārividhanti tāta nūna so māṇavo
khāribhāvaṁ ukkhipitvā vicarati. khīḷānīti khīṇāni. ayameva vā
pāṭho. sukhyanti sukhaṁ. santhatāti santhāro. vikiṇṇarūpā
cāti tāta ayaṁ tava māluvapaṇṇasanthatā ajja mayā ca tena ca
aññamaññaṁ parāmasanāliṅganavasena saṁparivaṭṭantehi vikiṇṇā viya
ākulabyākulā jātā. punappunaṁ paṇṇakuṭiṁ vajāmāti tāta ahañca
so ca abhiramitvā kilantarūpā paṇṇasālato nikkhamitvā udakaṁ
pavisitvā ramitvā vigatadarathā punappunaṁ imameva kuṭiṁ pavisāmāti
vadati. mantāti ajja mama tassa gatassa kālato paṭṭhāya neva
mantā ca paṭibhanti na upaṭṭhahanti na ruccanti. na aggihuttaṁ napi yañña
tatrāti mahābrahmuno ārādhanatthāya kattabbahomavidhūmanādiyaññakiriyāpi
me na paṭibhāti na ruccati. na cāpi teti tayā
ābhatamalaphalānipi na bhuñjāmi. yassaṁ disanti yassā

page number: 022

disāya. vananti tassa māṇavassa assamaṁ parivāretvā ṭhitavanaṁ.
tasseva vilapantassa taṁ vilāpaṁ sutvā mahāsatto ekāya
itthiyā imassa sīlaṁ bhinnaṁ bhavissatīti ñatvā taṁ ovadanto cha
gāthā abhāsi
imasmā hi jotirase vanamhi
gandhabbadevaccharasaṅghasevite
isīnaṁ āvāse sanantanamhi
netādisaṁ aratiṁ pāpuṇetha.
bhavanti mittāni atho na honti
ñātīsu mittesu karonti pemaṁ
ayañca jammo kissa divā niviṭṭho
yo neva jānāti kutomhi āgato.
saṁvāsena hi mittāni sandhiyanti punappunaṁ
sveva mitto asaṅgantu asaṁvāsena jīrati.
sace tuvaṁ dakkhasi brahmacāriṁ
sace tuvaṁ sallapi brahmacārinā
sampannasassaṁva mahodakena
tapoguṇaṁ khippamimaṁ pahassasi.
punapi ce dakkhasi brahmacāriṁ
punapi ce sallapi brahmacārinā

page number: 023

sampannasassaṁva mahodakena
usmāgataṁ khippamimaṁ pahassasi.
bhūtāni hetāni caranti tāta
virūparūpena manussaloke
na tāni sevetha naro sapañño
āsajjanaṁ nassati brahmacārīti.
tattha imasmāti imasmiṁ. hīti nipātamattaṁ. jotiraseti
hūyamānassa jotino raṁsiobhāsite. sanantanamhīti purāṇake.
pāpuṇethāti pāpuṇeyya. idaṁ vuttaṁ hoti tāta evarūpe vane
vasanto yaṁ abhiratiṁ tvaṁ patto etādisaṁ na pāpuṇeyya paṇḍito
kulaputto pattuṁ nāharatīti attho. bhavantīti imaṁ gāthaṁ mahāsatto
antogatameva bhāsati. ayamettha adhippāyo loke sattānaṁ
mittāni nāma hontipi na hontipi tattha yesaṁ honti te
attano ñātīsu ca mittesu ca pemaṁ karonti. ayañca
jammoti migasiṅgo lāmako. kissa divā niviṭṭhoti kena nāma
kāraṇena tasmiṁ mātugāme mittasaññāya niviṭṭho so migiyā
kucchimhi nibbattetvā araññe vaḍḍhitattā. kutomhi āgatoti
attano āgataṭṭhānameva na jānāti pageva ñātimitteti.
punappunanti tāta mittā nāma punappunaṁ saṁvāsena sevanena saddhiṁ
sandhiyanti ghaṭiyanti. sveva mittoti so eva mitto asaṅgantu
asamāgacchantassa purisassa tena asamāgamasaṅkhātena asaṁvāsena jīrati

page number: 024

vinassati. saceti tasmā tāta sace tvaṁ punapi taṁ dakkhissasi
tena vā sallapissasi atha yathā nāma sunipphannaṁ sassaṁ mahoghena
hariyati evaṁ imaṁ attano tapoguṇaṁ pahassasi hāressasīti
attho. usmāgatanti samaṇatejaṁ. virūparūpenāti vividharūpena.
idaṁ vuttaṁ hoti tāta manussalokasmiṁ hi etāni yakkhinīsaṅkhātāni
bhūtāni vividharūpapaṭicchannena attano rūpena attano vasaṅgate khādituṁ
caranti tāni sapañño naro na sevetha tādisabhūtaṁ āsajjanaṁ
patvā nassasi brahmacārī diṭṭhosi tāya yakkhiniyā na khāditoti
evaṁ puttaṁ ovadi.
so pitu kathaṁ sutvā yakkhinī kira sāti bhīto cittaṁ nivattetvā
tāta eto na gamissāmi khamatha meti khamāpesi. sopi naṁ
samassāsetvā ehi tvaṁ māṇava mettaṁ bhāvehi karuṇaṁ muditaṁ
upekkhanti brahmavihārabhāvanaṁ ācikkhi. so tathā paṭipajjitvā
puna jhānābhiññā nibbattesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikakhu sotāpattiphale
patiṭṭhahi. tadā naḷinikā porāṇadutiyikā ahosi. isisiṅgo
ukkaṇṭhitabhikkhu. pitā pana ahamevāti.
naḷinikājātakaṁ niṭṭhitaṁ.
paṭhamaṁ.

page number: 025

ummādantījātakaṁ
nivesanaṁ kassa nudaṁ sunandāti idaṁ satthā jetavane viharanto
ukkaṇṭhitabhikkhuṁ ārabbha kathesi.
so kira ekadivasaṁ sāvatthiyaṁ piṇḍāya caranto ekaṁ alaṅkatapaṭiyattaṁ
uttamarūpadharaṁ itthiṁ oloketvā paṭibaddhacitto hutvā cittaṁ nivattetuṁ
asakkonto vihārameva āgantvā tato paṭṭhāya sallaviddho
viya rogāturo bhantamigapaṭibhāgo kīso dhamanisaṇṭhatagatto
upaṇḍūpaṇḍukajāto anabhirato ekiriyāpathepi cittassādaṁ alabhanto
ācariyūpajjhāyavattādīni pahāya uddesaparipucchākammaṭṭhānānuyogarahito
vihāsi. so sahāyakabhikkhūhi pubbe tvaṁ āvuso pasannindriyo
vippasannamukhavaṇṇo idāni no tathā kinnu kho kāraṇanti
puṭṭho āvuso anabhiratosmīti āha. atha naṁ te abhiramāvuso
buddhuppādo nāma dullabho tathā saddhammassavanaṁ manussapaṭilābho ca so
tvaṁ manussapaṭilābhaṁ labhitvā dukkhassantakiriyaṁ patthayamāno assumukhaṁ
ñātijanaṁ pahāya saddhāya pabbajitvā kiṁkāraṇā kilesavasaṁ yāsi kilesā
nāmete gaṇḍuppādakapāṇakaṁ upādāya sabbabālajanasādhāraṇā
rukkhaphalūpamā ye tesaṁ vatthubhūtā tepi appassādā
kāmā bahudukkhā bahūpāyāsā ādīnavo ettha bhiyyo

page number: 026

aṭṭhikaṅkhalūpamā kāmā maṁsapesūpamā kāmā tiṇukkūpamā kāmā
aṅgārakāsūpamā kāmā supinakūpamā kāmā yācitakūpamā kāmā
visarukkhaphalūpamā kāmā sattisūlūpamā kāmā sappasirūpamā kāmā tvaṁ
nāma evarūpe sāsane pabbajitvā evaṁ anatthakārakānaṁ kilesānaṁ
vasaṁ gatosīti ovaditvā attano kathaṁ gāhāpetuṁ asakkonto
satthu santikaṁ dhammasabhaṁ netvā kiṁ bhikkhave anicchamānakaṁ bhikkhuṁ
ānayitthāti vutte bhante ayaṁ kira ukkaṇṭhitoti āhaṁsu.
satthā saccaṁ kirāti pucchitvā saccaṁ bhanteti vutte bhikkhu
porāṇakapaṇḍitā rajjaṁ anusāsantāpi kilese uppanne tassa vasaṁ
agantvā cittaṁ nivāretvā na ayuttakaṁ kariṁsūti vatvā atītaṁ āhari.
atīte sīviraṭṭhe ariṭṭhapuranagare sīvī nāma rājā rajjaṁ kāresi.
bodhisatto tassa aggamahesiyā kucchimhi nibbatti. sīvikumārotvevassa
nāmaṁ kariṁsu. senāpatissāpi putto vijāyi. abhipārakotissa
nāmaṁ kariṁsu. te ubhopi sahāyā hutvā abhivaḍḍhantā soḷasavassikā
hutvā takkasilaṁ gantvā sippaṁ uggaṇhitvā āgamiṁsu. rājaputtassa
rajjaṁ adāsi. sopi abhipārakaṁ senāpatiṭṭhāne ṭhapetvā dhammena
rajjaṁ kāresi. tasmiṁyeva nagare tiriṭivacchassa nāma asītikoṭivibhavassa
seṭṭhino dhītā nibbatti uttamarūpadharā sobhaggappattā subhalakkhaṇena
samannāgatā. tassā nāmagahaṇadivase ummādantīti nāmaṁ kariṁsu.
sā soḷasavassikakāle atikkantamānusavaṇṇā devaccharā viya abhirūpā
dassanīyā ahosi. ye ye puthujjanā taṁ passanti te te

page number: 027

sakabhāvena saṇṭhāretuṁ asakkontā pānamadena viya kilesamadena
mattā hutvā satiṁ paccupaṭṭhapetuṁ samatthā nāma nāhesuṁ. athassā
pitā tiriṭivaccho rājānaṁ upasaṅkamitvā deva mama gehe itthīratanaṁ
uppannaṁ rañño anucchavikaṁ lakkhaṇapāṭhake brāhmaṇe pesetvā
taṁ vīmaṁsāpetvā yathāruciṁ karohīti āha. rājā sādhūti vatvā
brāhmaṇe pesesi. te seṭaṭhigehaṁ gantvā katasakkārasammānā
pāyāsaṁ paribhuñjiṁsu.
tasmiṁ khaṇe ummādantī sabbālaṅkārapaṭimaṇḍitā tesaṁ santikaṁ
agamāsi. te taṁ disvā satiṁ paccupaṭṭhapetuṁ asakkontā kilesamadamattā
hutvā attano vippakatabhojanabhāvaṁ na jāniṁsu. ekacce ālopaṁ
gahetvā bhuñjāmāti saññāya sīse ṭhapesuṁ. ekacce upakacchantare
khipiṁsu ekacce bhittiṁ pahariṁsu. sabbepi ummattakā ahesuṁ.
sā te disvā ime kira mama lakkhaṇaṁ vīmaṁsissanti gīvāyaṁ
ne gahetvā nīharāthāti te nīharāpesi. te maṅkubhūtā rājanivesanaṁ
gantvā ummādantiyā kuddhā deva sā itthī kāḷakaṇṇī na
tumhākaṁ anucchavikāti vadiṁsu. rājā kāḷakaṇṇī kirāti na taṁ
ānāpesi. sā taṁ pavuttiṁ sutvā ahaṁ kira kāḷakaṇṇīti
raññā na gahitā kāḷakaṇṇiyo nāma evarūpā na hontīti
vatvā hotu sace pana taṁ rājānaṁ passissāmi jānissāmīti
tasmiṁ āghāṭaṁ bandhi. atha naṁ pitā abhipārakassa adāsi. sā
tassa piyā ahosi manāpā. kassa pana kammassa nissandena

page number: 028

sā evarūpā ahosiṁti. rattavatthadānassa nissandena.
sā kira atīte bārāṇasiyaṁ daliddakule nibbattitvā ussavadivase
puññasampannā itthiyo kusumbharattavatthaṁ nivāsetvā alaṅkatā
kīḷantiyo disvā tādisaṁ vatthaṁ nivāsetvā kīḷitukāmā hutvā
mātāpitūnaṁ ārocetvā tehi amma mayaṁ daliddā kuto no
evarūpaṁ vatthanti vutte tenahi maṁ ekasmiṁ aḍḍhakule bhatiṁ kātuṁ
anujānātha te mama guṇaṁ ñatvā dassantīti vatvā tehi anuññātā
ekaṁ kulaṁ upasaṅkamitvā kusumbharattavatthena bhatiṁ karomīti āha.
atha naṁ te tīṇi saṁvaccharāni kamme kate tava guṇaṁ ñatvā
dassāmāti vadiṁsu. sā sādhūti paṭissuṇitvā kammaṁ paṭipajji.
te tassā guṇaṁ ñatvā aparipuṇṇesuyeva tīsu saṁvaccharesu tassā
ghanakusumbharattavatthena saddhiṁ aññaṁpi vatthaṁ datvā tava sahāyikāhi
saddhiṁ gantvā nahātvā nivāsehīti taṁ pesayiṁsu. sā sahāyikāhi
ādāya gantvā rattavatthaṁ tīre ṭhapetvā nahāyi. tasmiṁ
khaṇe eko kassapadasabalassa sāvako acchinnacīvaro sākhābhaṅgaṁ
nivāsetvā ca pārupitvā ca taṁ padesaṁ pāpuṇi. sā taṁ disvā
ayaṁ bhaddanto acchinnacīvaro bhavissati pubbepi adinnabhāvena
mama nivāsanaṁ dullabhaṁ jātanti taṁ vatthaṁ dvidhā phāletvā
ekaṁ koṭṭhāsaṁ ayyassa dassāmīti cintetvā uttaritvā attano
nivāsanaṁ nivāsetvā tiṭṭhatha bhanteti vatvā gantvā theraṁ vanditvā
vatthaṁ majjhe phāletvā tassevekaṁ koṭṭhāsaṁ adāsi. so ekamante

page number: 029

paṭicchanne ṭhatvā sākhābhaṅgaṁ chaḍḍetvā tassevekaṁ kaṇṇaṁ nivāsetvā
ekaṁ pārupitvā nikkhami. athassa vatthobhāsena sakalasarīraṁ taruṇasuriyo
viya ekobhāsaṁ ahosi. sā taṁ disvā mayhaṁ ayyo paṭhamaṁ na
sobhati idāni taruṇasuriyo viya virocati idampi etasseva
dassāmīti dutiyampi koṭṭhāsaṁ datvā bhante ahaṁ bhave vicarantī
uttamarūpadharā bhaveyyaṁ maṁ disvā koci puriso sakabhāvena saṇṭhāretuṁ
nāsakkhi mayā abhirūpatarā nāma aññā mā hotūti patthanaṁ
paṭṭhapesi. theropi anumodanaṁ katvā pakkāmi. sā devaloke
saṁsarantī tasmiṁ kāle ariṭṭhapure nibbattetvā tathā abhirūpā ahosi.
atha tasmiṁ nagare kattikachaṇaṁ ghosayiṁsu. kattikapuṇṇamāyaṁ
nagaraṁ sajjayiṁsu. abhipārako attano rakkhaṇaṭṭhānaṁ gacchanto taṁ
āmantetvā bhadde ummādantī ajja kattikarattivāre chaṇo
rājā nagaraṁ padakkhiṇaṁ karonto paṭhamaṁ imaṁ gehadvāraṁ āgamissati mā
kho tassa attānaṁ dassesi sopi taṁ disvā satiṁ upaṭṭhapetuṁ na
sakkhissatīti āha. sā gaccha tvaṁ sāmi ahaṁ jānissāmīti
sampaṭicchitvā tasmiṁ gate dāsiṁ āṇāpesi rañño imaṁ gehadvāraṁ
āgatakāle mayhaṁ āroceyyāsīti. athassa suriye atthaṅgate uggate
puṇṇacande devanagare viya nagare alaṅkate sabbadisāsu dīpesu
jalitesu rājā sabbālaṅkārapaṭimaṇḍito ājaññarathavaragato
amaccagaṇaparivuto mahantena yasena nagaraṁ padakkhiṇaṁ katvā paṭhamameva
abhipārakassa gehadvāraṁ agamāsi. taṁ pana gehaṁ

page number: 030

manosilāvaṇṇapākāraparikkhittaṁ alaṅkatadvāraṭṭālakasobhaggappattaṁ pāsādikaṁ.
tasmiṁ khaṇe dāsī ummādantiyā ārocesi. sā pupphasamuggaṁ gāhāpetvā
kinnarīlīlāya vātapānaṁ nissāya ṭhitā rañño pupphāni khipi. so taṁ
olokento kilesamadamatto satiṁ upaṭṭhapetuṁ asakkonto abhipārakassetaṁ
gehanti sañjānituṁ nāsakkhi.
atha sārathiṁ āmantetvā pucchanto dve gāthā abhāsi
nivesanaṁ kassa nudaṁ sunanda
pākārena paṇḍumayena guttaṁ
kā dissati aggisikhāva dūre
vehāsayaṁ pabbataggeva acci.
dhītā nāyaṁ kassa sunanda hoti
suṇisā nāyaṁ kassa athopi bhariyā
akkhāhi me khippamidheva puṭṭho
avāvatā yadi vā atthi bhattāti.
tattha kassa nudanti kassa nu idaṁ. paṇḍumayenāti rattiṭṭhaka-
pākāramayena. dissatīti vātapāne ṭhitā paññāyati. accīti
anīlajālakkhandho. dhītā nāyanti dhītā nu ayaṁ. avāvatāti
apetāvaraṇā apariggahā. bhattāti yadi vā assā sāmiko atthi
etaṁ me akkhāhīti.
athassa so ācikkhanto dve gāthā abhāsi

page number: 031

ahaṁ hi jānāmi janinda etaṁ
matyā ca petyā ca athopi assā
taveva so puriso bhūmipāla
rattindivaṁ appamatto tavatthe.
iddho ca phīto ca suvaḍḍhito ca
amacco ca te aññataro janinda
tasseva sā bhariyā abhipārakassa
ummādantīti nāmadhayyena rājāti.
tattha matyā cāti mātito ca pitito cetaṁ jānāmi.
athopiti atha sāmikaṁpissā jānāmīti vadati. iddhoti samiddho.
phītoti vatthālaṅkārehi pupphito. suvaḍḍhitoti suṭṭhu aḍḍho.
nāmadheyyenāti nāmena. ayaṁ hi yo naṁ passati taṁ ummādeti
satimassa paccupaṭṭhapetuṁ na deti tasmā ummādantīti vuccati.
taṁ sutvā rājā nāmamassā thomento anantaraṁ gāthamāha
ambho ambho nāmamidaṁ imissā
matyā ca petyā ca kataṁ susādhu
tathāhi mayhaṁ avalokayantī
ummattakaṁ ummādantī akāsīti.
tattha matyā ca petyā cāti mātarā ca pitarā ca. mayhanti
upayogatthe sampadānaṁ. avalokayantīti mayā avalokitā sayaṁpi maṁ
avalokentī maṁ ummattakaṁ akāsīti attho.

page number: 032

sāpissa kampitabhāvaṁ ñatvā vātapānaṁ thaketvā sirigabbhameva
agamāsi. raññopi tassā diṭṭhakālato paṭṭhāya nagarapadakkhiṇakaraṇe
cittameva nāhosi. so sārathiṁ āmantetvā samma sunanda rathaṁ
nivattehi ayaṁ chaṇo amhākaṁ nānucchaviko abhipārakasenāpatissānucchaviko
rajjaṁpi tassevānucchavikanti rathaṁ nivattāpetvā pāsādaṁ abhiruyha
sirisayane nipajjitvā vippalapanto āha
yā puṇṇamāse migamandalocanā
upāvisī puṇḍarīkattacaṅgī
dve puṇṇamāyo tadahū amaññiṁ
disvāna pārāvatarattavāsiniṁ.
aḷārapamhehi subhehi vaggubhi
palobhayantī maṁ yadā udikkhati
vijamhamānā harateva me mano
jātā vane kiṁpurisīva pabbate.
tadā hi brahatī sāmā āmuttamaṇikuṇḍalā
ekaccavasanā nārī migī bhantāvudikkhati.
kadāssu maṁ tambanakhā sulomā
bāhāmudū candanasāralittā
vaṭṭaṅgulī sannatadhīrakuttiyā
nārī upaññissati sīsato subhā.

page number: 033

kadāssu maṁ kāñcanajāluracchadā
dhītā tiriṭissa vilākamajjhā
mudūhi bāhāhi palissajissati
brahāvane jātadumaṁva māluvā.
kadāssu lākhārasarattasucchavī
bindutthanī puṇḍarīkattacaṅgī
mukhaṁ mukhena upanāmayissati
soṇḍova soṇḍassa surāya thālaṁ.
yadāddasaṁ taṁ tiṭṭhantiṁ sabbagattaṁ manoramaṁ
tato sakassa cittassa nāvabodhāmi kañci naṁ.
ummādantī mayā diṭṭhā āmuttamaṇikuṇḍalā
na suppāmi divārattiṁ sahassaṁva parājito.
sakko ca me varaṁ dajjā so ca labhetha me varo
ekarattaṁ dvirattaṁ vā bhaveyya abhipārako
ummādantyā ramitvā sīvirājā tato siyāti.
tattha puṇṇamāseti puṇṇacandāya rattiyā. migamandalocanāti
kaṇḍakasantāsena palāyitvā vanantare ṭhatvā luddaṁ olokentiyā
migiyā viya mandāni locanāni assāti migamandalocanā. upāvisīti
padumavaṇṇena karatalena pupphāni khipitvā maṁ olokentī vātapāne
nisīdi. puṇḍarīkattacaṅgīti rattapadumavaṇṇasarīrā. dve

page number: 034

puṇṇamāyoti ahaṁ tadahu tasmiṁ chaṇadivase taṁ pārāvatapādasamānavaṇṇaratta-
vatthanivatthaṁ disvā tassā mukhasobhaṁ olokento ekassa pācīnaloka-
dhātuko ekassa abhipārakassa senāpatino nivesane dvinnaṁ
puṇṇacandānaṁ uggatattā dve puṇṇamāyo amaññiṁ. aḷārapamhehīti
visālapamukhehi. subhehīti parisuddhehi. vaggūbhīti madhurākārehi.
udikkhatīti evarūpehi nettehi yasmiṁ khaṇe olokentī. pabbateti
yathā himavantapabbate suphullitavane vīṇaṁ ādāya tantissarena attano
saraṁ saṁsandentī kiṁpurisī kiṁpurisassa manaṁ āharati evaṁ harateva mama
manoti vippalapati. brahatīti uḷārā. sāmāti suvaṇṇavaṇṇasāmā.
ekaccavasanāti ekaccikavasanā ekavatthanivatthāti attho.
bhantāvudikkhatīti saṇhakesā puthunalāṭā āyatabhamū visālakkhī
tuṅganāsā rattoṭṭhī setadantā tikhiṇadāṭhā suvaṭṭitagīvā tanubāhu
susaṇṭhitapayodharā migamajjhā visālasoṇī suvaṇṇakadalisamānarūpā sā
uttamitthī tasmiṁ khaṇe maṁ olokentī bhayena vanaṁ pavisitvā puna
nivattitvā luddaṁ udikkhantī bhantā migīva maṁ udikkhatīti vadati.
bāhāmudūti mudubāhā. sannatadhīrakuttiyāti suphusitachekakaraṇā.
upaññissati manti sā subhā nārī kadā nu maṁ tehi tambanakhehi
sīsato paṭṭhāya sannatena dhīrena karaṇena paritosessatīti patthento
vilapati. kāñcanajāluracchadāti kāñcanamayauracchadālaṅkatā.
vilākamajjhāti vilaggasarīrā. brahāvaneti mahāvane. rattasucchavīti
hatthapādatalāgganakhaoṭṭhamaṁsesu lākhārasarattamaṇipavāḷavaṇṇā.

page number: 035

bindutthanīti udakabubbulaparimaṇḍalatthanī. tatoti yadā taṁ tiṭṭhantiṁ
addasaṁ tato paṭṭhāya. sakassa cittassāti attano cittassa
anissaro jātomhīti adhippāyo. kañci nanti kañci ayaṁ asukā
nāmāti na jānāmi ummattako jātomhīti vadati. diṭṭhāti
disvā. na suppāmīti neva rattiṁ na divā niddaṁ labhāmi. so
ca labhethāti yaṁ me sakko varaṁ dadeyya so ca me varo
labheyyāmahaṁ taṁ varanti attho.
abhipārakassapi ārocayiṁsu sāmi rājā nagaraṁ padakkhiṇaṁ
karonto tumhākaṁ gharadvāraṁ patvā nivattitvā pāsādaṁ abhiruhatīti.
so attano gehaṁ gantvā ummādantiṁ amantetvā bhadde kacci
rañño attānaṁ dassesīti pucchati. sāmi eko mahodaro
mahādāṭhiko rathe ṭhatvā āgato puriso atthi ahaṁ taṁ rājā
vā arājā vāti na jānāmi eko issaroti pana vutte vātapāne
ṭhatvā pupphāni khipiṁ so tāvadeva ṭhatvā nivattetvā gatoti.
so taṁ sutvā nāsitomhi tayāti punadivase pātova rājanivesanaṁ
āruyha sirigabbhadvāre ṭhatvā rañño ummādantiṁ nissāya vilāpaṁ
sutvā ayaṁ ummādantiyā paṭibaddhacitto jāto taṁ alabhanto
marissati rañño ca mamañca aguṇaṁ mocetvā imassa mayā jīvitaṁ
dātuṁ vaṭṭatīti attano nivesanaṁ gantvā ekaṁ daḷhamittaṁ upaṭṭhākaṁ
pakkosāpetvā tāta asukaṭṭhāne susiracetiyarukkho atthi tvaṁ
kañci ajānāpetvā atthaṅgate suriye tattha gantvā antorukkhe

page number: 036

nisīda ahaṁ tattha balikammaṁ karonto taṁ ṭhānaṁ patvā devatā
namassanto sāmi devarāja amhākaṁ rājā nagaramhi chaṇe vattamāne
akīḷitvāva sirigabbhaṁ pavisitvā vippalapanto nipanno mayaṁ tattha
kāraṇaṁ na jānāma rājā devatānaṁ bahūpakāro anusaṁvaccharaṁ
sahassaṁ visajjetvā balikammaṁ kāreti imaṁ nāma nissāya rājā
vippalapatīti ācikkhatha rañño no jīvitadānaṁ dethāti yācissāmi
tvaṁ tasmiṁ khaṇe saraṁ parivattetvā senāpati tumhākaṁ rañño byādhi
nāma natthi so pana tava bhariyāya ummādantiyā paṭibaddhacitto
sace taṁ labhissati jīvissati no ce marissati sace tassa
jīvitaṁ icchasi ummādantimassa dehīti vadeyyāsīti evaṁ taṁ
uggaṇhāpetvā uyyojesi. so gantvā tasmiṁ rukkhe nisīdi.
punadivase senāpati taṁ ṭhānaṁ gantvā āyāci. so tathā akāsi.
senāpati sādhūti vatvā devataṁ vanditvā amacce jānāpetvā
nagaraṁ pavisitvā rājanivesanaṁ āruyha sirigabbhadvāraṁ ākoṭṭesi.
rājāpi satiṁ upaṭṭhapetvā ko esoti pucchi. ahaṁ deva
abhipārakoti. athassa rājā dvāraṁ vivari. so pavisitvā
rājānaṁ vanditvā gāthamāha
bhūtāni me bhūtapatī namassato
āgamma yakkho idametadabravi
rañño mano ummādantyā niviṭṭho
dadāmi te taṁ paricārayassūti.

page number: 037

tattha namassatoti tumhākaṁ vippalāpakāraṇajānanatthaṁ balikammaṁ
katvā namassantassa. tanti ahaṁ taṁ ummādantiṁ tumhākaṁ paricārikaṁ
katvā dadāmīti.
atha naṁ rājā samma abhipāraka mama ummādantiyā
paṭibaddhacittatāya vippalapitabhāvaṁ yakkhāpi jānantīti pucchi. āma
devāti. so sabbalokena kira me lāmakabhāvo ñātoti lajjidhamme
patiṭṭhāya anantaraṁ gāthamāha
puññā vidhaṁse amaro na camhi
jano ca me pāpamidañca jaññā
bhuso ca tyassa manaso vighāṭo
datvā piyaṁ ummādantiṁ adiṭṭhāti.
tattha vidhaṁseti samma abhipāraka ahaṁ tāya saddhiṁ kilesavasena
paricārento puññato dhaṁseyyaṁ tāya saddhiṁ paricāritamattena
amaro ca na homi mahājano ca imaṁ lāmakabhāvaṁ jāneyya
tato ayuttaṁ raññā katanti garaheyya tavañca mama datvā pacchā
piyabhariyaṁ adiṭṭhā tava manaso vighāṭo cassāti attho.
sesā ubhinnaṁpi vacanapaṭivacanagāthā honti
janinda nāññatra tayā mayā vā
sabbāpi kammassa katassa jaññā
yante mayā ummādantī padinnā
bhusehi rājā vanathaṁ sajāhi.

page number: 038

yo pāpakaṁ kamma karaṁ manusso
so maññati māyidaṁ maññiṁsu aññe
passanti bhūtāni karontametaṁ
yuttā ca ye honti narā paṭhabyā.
añño nu te koci naro paṭhabyā
saddaheyya lokasmi na me piyāti
bhuso ca tyassa manaso vighāṭo
datvā piyaṁ ummādantiṁ adiṭṭhā.
addhā piyā mayha janinda esā
na sā mama appiyā bhūmipāla
gaccheva tvaṁ ummādantiṁ bhaddante
sīhova selassa guhaṁ upeti.
na pīḷitā attadukkhena dhīrā
sukhapphalaṁ kamma pariccajanti
samohitā vāpi sukhena mattā
na pāpakammañca samācaranti.
tuvañhi mātā ca pitā ca mayhaṁ
bhattā patī posako devatā ca
dāso ahaṁ tuyha saputtadāro
yathāsukhaṁ sīvi karohi kāmaṁ.

page number: 039

yo issaromhīti karoti pāpaṁ
katvā ca so nuttapate paresaṁ
na tena so jīvati dīghamāyuṁ
devāpi pāpena samekkhare naṁ.
aññātakaṁ sāmikehi padinnaṁ
dhamme ṭhitā ye ca paṭicchanti dānaṁ
paṭicchakā dāyakā cāpi tattha
sukhapphalaññeva karonti kammaṁ.
añño nu te koci naro paṭhabyā
saddaheyya lokasmi na me piyāti
bhuso ca tyassa manaso vighāṭo
datvā piyaṁ ummādantiṁ adiṭṭhā.
addhā piyā mayha janinda esā
na sā mama appiyā bhūmipāla
yante mayā ummādantī padinnā
bhusehi rājā vanathaṁ sajāhi.
yo attadukkhena parassa dukkhaṁ
sukhena vā attadukkhaṁ dahati
yathevidaṁ mayha tathā paresaṁ
yo evaṁ jānāti sa vedi dhammaṁ.

page number: 040

añño nu te koci paro paṭhabyā
saddaheyya lokasmi na me piyāti
bhuso ca tyassa manaso vighāṭo
datvā piyaṁ ummādantiṁ adiṭṭhā.
janinda jānāsi piyā mamesā
na sā mama appiyā bhūmipāla
piyena te dammi piyaṁ janinda
piyadāyino deva piyaṁ labhanti.
so nūnāhaṁ vadhissāmi attānaṁ kāmahetukaṁ
nahi dhammaṁ adhammena ahaṁ vadhitumussahe.
sace tuvaṁ mayha satiṁ janinda
na kāmayāsi naravīra seṭṭha
cajāmi naṁ sabbajanassa majjhe
mayā pamuttaṁ tato avhayesi naṁ.
adūsiyañce abhipāraka tuvaṁ
cajāsi katte ahitāya tyassa
mahā ca te upavādopi assa
nacāpi tyassa nagaramhi pakkho.
ahaṁ sahissaṁ upavādametaṁ
nindaṁ pasaṁsaṁ garahañca sabbaṁ

page number: 041

mametaṁ āgacchatu bhūmipāla
yathāsukhaṁ sīvi karohi kāmaṁ.
yo neva nindaṁ na punappasaṁsaṁ
ādiyati garahaṁ nopi pūjaṁ
sirī ca lakkhī ca apeti tamhā
āpo suvuṭṭhīva yathā thalamhā.
yaṁkiñci dukkhañca sukhañca eto
dhammātisārañca manovighāṭaṁ
urasā ahaṁ paṭicchissāmi sabbaṁ
paṭhavī yathā thāvarānaṁ tasānaṁ.
dhammātisārañca manovighāṭaṁ
dukkhañca nicchāmi ahaṁ paresaṁ
ekopimaṁ tārayissāmi bhāraṁ
dhamme ṭhito kiñci ahāpayanto.
saggūpagaṁ puññakammaṁ janinda
mā me tuvaṁ antarāyaṁ akāsi
dadāmi te ummādantiṁ pasanno
rājāva yaññaṁ dhanaṁ brāhmaṇānaṁ.
addhā tuvaṁ katte hitosi mayhaṁ
sakhā mama ummādantī tuvañca

page number: 042

nindeyyu devā pitaro ca sabbe
pāpañca passaṁ abhisamparāyaṁ.
nahetaṁ dhammaṁ sīvirāja vajjuṁ
sanegamā jānapadā ca sabbe
yante mayā ummādantī padinnā
bhusehi rājā vanathaṁ sajāhi.
addhā tuvaṁ katte hitosi mayhaṁ
sakhā mama ummādantī tuvañca
satañca dhammāni sukittitāni
samuddavelāva duraccayāni.
āhuneyyo mesi hitānukampī
dhātā vidhātā casi kāmapālo
tayī hutā deva mahapphalā hi
kāmena me ummādantiṁ paṭiccha.
addhā hi sabbaṁ abhipāraka tuvaṁ
dhammaṁ acārī mama kattuputta
añño nu te ko idha sotthikattā
dīpado naro aruṇe jīvaloke.
tvaṁ nu seṭṭho tvamanuttarosi
tvaṁ dhammagutto dhammavidū sumedho

page number: 043

so dhammagutto cirameva jīva
dhammañca me desaya dhammapāla.
tadiṅgha abhipāraka suṇohi vacanaṁ mama
dhammante desayissāmi sataṁ āsevitaṁ ahaṁ.
sādhu dhammarucī rājā sādhu paññāṇavā naro
sādhu mittānaṁ adubbho pāpassākaraṇaṁ sukhaṁ.
akkodhanassa vijite ṭhitadhammassa rājino
sukhaṁ manussā āsetha sītacchāyāya saṁghare.
na cāhametaṁ abhirocayāmi
kammaṁ asamekkhakataṁ asādhu
yevāpi ñatvāna sayaṁ karonti
upamā imā mayha tuvaṁ suṇohi.
gavañce taramānānaṁ jimhaṁ gacchati puṅgavo
sabbā tājimhaṁ gacchanti nette jimhaṁ gate sati.
evameva manussesu yo hoti seṭṭhasammato
so ce adhammaṁ carati pageva itarā pajā
sabbaṁ raṭṭhaṁ dukkhaṁ seti rājā ce hoti adhammiko.
gavañce taramānānaṁ ujuṁ gacchati puṅgavo
sabbā tā ujuṁ gacchanti nette ujugate sati.
evameva manussesu yo hoti seṭṭhasammato

page number: 044

so cepi dhammaṁ carati pageva itarā pajā
sabbaṁ raṭṭhaṁ sukhaṁ seti rājā ce hoti dhammiko.
na cāpāhaṁ adhammena amarattamabhipatthaye
imaṁ vā paṭhaviṁ sabbaṁ vijetuṁ abhipāraka.
yaṁ hi kiñci manussesu ratanaṁ idha vijjati
gāvo dāso hiraññañca vatthiyaṁ haricandanaṁ.
assitthiyo ca ratanaṁ maṇikañca
yañcāpime candasuriyābhipālayanti
na tassa hetu visamaṁ careyya
majjhe sivīnaṁ usabhosmi jāto.
netā hitā uggato raṭṭhapālo
dhammaṁ sivīnaṁ apacāyamāno
so dhammamevānuvicintayanto
tasmā sake cittavase na vatto.
addhā tuvaṁ mahārāja niccaṁ abyasanaṁ sivaṁ
karissasi ciraṁ rajjaṁ paññā hi tava tādisī.
etaṁ te anumodāmi yaṁ dhammaṁ nappamajjasi
dhammaṁ pamajja khattiyo ṭhānā cavati issaro.
dhammañcara mahārāja mātāpitūsu khattiya
idha dhammaṁ caritvāna rāja saggaṁ gamissasi.

page number: 045

dhammañcara mahārāja puttadāresu khattiya
idha dhammaṁ caritvāna rāja saggaṁ gamissasi.
dhammañcara mahārāja mittāmaccesu khattiya
idha dhammaṁ caritvāna rāja saggaṁ gamissasi.
dhammañcara mahārāja bāhanesu balesu ca
idha dhammaṁ caritvāna rāja saggaṁ gamissasi.
dhammañcara mahārāja gāmesu nigamesu ca
idha dhammaṁ caritvāna rāja saggaṁ gamissasi.
dhammañcara mahārāja raṭṭhesu janapadesu ca
idha dhammaṁ caritvāna rāja saggaṁ gamissasi.
dhammañcara mahārāja samaṇe brāhmaṇesu ca
idha dhammaṁ caritvāna rāja saggaṁ gamissasi.
dhammañcara mahārāja migapakkhīsu khattiya
idha dhammaṁ caritvāna rāja saggaṁ gamissasi.
dhammañcara mahārāja dhammo ciṇṇo sukhāvaho
idha dhammaṁ caritvāna rāja saggaṁ gamissasi.
dhammañcara mahārāja indā devā sabrahmakā
suciṇṇena divaṁ pattā mā dhammaṁ rāja pamādoti.
tattha sabbāpīti janinda ahametaṁ ekakova paṭicchādetvā
ānessāmi tasmā ṭhapetvā tañca mamañca aññā sabbāpi
pajā imassa katassa ākāramattaṁpi na jaññā na jānissanti.

page number: 046

bhusehīti te mayā ummādantī padinnā tāya saddhiṁ abhiramanto
attano taṇhāvanathaṁ bhusaṁ karohi vaḍḍhehi manorathaṁ pūrehi.
sajāhīti manorathaṁ pana pūretvā sace te na ruccati atha naṁ
sajāhi mayhameva paṭidehi. kamma karanti samma abhipāraka yo
manusso pāpakaṁ kammaṁ karonto so pacchā mā idha aññe
idaṁ pāpakammaṁ maññiṁsu mā jānantūti maññati cinteti.
duccintitametaṁ tassa. kiṁkāraṇā. passanti bhūtāni karontametanti
ye ca buddhā paccekabuddhā buddhaputtā iddhiyā yuttā te ca
naṁ passantiyeva. na me piyāti samma abhipāraka añño nu
te koci idha lokasmiṁ sakalāya paṭhaviyā na me ummādantī piyāti
evaṁ saddaheyya. sīhova selassa guhanti mahārāja sace tvaṁ taṁ
idha na ānesi atha yathā sīho kilesapariḷāhe uppanne sīhapotikāya
vasanaṭṭhānaṁ maṇiguhaṁ upeti evaṁ tassā vasanaṭṭhānaṁ gaccha tattha
attano patthanaṁ pūrehīti. sukhapphalanti samma abhipāraka paṇḍitā
attano dukkhena phuṭṭhā samānā na sukhavipākadāyakaṁ kammaṁ
pariccajanti sammohitā vāpi hutvā mohena muḷhā sukhena mattā
pāpakammaṁ nāma na samācaranti. yathāsukhaṁ sīvi karohi kāmanti
sāmi sīvirāja attano dāsiṁ paricārentassa garahā nāma natthi
tvaṁ yathāsukhaṁ ajjhāsayaṁ kāmaṁ karohi attano icchaṁ pūrehīti.
na tena so jīvatīti samma abhipāraka yo issaromhīti pāpaṁ karoti
katvā ca kammaṁ devamanussā vakkhantīti na uttasati na ottappati

page number: 047

so tena kammena na ca dīghaṁ kālaṁ jīvati khippameva marati
devatāpi pana kiṁ imassa pāparañño rajjena varamassa vālukaghaṭaṁ
gale bandhitvā maraṇanti lāmakena cakkhunā olokenti.
aññātakanti mahārāja aññesaṁ santakaṁ tehi sāmikehi padinnaṁ dānaṁ
ye attano dhamme ṭhitā paṭicchanti te tattha paṭicchakā ca
dāyakā ca sabbepi sukhapphalameva kammaṁ karonti paṭiggāhake hi
paṭiggaṇhante taṁ dānaṁ dāyakassa mahantaṁ vipākaṁ detīti añño
nu .pe. addhā piyā .pe. yo attadukkhenāti samma abhipāraka
yo attano dukkhena pīḷito taṁ dukkhaṁ parassa dahati attano
sarīrato apanetvā parassa sarīre khipati parassa vā sukhena attano
sukhaṁ dahati taṁ parassa sukhaṁ gahetvā attani pakkhipati attano
dukkhaṁ harissāmīti paraṁ dukkhitaṁ karoti attānaṁ sukhessāmīti paraṁ
dukkhitaṁ karoti attānaṁ sukhessāmīti parassa sukhaṁ nāseti na
so dhammaṁ jānāti. yo pana evaṁ jānāti yathevidaṁ mayhaṁ
sukhadukkhaṁ tathā paresanti sa vedi dhammaṁ so dhammaṁ jānāti
nāmāti ayameva tassā gāthāya attho. piyena te dammīti
piyena kāraṇabhūtena piyaphalaṁ patthento dammīti attho. piyaṁ
labhantīti saṁsāre saṁsarantā piyameva labhanti. kāmahetukanti samma
abhipāraka kāmahetukaṁ ayuttaṁ katvā attānaṁ vadhissāmīti me parivitakko
uppajjati. mayha satinti mama santakaṁ. mayha satītipi pāṭho.
mama santakā sāti evaṁ maññamāno sace tvaṁ taṁ na kāmesīti

page number: 048

attho. sabbajanassāti sabbā seniyo sannipātāpetvā tassa
sabbajanassa ayaṁ mayhaṁ ahitāti pariccajissāmīti. tato avhayesīti
tato taṁ apariggahitattā āneyyāsi. adūsiyanti anaparādhaṁ.
katteti tameva aparena nāmena ālapati. so hi rañño hitaṁ
karoti tasmā kattāti vuccati. na cāpi tyassāti evaṁ
akiccakārīti nagare tava koci pakkhopi na bhaveyya. nindanti na
kevalaṁ upavādameva sacepi maṁ koci sammukhā nindissati vā
pasaṁsissati vā dosaṁ vā pana āropento garahissati taṁpāhaṁ
nindaṁ pasaṁsaṁ garahañca sabbaṁ sahissāmi sabbametaṁ mama āgacchatūti
vadati. tamhāti yo ete nindādayo na gaṇhati tamhā purisā
issariyasaṅkhātā sirī ca paññāsaṅkhātā lakkhī ca thalaṭṭhānato
suvuṭṭhisaṅkhāto āpo viya apeti na patiṭṭhātīti. etoti ito
mama tassā pariccattakāraṇā. dhammātisārañcāti dhammaṁ atikkamitvā
pavattaṁ akusalaṁ yaṁ vā kiñci hoti. paṭicchissāmīti sampaṭicchissāmi.
thāvarānaṁ tasānanti yathā mahāpaṭhavī khīṇāsavānañca puthujjanānañca
na kiñci na paṭicchati sabbaṁ adhivāseti tathevāhaṁpi sabbametaṁ
sampaṭicchissāmi adhivāsessāmīti dīpeti. ekopimanti
ahaṁpi ekova imaṁ attano dukkhabhāraṁ tārayissāmi tarissāmi
vahissāmi. dhamme ṭhitoti vinicchayadhamme paveṇidhamme tividhasucaritadhamme
ca ṭhito hutvā. saggūpaganti devapuññakammaṁ nāmetaṁ
saggūpagaṁ hoti. yaññaṁ dhananti yaññe dhanaṁ. ayameva vā

page number: 049

pāṭho. sakhāti ummādantīpi mama sahāyikā tvaṁpi sahāyako.
pitaroti brahmāno. sabbeti na kevalaṁ devā brahmāno ca
sabbe raṭṭhavāsinopi maṁ passatha bho sahāyakassa bhariyā sahāyikā
iminā gehe katāti nindeyyuṁ. nahetaṁ dhammanti nahi etaṁ kammaṁ
dhammikaṁ. yaṁ te mayāti yasmā mayā sā tuyhaṁ dinnā tasmā
etaṁ adhammoti neva dissati. satanti santānaṁ buddhādīnaṁ
khantimettābhāvanāsīlācārasaṅkhātāni dhammāni suvaṇṇitāni.
samuddavelāva duraccayānīti tasmā yathā samuddo velaṁ nātikkamati evaṁ
ahaṁpi sīlavelaṁ nātikkamissāmīti vadati. āhuneyyo mesīti mahārāja
tvaṁ mama āhunapāhunasakkārassa anucchaviko. dhātā vidhātā casi
kāmapāloti tvaṁ mama deva dhāraṇato dhātā issariyasukhassa
vidahanato vidhātā icchitapatthitakāmānaṁ pālanako kāmapālo.
tayī hutāti tuyhaṁ dinnā. kāmena meti mama kāmena mama patthanāya
ummādantiṁ paṭicchāti. evaṁ abhipārako rañño deti. rājā
na mayhaṁ atthoti paṭikkhipati. bhūmiyaṁ patitaṁ sākuṇikapacchiṁ piṭṭhipādena
paharitvā aṭaviyaṁ khipantā viya ubhopi naṁ jahanteva.
idāni rājā puna akathanatthāya taṁ santajjento addhā hīti
gāthamāha. tattha kattuputtāti pitāpassa kattāva tena naṁ
evaṁ ālapati. idaṁ vuttaṁ hoti addhā tvaṁ ito pubbe
mayhaṁ sabbaṁ dhammaṁ acari hitameva vuḍḍhimeva akāsi idāni

page number: 050

pana paṭipakkho hutvā bahuṁ kathesi mā evaṁ vippalapasi añño
nu te dīpado naro ko idha jīvaloke aruṇeyeva sotthikattā
sace hi ahaṁ viya añño rājā tava bhariyāya paṭibaddhacitto
abhavissa antoaruṇeyeva tava sīsaṁ chindāpetvā taṁ attano ghare
kareyya ahaṁ pana akusalabhayenevaṁ na karomi tuṇhī hohi na me
etāya atthoti taṁ santajjesi. so taṁ sutvā kiñci puna
vattuṁ asakkonto rañño thutivasena tvaṁ nūti gāthamāha. tassattho
mahārāja tvaññeva sakalajambūdīpe sabbesaṁ narindānaṁ seṭṭho anuttaro
tvaṁ vinicchayadhammapaveṇidhammasucaritadhammānaṁ gopāyanena dhammagutto
tesaṁ viditattā dhammavidū tvaṁ sumedho so tvaṁ yaṁ dhammaṁ gopesi
teneva gutto ciraṁ jīva dhammañca me desehi dhammapālaka
dhammagopaka rājavarāti.
atha rājā dhammaṁ desento tadiṅghāti ādimāha. tattha
iṅghāti codanatthe nipāto. yasmā maṁ codesi tasmāti attho.
satanti buddhādīhi sappurisehi āsevitaṁ. sādhūti sundaro paseṭṭho.
vinicchayapaveṇisucaritadhamme rocetīti dhammaruci. tādiso hi jīvitaṁ
jahantopi akiccaṁ na karoti tasmā sādhu. paññāṇavāti
ñāṇasampanno. mittānaṁ adubbhoti mittassa adūsanabhāvo.
ßēhitadhammassāti patiṭṭhitatividhadhammassa. āsethāti āseyyuṁ nisīdeyyuṁ.
desanāsīsameva cetaṁ. cattāropi iriyāpathe sukhaṁ kappeyyunti ayaṁ
panettha attho. sītacchāyāyāti puttadārañātimittānaṁ sītalāya

page number: 051

chāyāya. saṁghareti sakaghare attano geheti attho.
adhammabalidaṇḍādīhi anupaddutā sukhaṁ vaseyyunti dasseti. na
cāhametanti samma abhipāraka yametaṁ asamekkhitvā kataṁ asādhukataṁ
etaṁ ahaṁ na rocayāmiyevāti. Ñatvānāti ye vā pana rājāno
ñatvā tuletvā tīretvā sayaṁ na karonti tesāhaṁ kammaṁ rocemīti
adhippāyo. imā upamāti imasmiṁ panettha tvaṁ mayhaṁ imā dve upamā
suṇāhi. jimhanti vaṅkaṁ. netteti yo gāviyo neti tasmiṁ jeṭṭhausabhe.
pagevāti tasmiṁ adhammaṁ carante itarā pajā pageva carati ativiya karotīti
attho. dhammikoti cattāri agatigamanāni pahāya dhammena rajjaṁ
kārento. amarattanti devattaṁ. ratananti saviññāṇakāviññāṇakaratanaṁ.
vatthiyanti kāsikavatthameva. assitthiyoti vātasamagatiassepi
uttamarūpadharā itthiyopi. ratanaṁ maṇikañcāti sattavidharatanañca
mahagghabhaṇḍakañca. abhipālayantīti ālokaṁ karontā rakkhanti.
na tassāti tassa cakkavattirajjassāpi hetu visamaṁ na careyya.
usabhosmīti yasmā ahaṁ sīvīnaṁ majjhe jeṭṭhakarājā hutvā
jāto tasmā cakkavattirajjakāraṇaṁpi visamaṁ na carāmīti attho.
netāti mahājanaṁ kusale patiṭṭhāpetvā devanagaraṁ netā hitakaraṇena
tassa hitā sīvirājā kira dhammacārīti sakalajambūdīpe ñātattā
uggato samena raṭṭhapālanatāya raṭṭhapālo. apacāyamānoti
sīvīnaṁ porāṇakarājūnaṁ paveṇidhammaṁ apacāyamāno. soti so ahaṁ
tameva dhammaṁ anuvicintayanto tasmā tena kāraṇena attano

page number: 052

cittassa vase na vattāmi.
evaṁ mahāsattassa dhammakathaṁ sutvā abhipārako thutiṁ karonto
addhāti ādimāha. nappamajjasīti attanā kathitadhammaṁ nappamajjasi
tattheva vattesi. dhammaṁ pamajjāti dhammaṁ pamussitvā agativasena
gantvā. evaṁ so tassa thutiṁ katvā dhammaṁ carāti yojento
uttariṁpi dasa ovādagāthā abhāsi. tāsamattho heṭṭhā
tesakuṇajātake vaṇṇitova.
evaṁ abhipārakasenāpatinā rañño dhamme desite rājā
ummādantiyā paṭibaddhacittaṁ vinodesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne so bhikkhu sotāpattiphale patiṭṭhahi.
tadā sunando sārathī ānando ahosi abhipārako sārīputto
ummādantī uppalavaṇṇā sesaparisā buddhaparisā sīvirājā pana
ahamevāti.
ummādantījātakaṁ niṭṭhitaṁ.
dutiyaṁ.
----------

page number: 053

mahābodhijātakaṁ
kinnu daṇḍaṁ kimājinanti idaṁ satthā jetavane viharanto
paññāpāramiṁ ārabbha kathesi.
vatthu mahāummaṅgajātake āvibhavissati.
tadā pana satthā na bhikkhave idāneva pubbepi tathāgato
paññavā parassa vādamaddanoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikaraṭṭhe asītikoṭivibhavassa udiccabrāhmaṇamahāsālassa kule
nibbatti. bodhikumārotissa nāmaṁ kariṁsu. so vayappatto takkasilāyaṁ
uggahitasippo paccāgantvā agāramajjhe vasanto aparabhāge kāme
pahāya himavantappadesaṁ pavisitvā paribbājakapabbajjaṁ pabbajitvā
tattheva vanamūlaphalāhāro ciraṁ vasitvā vassārattasamaye himavantā
oruyha cārikaṁ caramāno anupubbena bārāṇasiṁ patvā rājuyyāne
vasitvā punadivase paribbājakasāruppena nagare bhikkhāya caranto
rājadvāraṁ pāpuṇi. tamenaṁ sīhapañjare ṭhito rājā disvā tassa
upasame pasīditvā taṁ attano bhavanaṁ pavesetvā katapaṭisanthāro
thokaṁ dhammakathaṁ sutvā nānaggarasabhojanaṁ dāpesi. mahāsatto
bhattaṁ gahetvā cintesi idaṁ rājakulaṁ nāma bahudosaṁ bahū
paccāmittā honti ko nukho mama uppannaṁ bhayaṁ nittharissatīti.

page number: 054

so avidūre ṭhitaṁ rājavallabhaṁ ekaṁ piṅgalasunakhaṁ disvā mahantaṁ bhattapiṇḍaṁ
gahetvā tassa dātukāmatākāraṁ dassesi. rājā ñatvā sunakhassa
bhājanaṁ āharāpetvā bhattaṁ gāhāpetvā dāpesi. mahāsattopi
tassa bhattakiccaṁ niṭṭhapesi. rājāpi tassa paṭiññaṁ gahetvā
antonagare rājuyyāne paṇṇasālaṁ kāretvā pabbajitaparikkhāre
datvā taṁ tattha vasāpesi. devasikaṁ cassa dve tayo vāre upaṭṭhānaṁ
agamāsi. bhojanakāle pana mahāsatto niccaṁ rājapallaṅkeyeva
nisīditvā rājabhojanameva bhuñjati. evaṁ dvādasa saṁvaccharāni
atītāni. tassa pana rañño pañca amaccā atthañca dhammañca
anusāsanti. tesu eko ahetukavādī eko issarakaraṇavādī eko
pubbekatavādī eko ucchedavādī eko khattavijjavādī. tesu
ahetukavādī ime sattā saṁsārasuddhikāti mahājanaṁ uggaṇhāpesi.
issarakaraṇavādī ayaṁ loko issaranimmitoti mahājanaṁ uggaṇhāpesi.
pubbekatavādī imesaṁ sattānaṁ sukhaṁ vā dukkhaṁ vā uppajjamānaṁ
pubbe kateneva uppajjatīti mahājanaṁ uggaṇhāpesi.
ucchedavādī ito paralokaṁ gato nāma natthi ayaṁ loko
ucchijjatīti mahājanaṁ uggaṇhāpesi. khattavijjavādī mātāpitaropi
māretvā attanova attho kātabboti mahājanaṁ uggaṇhāpesi.
te rañño vinicchaye niyuttā lañcakhādakā hutvā assāmikaṁ sāmikaṁ
sāmikaṁ assāmikaṁ karonti.
athekadivasaṁ eko puriso kūṭaṭṭaparājito mahāsattaṁ bhikkhāya

page number: 055

carantaṁ rājagehaṁ pavisantaṁ disvā vanditvā bhante tumhe rājagehe
bhuñjamānā vinicchayāmacce lañcaṁ gahetvā lokaṁ vināsente kasmā
ajjhupekkhatha idānimhi pañcahi amaccehi kūṭaṭṭakārakassa hatthato
lañcaṁ gahetvā sāmikova samāno assāmiko katoti paridevi.
so tasmiṁ kāruññavasena vinicchayaṁ gantvā dhammena vinicchinitvā
sāmikaṁyeva sāmikaṁ akāsi. mahājano ekappahāreneva mahāsaddena
sādhukāraṁ adāsi. rājā taṁ saddaṁ sutvā kiṁsaddo nāmāyanti
pucchitvā tamatthaṁ sutvā katabhattakiccaṁ mahāsattaṁ upanisīditvā pucchi
bhante ajja kira vo aṭṭo vinicchitoti. āma mahārājāti.
bhante tumhesu vinicchinantesu mahājanassa vuḍḍhi bhavissati ito
paṭṭhāya tumhe vinicchinathāti. mahārāja mayaṁ pabbajitā nāma
netaṁ amhākaṁ kammanti. bhante mahājane kāruññena kātuṁ vaṭṭati
tumhe sakaladivasaṁ mā vinicchinatha uyyānato pana idhāgacchantā
vinicchayaṭṭhānaṁ gantvā pātova cattāro aṭṭe vinicchinatha bhutvā
uyyānaṁ gacchantā cattāro evaṁ mahājanassa vuḍḍhi bhavissatīti.
so tena punappunaṁ yāciyamāno sādhūti sampaṭicchi. tato paṭṭhāya
tathā akāsi. kūṭaṭṭakārakā okāsaṁ na labhiṁsu. tepi amaccā
lañcaṁ alabhantā duggatā hutvā cintayiṁsu bodhiparibbājakassa
vinicchayakālato paṭṭhāya mayaṁ kiñci na labhāma handa naṁ rājaverikoti
rañño antare paribhinditvā mārāpessāmāti. te rājānaṁ
upasaṅkamitvā mahārāja bodhiparibbājako tumhākaṁ anatthakāmoti vatvā

page number: 056

asaddahantena raññā sīlavā eso ñāṇasampanno na evarūpaṁ
karissatīti vutte mahārāja tena sakalanagaravāsino attano hatthe
katā kevalaṁ amheyeva pañca jane kātuṁ na sakkoti sace amhākaṁ
vacanaṁ na saddahatha tassa idhāgamanakāle parisaṁ olokeyyāthāti
āhaṁsu. rājā sādhūti sīhapañjare ṭhito taṁ āgacchantaṁ
olokento parivāraṁ passitvā attano añāṇena aṭṭakārakamanusse
tassa parivārāti maññamāno bhijjitvā te amacce pakkosāpetvā
kinti karomāti pucchi. gaṇhāpetha naṁ devāti. oḷārikaṁ
aparādhaṁ apassantā kathaṁ gaṇhāpessāmāti. tenahi mahārāja
pakatiparihāramassa hāpetha taṁ parihāyantaṁ disvā paṇḍito paribbājako
kassaci anārocetvā sayameva palāyissatīti.
rājā sādhūti vatvā anupubbena tassa parihāraṁ parihāpesi.
paṭhamadivasaṁ tāva naṁ tucchapallaṅkeyeva nisīdāpesuṁ. so tucchapallaṅkaṁ
dasvāva rañño paribhinnabhāvaṁ ñatvā sayameva uyyānaṁ gantvā taṁ
divasameva pakkamitukāmo hutvāpi ekantena ñatvā pakkamissāmīti
na pakkāmi. athassa punadivase tucchapallaṅke nisinnassa rañño
pakatibhattañca aññañca gahetvā missakabhattaṁ adaṁsu. tatiyadivase
mahātalaṁ pavisituṁ adatvā sopānasīseyeva ṭhapetvā missakabhattaṁ
adaṁsu. so taṁpi gahetvā uyyānaṁ gantvā bhattakiccaṁ akāsi.
catutthadivase heṭṭhā pāsādeva ṭhapetvā kāṇājakabhattaṁ adaṁsu.
so taṁpi gahetvā uyyānaṁ gantvā bhattakiccaṁ akāsi. rājā

page number: 057

amacce pucchi mahābodhiparibbājako sakkāre parihāpitepi na
pakkamati kinti karomāti. deva na so bhattatthāya carati
chattatthāya pana carati sace bhattatthāya careyya paṭhamadivaseyeva
palāyeyyāti. idāni kiṁ karomāti. sve ghāṭāpetha naṁ mahārājāti.
so sādhūti tesaññeva hatthe khagge ṭhapetvā sve antaradvāre
ṭhatvā pavisantassevassa sīsaṁ chinditvā khaṇḍākhaṇḍikaṁ katvā kiñci
ajānāpetvā vaccakuṭiyaṁ pakkhipitvā nahātvā āgaccheyyāthāti
āha. te sādhūti sampaṭicchitvā sve āgantvā evaṁ karissāmāti
aññamaññaṁ vicāretvā attano nivesanāni agamaṁsu. rājāpi
sāyaṁ bhuttabhojano sirisayane nipajjitvā mahāsattassa guṇe anussari.
athassa tāvadeva soko uppajji. sarīrato sedā muñcanti
sayane assādaṁ alabhanto aparāparaṁ parivatti. athassa aggamahesī
upanipajji. so tāya saddhiṁ sallāpamattaṁpi na kari. atha naṁ
sā kiṁ nukho mahārāja sallāpamattaṁpi na karotha api nukho
me koci aparādho atthīti pucchi. natthi devi api ca kho
bodhiparibbājako kira amhākaṁ paccatthiko jātoti tassa sve
ghāṭanatthāya pañca amacce āṇāpesiṁ te naṁ hanitvā khaṇḍākhaṇḍikaṁ
katvā vaccakūpe khipissanti so pana amhākaṁ dvādasa saṁvaccharāni
bahudhammaṁ desesi ekāparādhopissa mayā paccakkhato na diṭṭhapubbo
parapattiyena pana hutvā tassa mayā vadho āṇatto tena
kāraṇena socāmīti.

page number: 058

atha naṁ sā sace deva so paccatthiko jāto taṁ
ghāṭento kiṁ socasi paccatthikaṁ nāma puttaṁpi ghāṭetvā attano
sotthibhāvo kātabbova mā socitthāti assāsesi. so
tassā vacanena paṭiladdhassāso niddaṁ okkami. tasmiṁ khaṇe
koleyyako piṅgalasunakho taṁ kathaṁ sutvā sve mayā attano
balena tassa jīvitaṁ dātuṁ vaṭṭatīti cintetvā punadivase pātova
pāsādā oruyha mahādvāraṁ āgantvā ummāre sīsaṁ katvā
mahāsattassa āgamanamaggaṁ olokento nipajji. tepi kho amaccā
pātova khaggahatthā āgantvā dvārantare aṭṭhaṁsu. bodhisattopi
velaṁ sallakkhetvā uyyānā nikkhamma rājadvāraṁ āgañchi. atha
naṁ sunakho disvā mukhaṁ vivaritvā catasso dāṭhā dassetvā kiṁ
tvaṁ bhante jambūdīpatale aññattha bhikkhaṁ na labhasi amhākaṁ
rājā taṁ māraṇatthāya pañca amacce khaggahatthe dvārantare
ṭhapesi mā tvaṁ nalāṭe maccuṁ gahetvā āgamissasi sīghaṁ
pakkamāti mahāsaddena viravi. so sabbarudaññutāya tamatthaṁ ñatvā
tatova nivattitvā uyyānaṁ gantvā pakkamanatthāya parikkhāre
ādiyi. rājāpi sīhapañjare ṭhito taṁ āgacchantañca gacchantañca
disvā sace ayaṁ mama paccatthiko bhaveyya uyyānaṁ gantvā
balaṁ sannipātāpetvā kammasajjo bhavissati no ce attano
parikkhāre gahetvā gamanasajjo bhavissati jānissāmi tāvassa
kiriyanti uyyānaṁ gantvā mahāsattaṁ attano parikkhāre ādāya

page number: 059

gamissāmīti paṇṇasālato nikkhantaṁ caṅkamakoṭiyaṁ disvā vanditvā
ekamantaṁ ṭhito gāthamāha
kinnu daṇḍaṁ kimājinaṁ kiṁ chattaṁ kiṁ upāhanaṁ
kiṁ aṅkusañca pattañca saṅghāṭiñcāpi brāhmaṇa
taramānarūpo gaṇhāsi kinnu patthayase disanti.
tassattho bhante pubbe tvaṁ amhākaṁ gharaṁ āgacchanto
daṇḍādīni na gaṇhasi ajja pana kena kāraṇena daṇḍañca ajinañca
chattañca upāhanañca mattikapasibbakolambanāṅkusañca mattikapattañca
saṅghāṭiñcāti sabbepime parikkhāre taramāno gaṇhāsi kataraṁ nu
disaṁ patthesi kattha gantukāmosīti pucchi.
taṁ sutvā mahāsatto ayaṁ attanā katakammaṁ na jānātīti
maññati jānāpessāmi nanti cintetvā dve gāthā abhāsi
dvādasetāni vassāni vasitāni tvantike
nābhijānāmi sotena piṅgalenābhikujjitaṁ.
svāyaṁ dattova nadati sukkadāṭhaṁ vidaṁsayi
tava sutvā sabhariyassa vītasaddhassa maṁ patīti.
tattha abhikujjitanti etena tava sunakhena evaṁ mahāviravena
viravitaṁ na jānāmi. dattovāti dappito viya. sabhariyassāti
tava sabhariyassa mama māraṇatthāya pañcannaṁ amaccānaṁ āṇattabhāvaṁ
kathentassa sutvā kiṁ tvaṁ aññattha bhikkhaṁ na labhasi raññā
te vadho āṇatto idha mā gacchāti dattova nadati.

page number: 060

vītasaddhassa maṁ patīti mamantare vītasaddhassa tava vacanaṁ sutvā evaṁ
vadatīti āha.
tato rājā attano dosaṁ sampaṭicchitvā taṁ khamāpento
catutthaṁ gāthamāha
ahu esa kato doso yathā bhāsasi brāhmaṇa
esa bhiyyo pasīdāmi vasa brāhmaṇa mā gamāti.
tattha bhiyyoti saccaṁ mayā evaṁ āṇattaṁ ayaṁ me doso
esa panāhaṁ idāni adhikataraṁ tava pasīdāmi idheva vasa mā
brāhmaṇa aññattha gamāti.
taṁ sutvā mahāsatto mahārāja paṇḍitā nāma tādisena
parapattiyena apaccakkhakārinā saddhiṁ na saṁvasantīti vatvā tassa
anācāraṁ pakāsento āha
sabbaseto pure āsi tatopi sabalo ahu
sabbalohitako dāni kālo pakkamituṁ mama.
abbhantaraṁ pure āsi tato majjhe tato bahi
purā niddhamanā hoti sayameva vajāmihaṁ.
vītasaddhaṁ na seveyya udapānaṁvanodakaṁ
sacepi naṁ anukhane vārikaddamagandhikaṁ.
pasannameva seveyya appasannaṁ vivajjaye
pasannaṁ payirupāseyya rahadaṁvodakatthiko.

page number: 061

bhaje bhajantaṁ purisaṁ abhajantaṁ na bhajjaye
asappurisadhammo so yo bhajantaṁ na bhajjati.
yo bhajantaṁ na bhajati sevamānaṁ na sevati
save manussapāpiṭṭho migo sākhassito yathā.
accābhikkhaṇasaṁsaggā asamo saraṇena ca
etena mittā jīranti akāle yācanāya ca.
tasmā nābhikkhaṇaṁ gacche na ca gacche cirāciraṁ
kālena yācaṁ yāceyya evaṁ mittā na jīrare.
aticiraṁ nivāsena piyo bhavati appiyo
āmanta kho taṁ gacchāma purā te homa appiyāti.
tattha sabbasetoti mahārāja paṭhamameva tāva tava nivesane
mama odano sabbaseto ahosi yaṁ tvaṁ bhuñjasi tameva dāpesīti
attho. tatoti tato pacchā paribhedakānaṁ vacanaṁ gahetvā tava
mayi virattakālepi sabalo missakodano jāto. idānīti idāni
sabbalohitako jāto. kāloti aññāṇassa tava santikā idāni
mama pakkamituṁ kālo. abbhantaranti paṭhamaṁ mama abbhantaraṁ āsanaṁ
alaṅkatamahātalamhi assitasetacchatte rājapallaṅkeyeva maṁ nisīdāpesuṁ.
majjheti sopānamatthake. purā niddhamanā hotīti yāva gīvāyaṁ
gahetvā nikkaḍḍhanā hoti. anukhaneti sace anudakaṁ udapānaṁ
patto puriso udakaṁ appassanto kalalaṁ viyūhitvā anukhaneyya
tathāpi taṁ vārikaddamagandhikaṁ bhaveyya amanuññatāya na piveyya

page number: 062

tatheva vītasaddhaṁ payirupāsantena laddhapaccayāpi parittā ceva lūkhā
ca amanuññā aparibhogārahāti attho. pasannanti patiṭṭhitasaddhaṁ.
rahadanti gambhīraṁ mahārahadaṁ. bhajantanti attānaṁ bhajantameva bhajeyya.
abhajantanti paccatthikaṁ. na bhajjayeti na bhajeyya. na bhajjatīti
yo puriso attānaṁ bhajantaṁ hitacittaṁ puggalaṁ na bhajati so
asappurisadhammo nāmāti. manussapāpiṭṭhoti manussalāmako paṭikuṭṭho
pacchimako. sākhassitoti makkaṭo. accābhikkhaṇasaṁsaggāti ativiya
abhiṇhasaṁsaggena. akāleti ayuttappattakāle parassa piyabhaṇḍaṁ
yācanāya mittā jīranti nāma tvaṁpi aticiraṁ nivāsena mayi mettaṁ
bhindi. tasmāti yasmā accābhikkhaṇasaṁsaggena asamosaraṇena ca
mittā jīranti tasmā. cirāciranti cirakālaṁ vītināmetvā ciraṁ
na gacche na upasaṅkame. yācanti yācitabbaṁ bhaṇḍakaṁ yuttakāle
na yāceyya. na jīrareti evaṁ mittā na jīranti. purā te
homāti yāva tava appiyā na homa tāva āmantetvāva evaṁ
gacchāmāti.
rājā āha
evaṁ ce yācamānānaṁ añjaliṁ nāvabujjhasi
parivārakānaṁ sattānaṁ vacanaṁ na karosi no
evantaṁ abhiyācāma puna kayirāsi pariyāyanti.
tattha nāvabujjhasīti sace bhante evaṁ yācantena mayā kataṁ
añjaliṁ na jānāsi na paṭigaṇhasīti attho. pariyāyanti puna

page number: 063

idhāgamanāya ekavāraṁ kareyyāsīti yācati.
bodhisatto āha
evañce no viharataṁ antarāyo na hessati
tumhañcāpi mahārāja amhaṁ vā raṭṭhavaḍḍhana
appeva nāma passema ahorattānamaccayeti.
tattha evañce noti sace mahārāja evaṁ nānā hutvā
viharantānaṁ amhākaṁ antarāyo na hessati tuyhaṁ vā mayhaṁ vā
jīvitaṁ pavattissatīti dīpeti. passemāti api nāma passeyyāma.
evaṁ vatvā mahāsatto rañño dhammaṁ desetvā appamatto
hohi mahārājāti vatvā uyyānā nikkhamitvā ekasmiṁ
sabhāgaṭṭhāne bhikkhāya caritvā bārāṇasito nikkhamma anupubbena
himavantokāsameva gantvā kiñci kālaṁ vasitvā puna otaritvā
ekaṁ paccantagāmaṁ nissāya araññe vihāsi. tassa pana gatakālato
paṭṭhāya te amaccā puna vinicchaye nisīditvā vilopaṁ karontā
cintayiṁsu sace mahābodhiparibbājako puna āgamissati jīvitaṁ no
natthi kiṁ nu khvassa anāgamanakāraṇaṁ kareyyāmāti. atha nesaṁ
etadahosi ime sattā paṭibaddhaṭṭhānaṁ nāma pajahituṁ na sakkonti
kiṁ nu khvassa idha paṭibaddhaṭṭhānanti. tato rañño aggamahesīti
ñatvā ṭhānaṁ kho panetaṁ vijjati yaṁ so imaṁ nissāya āgaccheyya
paṭikacceva naṁ mārāpessāmāti. te rājānaṁ etadavocuṁ ime
divase ekā kathā suyyatīti. kiṁkathā nāmāti. mahābodhiparibbājako

page number: 064

ca kira devī ca aññamaññaṁ sāsanapaṭisāsanaṁ pesentīti. kinti
katvāti. tena kira deviyā pesitaṁ sakkā nu kho attano
balena rājānaṁ mārāpetvā mama setacchattaṁ dātunti tāyapissa
pesitaṁ rañño maraṇannāma mama bhāro mahābodhiparibbājako
khippaṁ āgacchatūti. rājā tesaṁ punappunaṁ kathentānaṁ saddahitvā
idāni kiṁ kātabbanti pucchitvā deviṁ māretuṁ vaṭṭatīti vutte
anupaparikkhitvāva tenahi naṁ tumheva māretvā khaṇḍākhaṇḍikaṁ
chinditvā vaccakūpe khipathāti āha. te tathā kariṁsu. tassā
māritabhāvo sakalanagare pākaṭo ahosi.
athassā cattāro puttā iminā no niraparādhā mātā
māritāti rañño paccatthikā ahesuṁ. rājā mahābhayappatto
ahosi. mahāsatto paramparāya taṁ pavuttiṁ sutvā cintesi
ṭhapetvā maṁ añño te kumāre saññāpetvā pitaraṁ khamāpetuṁ
samattho nāma natthi rañño ca jīvitaṁ dassāmi kumāre pāpato
mocessāmīti. so punadivase paccantagāmaṁ pavisitvā manussehi
dinnaṁ makkaṭamaṁsaṁ khāditvā tassa cammaṁ yācitvā assamapade
sukkhāpetvā niggandhaṁ katvā nivāsesipi pārupesipi aṁsepi ṭhapesi.
kiṁkāraṇā. bahūpakāro meti vacanatthāya. so taṁ cammaṁ ādāya
anupubbena bārāṇasiṁ gantvā kumāre upasaṅkamitvā pitughāṭakammaṁ
nāma dāruṇaṁ taṁ vo na kātabbaṁ ajarāmaro satto nāma
natthi ahaṁ tumhe aññamaññaṁ samagge karissāmīti āgato

page number: 065

tumhe mayā pahite sāsane āgaccheyyāthāti kumāre ovaditvā
antonagare uyyānaṁ pavisitvā makkaṭacammaṁ attharitvā silāpaṭṭe
nisīdi. atha naṁ uyyānapālo disvā vegena gantvā rañño
ārocesi. rājā sutvāva sañjātasomanasso te amacce ādāya
tattha gantvā mahāsattaṁ vanditvā nisīditvā paṭisanthāraṁ kātuṁ
ārabhi. mahāsatto tena saddhiṁ asammoditvā makkaṭacammaṁyeva
parimajji. atha naṁ evamāha bhante tumhe maṁ akathetvā makkaṭacammameva
parimajjatha kiṁ vo idaṁ mayā bahūpakārataranti. āma mahārāja
bahūpakāro me esa bānaro ahamassa piṭṭhe nisīditvā vicari ayaṁ
me pānīyaghaṭaṁ āhari vasanaṭṭhānaṁ sammajji abhisamācārikavattapaṭivattaṁ
me akāsi ahaṁ pana attano dubbalacittatāyassa maṁsaṁ khāditvā
cammaṁ sukkhāpetvā attharitvā nisīdāmi ceva nipajjāmi ca
evaṁ bahūpakāro esa mayhanti. iti so tesaṁ vāde bhindanatthāya
vānaracamme ca vānare ca vānaravohāraṁ āropetvā taṁ taṁ
pariyāyaṁ sandhāya imaṁ kathaṁ kathesi. so hi tassa nivatthapubbattā
piṭṭhe nisīditvā vicarinti āha. taṁ aṁse katvā pānīyaghaṭassa
āhaṭattā pānīyaghaṭaṁ āharatīti āha. tena cammena bhūmiyaṁ
sammajjapubbattā vasanaṭṭhānaṁ sammajjīti āha. nipannakāle
tena cammena piṭṭhiyā akkantakāle pādānaṁ phuṭṭhapubbattā
vattapaṭivattaṁ me akāsīti āha. chātakāle pana tassa maṁsaṁ labhitvā
khāditattā ahaṁ pana attano dubbalacittatāyassa maṁsaṁ khādinti āha.

page number: 066

taṁ sutvā te amaccā pāṇātipāto tena katoti saññāya
passatha bho pabbajitassa kammaṁ makkaṭaṁ kira māretvā maṁsaṁ khāditvā
cammaṁ gahetvā vicaratīti pāṇiṁ paharitvā parihāsamakaṁsu. mahāsatto
te tathā karonte disvā ime attano vādabhedanatthāya mama cammaṁ
ādāya āgatabhāvaṁ na jānanti jānāpessāmi neti ahetukavādiṁ
tāva āmantetvā pucchi āvuso tvaṁ kasmā maṁ paribhāsasīti.
mittadubbhikammassa ceva pāṇātipātassa ca katattāti.
tato mahāsatto yo pana gatiyā ceva diṭṭhiyā ca te
saddahitvā evaṁ kareyya tena kiṁ dukkaṭanti tassa vādaṁ
bhindanto āha
udīraṇā ce saṅgahatyā bhāvāyamanuvattati
akāmā akaraṇīyaṁ vā karaṇīyaṁ vāpi kubbati
akāmakaraṇīyasmiṁ kvidha pāpena limpati.
so ce attho ca dhammo ca kalyāṇo na ca pāpako
bhoto ce vacanaṁ saccaṁ suhayo bānaro mayā.
attano ce hi vādassa aparādhaṁ vijāniya
na maṁ tvaṁ garaheyyāsi bhoto vādo hi tādisoti.
tattha udīraṇāti kathā. saṅgatyāti saṁgatiyā channaṁ abhijātīnaṁ
taṁ taṁ abhijātiṁ upagamanena. bhāvāyamanuvattatīti bhāvena anuvattati.
karaṇatthe sampadānaṁ. akāmāti akāmena anicchāya. akaraṇīyaṁ
vāti akattabbaṁ pāpakaṁ vā. karaṇīyaṁ vāti kattabbakusalaṁ vā.

page number: 067

kubbatīti karoti. kvidhāti ko idha. idaṁ vuttaṁ hoti tvaṁ
ahetuvādī natthi hetu natthi paccayo sattānaṁ saṁkilesāyāti
ādidiṭṭhiko ayaṁ loko saṁgatiyā ceva sabhāvena ca anuvattati
pariṇamati tattha tattha sukhadukkhaṁ paṭisaṁvedeti akāmako ca
pāpaṁ vā puññaṁ vā karotīti vadasi ayaṁ tava udīraṇā sace
tathā evaṁ sante akāmakaraṇīyasmiṁ attano dhammatāya pavattamāne
pāpe ko idha satto pāpena limpati. sace hi attanā akatena
pāpena limpati na koci na limpeyyāti. so ceti so
ahetukavādasaṅkhāto tava bhāsitattho atthattho ca atthajotako ca
dhammo kalyāṇo ce na pāpako ahetū apaccayā sattā saṁkilissanti
sukhadukkhaṁ paṭisaṁvediyantīti idaṁ bhoto vacanaṁ saccaṁ ce suhato
vānaro mayā ko ettha mama dosoti attho. vijāniyāti
samma sace hi tvaṁ attano vādassa aparādhaṁ jāneyyāsi na maṁ
garaheyyāsi. kiṁkāraṇā. bhoto vādo hi tādiso tasmā
ayaṁ mama vādaṁ karotīti maṁ pasaṁseyyāsi attano pana vādaṁ
ajānanto maṁ garahasīti.
evaṁ mahāsatto taṁ niggaṇhitvā appaṭibhāṇaṁ akāsi.
sopi rājā parisati maṅkubhūto pattakkhandho nisīdi. mahāsattopi
tassa vādaṁ bhinditvā issarakaraṇavādiṁ āmantetvā tvaṁ āvuso
maṁ kasmā parihāsasi yadi issaranimmitavādaṁ sārato paccesīti
vatvā āha

page number: 068

issaro sabbalokassa sace kappeti jīvitaṁ
sace iddhiṁ byasanabhāvañca kammaṁ kalyāṇapāpakaṁ
niddesakārī puriso issaro tena limpati.
so ce attho ca dhammo ca kalyāṇo na ca pāpako
bhoto ce vacanaṁ saccaṁ suhato vānaro mayā.
attano ce hi vādassa aparādhaṁ vijāniya
na maṁ tvaṁ garaheyyāsi bhoto vādo hi tādisoti.
tattha kappeti jīvitanti sace brahmā vā añño vā koci
issaro tvaṁ kasiyā jīva tvaṁ gorakkhenāti evaṁ sabbalokassa jīvitaṁ
saṁvidahati vicāreti. iddhiṁ byasanabhāvañcāti iti issariyādibhedā
iddhiyo ca ñātivināsādikaṁ byasanabhāvañca sesañca kalyāṇapāpakaṁ
kammaṁ sabbaṁ yadi issarova kappeti karoti. niddesakārīti
yadi tassa niddesaṁ āṇattimeva seso yo koci puriso karoti
evaṁ sante yo koci pāpaṁ karoti tassa issarena katattā
issarova tena pāpena limpati. sesaṁ purimanayena veditabbaṁ.
yathā ca idha evaṁ sabbattha.
iti ambatova muggaraṁ gahetvā ambaṁ pātento viya
issarakaraṇeneva issarakaraṇavādaṁ bhinditvā pubbekatavādiṁ āmantetvā
tvaṁ āvuso maṁ kiṁ parihāsasi yadi pubbekatavādaṁ saccaṁ maññasīti
vatvā āha

page number: 069

sace pubbekatahetu sukhadukkhaṁ nigacchati
porāṇakaṁ kataṁ pāpaṁ tameso muñcate iṇaṁ
porāṇakaiṇamokkho kvidha pāpena limpati.
so ce attho ca dhammo ca kalyāṇo na ca pāpako
bhoto ce vacanaṁ saccaṁ suhato vānaro mayā.
attano ce hi vādassa aparādhaṁ vijāniya
na maṁ tvaṁ garaheyyāsi bhoto vādo hi tādisoti.
tattha pubbekatahetūti pubbekatahetu purimabhave katakammakaraṇeneva.
tameso muñcate iṇanti yo vadhabandhādīhi dukkhaṁ pāpuṇāti yadi so yaṁ
tena porāṇakaṁ kataṁ pāpaṁ taṁ idāni iṇaṁ muñcati evaṁ sante mamāpi
esa porāṇakaiṇato mokkho anena hi makkaṭena pubbe paribbājakena
hutvā ahaṁ makkaṭo samāno māretvā khādito bhavissāmi svāyaṁ idha
makkaṭattaṁ patto mayā paribbājakattampattena māretvā khādito
bhavissati ko idha pāpena limpatīti.
iti so tassāpi vādaṁ bhinditvā ucchedavādiṁ abhimukhaṁ katvā
tvaṁ āvuso natthi dinnanti ādīni vatvā idheva sattā
ucchijjanti paralokagatā nāma natthīti maññamāno kasmā maṁ
parihāsasīti santajjetvā āha
catunnaṁyevupādāya rūpaṁ sambhoti pāṇinaṁ
yato ca rūpaṁ sambhoti tattheva anupagacchati.

page number: 070

idheva jīvati jīvo pecca pecca vinassati
ucchijjati ayaṁ loko ye bālā ye ca paṇḍitā
ucchijjamāne lokasmiṁ kvidha pāpena limpati.
so ce attho ca dhammo ca kalyāṇo na ca pāpako
bhoto ce vacanaṁ saccaṁ suhato bānaro mayā.
attano ce hi vādassa aparādhaṁ vijāniya
na maṁ tvaṁ garaheyyāsi bhoto vādo hi tādisoti.
tattha catunnanti paṭhavīādīnaṁ bhūtānaṁ. rūpanti rūpakkhandho.
tatthevāti yato taṁ rūpaṁ sambhoti nirujjhanakālepi tattheva nigacchati.
iminā tassa catumahābhūtiko ayaṁ puriso yadā kālaṁ karoti paṭhavī
paṭhavīkāyaṁ anupeti anupagacchati āpo tejo vāyo vāyokāyaṁ
anupeti anupagacchati ākāsaṁ indriyāni saṅkamantiṁ āsandipañcamā
purisā mataṁ ādāya gacchanti yāva āhaḷanapadāni paññāyanti
kāpotakāni aṭṭhīni bhavanti bhasmantāhutiyo dattupaññattaṁ yadidaṁ
dānaṁ tesaṁ tucchā musābhilāpā ye keci atthikavādaṁ vadanti bālā
ca paṇḍitā ca kāyassa bhedā ucchijjanti vinassanti na honti
parammaraṇāti imaṁ diṭṭhiṁ patiṭṭhāpesi. idhevāti imasmiṁyeva
loke jīvo jīvati. pecca pecca vinassatīti paraloke nibbattasatto
gativasena idha anāgantvā tattheva paraloke vinassati ucchijjati
evaṁ ucchijjamāne lokasmiṁ ko idha pāpena limpati.
iti so tassāpi vādaṁ bhinditvā khattavijjavādiṁ āmantetvā

page number: 071

tvaṁ āvuso mātāpitaropi māretvā attano attho kātabboti
imaṁ laddhiṁ ukkhipitvā vicaranto kasmā maṁ parihāsasīti vatvā āha
āhu kattavidhā loke bālā paṇḍitamānino
mātaraṁ pitaraṁ haññe atho jeṭṭhaṁpi bhātaraṁ
haneyya puttadāre ca attho ce tādiso siyāti.
tattha kattavidhāti khattavijjā. ayameva vā pāṭho.
khattavijjācariyānaṁ etaṁ nāmaṁ. bālā paṇḍitamāninoti bālā
samānāpi paṇḍitā mayaṁ attano paṇḍitabhāvaṁ pakāsessāmāti
maññamānā paṇḍitamānino hutvā evamāhu. attho ceti sace
attano tathārūpo koci attho siyā na kiñci parivajjeyya
sabbaṁ haneyya vāti vadanti tvaṁpi nesaṁ aññataroti.
evaṁ tassa laddhiṁ patiṭṭhapetvā attano laddhiṁ pakāsento āha
yassa rukkhassa chāyāya nisīdeyya sayeyya vā
na tassa sākhaṁ bhañjeyya mittadubbho hi pāpako.
atha atthe samuppanne samūlamapi abbahe
attho me sambalenāpi suhato vānaro mayā.
sace attho ca dhammo ca kalyāṇo na ca pāpako
bhoto ce vacanaṁ saccaṁ suhato vānaro mayā.
attano ce hi vādassa aparādhaṁ vijāniya
na maṁ tvaṁ garaheyyāsi bhoto vādo hi tādisoti.
tattha ambho khattavijja amhākaṁ pana ācariyā evaṁ vaṇṇayanti

page number: 072

attanā paribhuttacchāyassa rukkhassāpi sākhaṁ vā paṇṇaṁ vā na
bhañjeyya. kiṁkāraṇā. mittadubbho hi pāpako tvaṁ pana
evaṁ vadesi atha atthe samuppanne samūlamapi abbaheti. mamañca
pātheyyena attho ahosi tasmā sacepesa mayā hato tathāpi
attho me sambalenāpi suhato vānaro mayāti.
evaṁ so tassāpi vādaṁ bhinditvā pañcasupi tesu appaṭibhāṇesu
nisinnesu rājānaṁ āmantetvā mahārāja tvaṁ ime pañcaraṭṭhavilopake
mahācore gahetvā vicarasi aho bālo evarūpānaṁ hi saṁsaggena
puriso diṭṭhadhammikampi samparāyikampi mahādukkhaṁ pāpuṇeyyāti vatvā
rañño dhammaṁ desento āha
ahetuvādo puriso yo ca issarakuttiko
pubbekatī ca ucchedī yo ca kattavidho naro.
ete asappurisā loke bālā paṇḍitamānino
kareyya tādiso pāpaṁ atho aññampi kāraye
asappurisasaṁsaggo dukkaṭo kaṭukudrayoti.
tattha tādisoti mahārāja yādisā ete pañca diṭṭhigatikā
tādiso puriso sayaṁpi pāpaṁ kareyya yvāssa vacanaṁ suṇāti taṁ
aññaṁpi kāraye. dukkaṭoti evarūpehi asappurisehi saddhiṁ saṁsaggo
paralokepi idhalokepi dukkaṭo kaṭukudrayo ca hoti. imassa panatthassa
pakāsanatthaṁ yāni kānici bhikkhave bhayāni uppajjanti sabbāni
tāni bālatoti suttaṁ āharitabbaṁ.

page number: 073

godhajātakasañjīvajātakākittijātakādīni vāyamattho dīpetabbo.
idāni opammadassanavasena dhammadesanaṁ vaḍḍhento āha
urabbharūpena bakāsu pubbe
asaṁkito ajayūthaṁ upeti
hantvā uraṇiṁ ajiyaṁ ajañca
hantvā sayitvā yena kāmaṁ paleti.
tathāvidheke samaṇabrāhmaṇāse
chadanaṁ katvā vañcayanti manusse
anāsakā thaṇḍilaseyyakā ca
rajojallaṁ ukkuṭikappadhānaṁ
pariyāyabhattañca apānakattā
pāpācārā arahanto vadānā.
ete asappurisā loke bālā paṇḍitamānino
kareyya tādiso pāpaṁ atho aññaṁpi kāraye
asappurisasaṁsaggo dukkaṭo kaṭukudrayo.
yamāhu natthi viriyanti hetuñca apavadanti
ye parakāraṁ attakārañca ye tucchaṁ samavaṇṇayuṁ.
ete asappurisā loke bālā paṇḍitamānino
kareyya tādiso pāpaṁ atho aññaṁpi kāraye
asappurisasaṁsaggo dukkaṭo kaṭukudrayo.

page number: 074

sace hi viriyaṁ nāssa kammaṁ kalyāṇapāpakaṁ
na bhare vaḍḍhakiṁ rājā napi yantāni kāraye.
yasmā ca viriyaṁ atthi kammaṁ kalyāṇapāpakaṁ
tasmā yantāni kāreti rājā bharati vaḍḍhakiṁ.
yadi vassasataṁ devo na vasse na himaṁ pate
ucchijjeyya ayaṁ loko vinasseyya ayaṁ pajā.
yasmā ca vassatī devo himañcāpi phusīyati
tasmā sassāni paccanti raṭṭhañca pālayate ciraṁ.
gavañce taramānānaṁ jimhaṁ gacchati puṅgavo
sabbā tā jimhaṁ gacchanti nette jimhaṁ gate sati.
evameva manussesu yo hoti seṭṭhasammato
so ce adhammaṁ carati pageva itarā pajā
sabbaṁ raṭṭhaṁ dukkhaṁ seti rājā ce hoti adhammiko.
gavañce taramānānaṁ ujuṁ gacchati puṅgavo
sabbā tā ujuṁ gacchanti nette ujuṁ gate sati.
evameva manussesu yo hoti seṭṭhasammato
so ceva dhammaṁ carati pageva itarā pajā
sabbaṁ raṭṭhaṁ sukhaṁ seti rājā ce hoti dhammiko.
mahārukkhassa phalino āmaṁ chindati yo phalaṁ
rasañcassa na jānāti bījañcassa vinassati.

page number: 075

mahārukkhūpamaṁ raṭṭhaṁ adhammena yo pasāsati
rasañcassa na jānāti raṭṭhañcassa vinassati.
mahārukkhassa phalino pakkaṁ chindati yo phalaṁ
rasañcassa vijānāti bījañcassa na nassati.
mahārukkhūpamaṁ raṭṭhaṁ dhammena yo pasāsati
rasañcassa vijānāti raṭṭhañcassa na nassati.
yo ca rājā janapadaṁ adhammena pasāsati
sabbosadhībhi so rājā viruddho hoti khattiyo.
tatheva negame hiṁsaṁ ye yuttā kayavikkaye
ojadānabalīkāre sa kosena virujjhati.
pahāravarakhettaññū saṅgāme katanissame
ussite hiṁsayaṁ rājā sa balena virujjhati.
tatheva isayo hiṁsaṁ saṁyame brahmacārino
adhammacārī khattiyo so saggena virujjhati.
yo ca rājā adhammaṭṭho bhariyaṁ hanti adūsakaṁ
luddaṁ pasavate pāpaṁ puttehi ca virujjhati.
dhammaṁ care jānapade nigamesu balesu ca
isayo ca na hiṁseyya puttadāre samañcare.
sa tādiso bhūmipati raṭṭhapālo akodhano
sāmante saṁpakampeti indova asurādhipoti.

page number: 076

tattha bakāsu pubbeti bako pubbe. asūti nipātamattaṁ.
idaṁ vuttaṁ hoti mahārāja pubbe eko urabbharūpo bako ahosi
tassa naṅguṭṭhaṁ mahādīghaṁ taṁ pana so antarasatthimhi pakkhipitvā
urabbharūpena asaṁkito ajayūthaṁ upeti tattha uraṇikañca ajikañca
ajañca hantvā yena kāmaṁ paleti. tathāvidheketi tathāvidhā eke
samaṇabrāhmaṇā pabbajjāliṅgena chadanaṁ katvā attānaṁ chādetvā
madhuravacanādīhi hitakāmā viya hutvā lokaṁ vañcenti. anāsakāti
ādi tesaṁ chadanassa dassanatthaṁ vuttaṁ. ekacce hi mayaṁ anāsakā na kiñci
āhāremāti manusse vañcenti. apare mayaṁ thaṇḍilaseyyakāti. aññesaṁ
pana rajojallaṁ chadanaṁ. aññesaṁ ukkuṭikappadhānaṁ. te gacchantāpi
uppatitvā ukkuṭikāva gacchanti. aññesaṁ sattāhadasāhādivāra-
bhojanasaṅkhātaṁ pariyāyabhattachadanaṁ. apare apānakattā honti
mayaṁ pānīyaṁ na pivāmāti vadanti. arahanto vadānāti pāpācārā
hutvā mayaṁ arahantoti vadantā vicaranti. eteti mahārāja ime
vā pañca janā honti aññe vā yāvanto diṭṭhigatikā nāma
sabbepi ete asappurisā. yamāhūti ye āhu ye vadanti.
sace hi viriyaṁ nāssāti mahārāja sace ñāṇasampayuttakaṁ
kāyikacetasikaviriyaṁ na bhaveyya. kammanti kalyāṇapāpakaṁ kammaṁpi yadi
na bhaveyya. na kareti evaṁ sante vaḍḍhakiṁ vā aññe vā kārake
rājā na poseyya. napi yantānīti napi sattabhūmipāsādādīni
yantāni kareyya. kiṁkāraṇā. viriyassa ceva kammassa ca

page number: 077

abhāvā. ucchijjeyyāti mahārāja yadi ettakaṁ kālaṁ neva devo
vasseyya na himaṁ pateyya atha kappuṭṭhānakālo viya ayaṁ loko
ucchijjeyya ucchedavādinā kathitaniyāmena pana ucchedo nāma
natthi. pālayateti pālayati. gavañce taramānānanti catasso
gāthā raññā dhammadesanatthameva vuttā. tathā mahārukkhassāti
ādikā. tattha mahārukkhassāti madhurāmbarukkhassa. adhammenāti
agatigamanena. rasañcassa na jānātīti adhammiko rājā raṭṭhassa
rasaṁ ojaṁ na jānāti āyasampattiṁ na labhati. vinassatīti
suññaṁ hoti. manussā gāmanigame chaḍḍetvā paccantaṁ pabbatavisamaṁ
bhajanti. sabbāni āyamukhāni pacchijjanti. sabbosadhībhīti sabbehi
mūlatacapaṇṇapupphaphalādīhi ceva sappinavanītādīhi ca osadhehi virujjhati
na tāni sampajjanti. adhammikarañño hi paṭhavī nirojā hoti.
tassā nirojatāya osadhānaṁ ojaṁ na hoti tāni rogaṁ vūpasametuṁ
na sakkonti. iti so tehi viruddho nāma hoti. negameti
nigamavāsī kuṭumbike hiṁsanto pīḷento. ye yuttāti ye kayavikkaye
yuttā āyānaṁ mukhā thalajalapathavāṇijā te ca hiṁsanto.
ojadānabalīkāreti tato tato janapadato bhaṇḍahāraṇasuṅkadānavasena
ojadānañceva chabhāgadasabhāgādibhedaṁ baliñca karonte. sa kosenāti
so ete hiṁsanto adhammikarājā dhanadhaññe parihāyanto kosena
virujjhati nāma. pahāravarakhettaññūti imasmiṁ ṭhāne vijjhituṁ vaṭṭatīti
evaṁ pahāravarānaṁ khettaṁ jānane dhanuggahe. saṅgāme katanissameti

page number: 078

yuddhesu katakamme mahāyodhe. ussiteti uggate paññāte
mahāmatte. hiṁsayanti evarūpe sayaṁ vā hiṁsanto parehi vā
hiṁsāpento. balenāti balakāyena. tathāvidhaṁ hi rājānaṁ ayaṁ
bahūpakāre attano rajjadāyakepi hiṁsati kimaṅgaṁ pana amheti
avasesāpissa yodhā vijahantiyeva. iti so balena viruddho nāma
hoti. tatheva isayo hiṁsanti yathā ca negamādayo tatheva
esitaguṇe pabbajite akkosanapaharaṇādīhi hiṁsanto adhammacārī rājā
kāyassa bhedā apāyameva upeti sagge nibbattituṁ na sakkotīti
saggena viruddho nāma hoti. bhariyaṁ hanti adūsakanti attano
bāhucchāyāya vaḍḍhitaṁ puttadhītāhi saṁvaḍḍhaṁ sīlavatiṁ bhariyaṁ mittapaṭirūpakānaṁ
corānaṁ vacanaṁ gahetvā māreti. luddaṁ pasavate pāpanti so
attano nirayūpapattiṁ pasavati nipphādeti. puttehi cāti imasmiṁyeva
attabhāve attano puttehi saddhiṁ virujjhatīti.
evamassa so tesaṁ pañcannaṁ janānaṁ kathaṁ gahetvā deviyā
māritabhāvañca puttānaṁ viruddhabhāvañca sandhimukhe coraṁ cūḷāya gaṇhanto
viya kathesi. mahāsattassa hi tesaṁ amaccānaṁ niggaṇhanañca
dhammadesanañca deviyā tehi māritabhāvassa āvikaraṇatthañca tattha
anupubbena kathaṁ āharitvā okāsaṁ katvā etamatthaṁ kathesi.
rājā tassa vacanaṁ sutvā attano aparādhaṁ jāni. atha naṁ mahāsatto
ito paṭṭhāya mahārāja evarūpānaṁ pāpānaṁ kathaṁ gahetvā mā puna
evamakāsīti vatvā ovadanto dhammañcareti ādimāha.

page number: 079

tattha dhammañcareti mahārāja rājā nāma janapadaṁ adhammikena
balinā apīḷento janapade dhammaṁ careyya sāmike assāmike
akaronto negamesu dhammaṁ careyya aṭṭhāne akilamanto balesu
dhammaṁ careyya vadhabandhākkosaparibhāse pariharanto paccaye ca nesaṁ
dento isayo na vihiṁseyya dhītaro yuttaṭṭhāne patiṭṭhapento
putte sippāni sikkhāpetvā sammāpariharanto bhariyaṁ issariyavossagga-
alaṅkārasammānanādīhi anuggaṇhanto puttadāre samañcareyyāti.
sa tādisoti so tādiso rājā paveṇiṁ abhinditvā dhammena rajjaṁ
kārento rājāṇāya rājatejena sāmante saṁpakampeti tāpeti cāleti.
indovāti idaṁ upamatthaṁ vuttaṁ. yathā asure jetvā abhibhavitvā
ṭhitakālato paṭṭhāya asurādhipoti saṅkhaṁ gato indo vā attano
sapattabhūte asure kampesi tathā kampetīti.
evaṁ mahāsatto rañño dhammaṁ desetvā cattāropi kumāre
pakkosāpetvā ovaditvā rañño katakammaṁ pakāsetvā rājānaṁ
khamāpetvā mahārāja ito paṭṭhāya atuletvā paribhedakānaṁ kathaṁ
gahetvā mā evarūpaṁ sāhasikakammaṁ akāsi tumhepi kumārā
rañño mā dubbhitthāti sabbesaṁ ovādaṁ adāsi. atha naṁ rājā
āha ahaṁ bhante puttesu ca deviyā ca aparajjhanto ime
nissāya etesaṁ kathaṁ gahetvā etaṁ pāpakammaṁ akāsiṁ ime
pañcapi māremīti. na labbhā mahārāja evaṁ kātunti. tenahi
tesaṁ hatthapāde chindāpemīti. idaṁpi na sakkā kātunti. rājā

page number: 080

sādhu bhanteti sampaṭicchitvā te sabbasaṁharaṇe katvā pañcacūḷā-
karaṇagaddūlabandhanagomayasiñcanehi avamānetvā raṭṭhā pabbājesi.
bodhisattopi tattha katipāhaṁ vasitvā appamatto hohīti rājānaṁ
ovaditvā himavantameva gantvā jhānābhiññā nibbattetvā yāvajīvaṁ
brahmavihāre bhāvetvā brahmalokūpago ahosi.
satthā imaṁ dhammadesanaṁ āharitvā na bhikkhave idāneva
pubbepi tathāgato paññavāyeva parappavādamaddanoyevāti vatvā
jātakaṁ samodhānesi tadā pañca diṭṭhigatikā pūraṇakassapa
makkhaligosālapakudhakaccānājitakesakambalaniganthanāṭaputtā ahesuṁ
piṅgalasunakho ānando mahābodhiparibbājako pana ahamevāti.
mahābodhijātakaṁ niṭṭhitaṁ.
tatiyaṁ.
iti paññāsanipātavaṇṇanā niṭṭhitā.
--------------

page number: 081

saṭṭhinipātavaṇṇanā
------
soṇakajātakaṁ
kassa sutvā sataṁ dammīti idaṁ satthā jetavane viharanto
nekkhammapāramiṁ ārabbha kathesi.
tadā hi bhagavā dhammasabhāyaṁ nekkhammapāramiṁ vaṇṇayantānaṁ
bhikkhūnaṁ majjhe nisīditvā na bhikkhave idāneva pubbepi tathāgato
mahābhinikkhamanaṁ nikkhantoyevāti vatvā atītaṁ āhari.
atīte rājagahe magadharājā rajjaṁ kāresi. bodhisatto tassa
aggamahesiyā kucchismiṁ nibbatti. nāmagahaṇadivase cassa arindamakumāroti
nāmaṁ kariṁsu. tassa jātadivaseyeva purohitassāpi putto vijāyi.
soṇakakumārotissa nāmaṁ kariṁsu. te ubhopi ekatova vaḍḍhitvā
vayappattā uttamarūpadharā rūpena nibbisesā hutvā takkasilaṁ gantvā
uggahitasippā tato nikkhamitvā sabbasamayasippañca desacārikañca
jānissāmāti anupubbena cārikaṁ carantā bārāṇasiṁ patvā
rājuyyāne vasitvā punadivase nagaraṁ pavisiṁsu. taṁ divasañca ekacce
manussā brāhmaṇavācakaṁ karissāmāti pāyāsaṁ paṭiyādetvā

page number: 082

āsanāni paññapetvā āgacchante te kumāre disvā gharaṁ pavesetvā
paññattāsane nisīdāpesuṁ. tattha bodhisattassa paññattāsane
suddhaṁ kāsikavatthaṁ atthataṁ ahosi. soṇakassa rattakambalaṁ.
so nimittaṁ disvāva ajjeva me piyasahāyo arindamakumāro
bārāṇasirājā bhavissati mayhaṁ senāpatiṭṭhānaṁ dassatīti aññāsi.
te ubhopi katabhattakiccā uyyānameva agamaṁsu. tadā bārāṇasirañño
kālakatassa sattamo divaso hoti aputtakaṁ rājakulaṁ. amaccādayo
ca sīsaṁ nahātvā sannipatitvā rajjārahassa santikaṁ gamissatīti
phussarathaṁ yojetvā visajjesuṁ. so nagarā nikkhamitvā anupubbena
uyyānaṁ gantvā uyyānadvāre nivattitvā ārohaṇasajjo hutvā
aṭṭhāsi.
bodhisatto maṅgalasilāpaṭṭe sīsaṁ pārupitvā nipajji. soṇakakumāro
tassa santike nisīdi. so turiyasaddaṁ sutvā arindamassa phussaratho
āgacchati ajjesa rājā hutvā mama senāpatiṭṭhānaṁ dassati na
kho pana mayhaṁ issariyenattho etasmiṁ gate nikkhamitvā
pabbajissāmīti cintetvā ekamante paṭicchanne aṭṭhāsi. purohito
uyyānaṁ pavisitvā mahāsattaṁ nipannakaṁ disvā turiyāni paggaṇhāpesi.
mahāsatto pabujjhitvā parivattitvā thokaṁ nipajjitvā uṭṭhāya
silāpaṭṭe pallaṅke nisīdi. atha naṁ purohito añjaliṁ paggaṇhitvā
āha rajjante deva pāpuṇātīti. kiṁ aputtakaṁ rājakulanti.
evaṁ devāti. tenahi sādhūti. atha naṁ tattheva abhisiñcitvā

page number: 083

rathaṁ āropetvā mahantena parivārena nagaraṁ pavesesuṁ. so
nagaraṁ padakkhiṇaṁ katvā pāsādaṁ abhiruhi. so yasassa mahantatāya
soṇakakumāraṁ na sari. sopi tasmiṁ nagaraṁ paviṭṭhe āgantvā
silāpaṭṭe nisīdi. athassa purato bandhanā pamuttaṁ sālarukkhato
paṇḍupalāsaṁ pati. so taṁ disvāva yatheva taṁ tathā mamapi
sarīraṁ jaraṁ patvā patissatīti aniccādivasena vipassanaṁ paṭṭhapetvā
paccekabodhiṁ pāpuṇi. taṁ khaṇaññevassa gihiliṅgaṁ antaradhāyi.
pabbajitaliṅgaṁ pāturahosi. so natthidāni punabbhavoti udānaṁ
udānento nandamūlakapabbhāraṁ agamāsi.
mahāsattopi cattālīsamattānaṁ saṁvaccharānaṁ accayena saritvā
kahaṁ nukho me sahāyo soṇakoti soṇakaṁ punappunaṁ sarantopi mayā
suto vā diṭṭho vāti vattāraṁ alabhitvā alaṅkatamahātale rājapallaṅke
nisinno gandhabbanāṭakanaccagītādīhi parivuto sampattiṁ anubhavanto
yo me kassaci santike sutvā asukaṭṭhāne nāma soṇako vasatīti
ācikkhissati tassa sataṁ dassāmi yo sāmaṁ disvā ārocessati
tassa sahassanti ekaṁ udānaṁ abhisaṁkharitvā gītavasena udānento
paṭhamaṁ gāthamāha
kassa sutvā sataṁ dammi sahassaṁ diṭṭhasoṇakaṁ
ko me soṇakamakkhāti sahāyaṁ sahakīḷitanti.
athassa mukhato luñcantī viya gahetvā ekā nāṭakitthī gītaṁ
gāyi. athaññā athaññāti amhākaṁ rañño piyagītanti sabbā

page number: 084

orodhā gāyiṁsu. anukkamena nagaravāsinopi jānapadāpi tameva gītaṁ
gāyiṁsu. rājāpi punappunaṁ tameva gītaṁ gāyati. paṇṇāsamattānaṁ
saṁvaccharānaṁ accayena panassa bahuputtadhītaro ahesuṁ. jeṭṭhaputto
dīghāvukumāro nāma ahosi. tadā soṇakapaccekabuddho arindamarājānaṁ
daṭṭhukāmo gacchāmissa kāmesu ādīnavaṁ nekkhamme ca ānisaṁsaṁ
kathetvā pabbajjākāraṁ karomīti cintetvā iddhiyā ākāsenāgantvā
uyyāne nisīdi. tadā eko sattavassiko pañcacūḷakakumārako
mātarā pahito gantvā uyyānapavane dārūni uddharanto punappunaṁ
taṁ evaṁ gītaṁ gāyi. atha naṁ paccekabuddho pakkositvā kumāraka
tvaṁ kathaṁ aññaṁ agāyitvā ekameva gītaṁ gāyasi kiṁ aññaṁ na
jānāsīti pucchi. jānāmi bhante amhākaṁ rañño idameva piyaṁ
tena naṁ punappunaṁ gāyāmīti. etassa pana te gītassa paṭigītaṁ
gāyanto koci diṭṭhapubboti. na diṭṭhapubbo bhanteti. ahantaṁ
sikkhāpessāmi sakkhissasi rañño santikaṁ gantvā paṭigītaṁ
gāyitunti. āma bhanteti. athassa so paṭigītaṁ ācikkhanto
mayhaṁ sutvāti ādimāha. uggaṇhāpetvā ca pana taṁ uyyojesi
gaccha kumāraka imaṁ paṭigītaṁ raññā saddhiṁ gāyāhi rājā te
mahantaṁ issariyaṁ dassati kinte dārūhi vegena yāhīti.
so sādhūti paṭigīgaṁ uggaṇhitvā vanditvā bhante yāvāhaṁ
rājānaṁ ānemi tāva idheva hothāti vatvā vegena mātu
santikaṁ gantvā amma khippaṁ maṁ nahāpetvā alaṅkarotha ajja

page number: 085

taṁ daliddabhāvato mocessāmīti vatvā nahātamaṇḍito rājadvāraṁ
āgantvā ayya dovārika eko dārako tumhehi saddhiṁ paṭigītaṁ
gāyissāmīti āgantvā dvāre ṭhitoti rañño ārocehīti āha.
so vegena gantvā rañño ārocesi. rājā āgacchatūti
pakkosāpetvā tāta tvaṁ mayā saddhiṁ gītapaṭigītaṁ gāyissasīti
āha. āma devāti. tenahi gāyassūti. deva imasmiṁ ṭhāne
na gāyāmi nagare pana bheriñcārāpetvā mahājanaṁ sannipātāpetha
mahājanamajjhe gāyissāmīti. rājā tathā kāretvā alaṅkatamaṇḍape
pallaṅkamajjhe nisīditvā tassa anurūpaṁ āsanaṁ dāpetvā idāni
tava gītaṁ gāyassūti āha. deva tumhe tāva gāyatha athāhaṁ
paṭigītaṁ gāyissāmīti. tato rājā paṭhamaṁ gāyanto gāthamāha
kassa sutvā sataṁ dammi sahassaṁ diṭṭhasoṇakaṁ
ko me soṇakamakkhāti sahāyaṁ sahakīḷitanti.
tattha sutvāti asukaṭṭhāne nāma te piyasahāyo soṇako
vasatīti tassa vasanaṭṭhānaṁ sutvā ārocentassa kassa sataṁ dammi.
diṭṭhanti asukaṭṭhāne nāma mayā diṭṭhoti disvā ārocentassa
kassa sahassaṁ dammīti.
evaṁ raññā paṭhamaṁ udānagāthāya gītāya pañcacūḷakadārakena
paṭigītabhāvaṁ pakāsento satthā abhisambuddho hutvā imā dve
gāthā abhāsi

page number: 086

atha bravī māṇavako daharo pañcacūḷako
mayhaṁ sutvā sataṁ dehi sahassaṁ diṭṭhasoṇakaṁ
ahaṁ te soṇakamakkhissaṁ sahāyaṁ sahakīḷitanti.
tena vuttagāthāya pana ayamattho mahārāja mayhaṁ taṁ sutvā
ārocentassa sataṁ dammīti vadasi tampi mayhameva dehi yaṁ
disvānārocentassa sahassaṁ dammīti vadasi tampi mayhameva dehi ahaṁ
te piyasahāyaṁ idāneva paccakkhatova ayaṁ soṇakoti ācikkhissanti.
ito paraṁ suviññeyyameva. sambuddhagāthā pālinayeneva veditabbā.
taṁ sutvā rājā āha
katarasmiṁ so janapade raṭṭhesu nigamesu ca
kattha te soṇako diṭṭho taṁ me akkhāhi pucchitoti.
kumāro āha
taveva deva vijite tavevuyyānabhūmiyā
ujuvaṁsā mahāsālā nīlobhāsā manoramā.
tiṭṭhanti meghasamānā rammā aññoññanissitā
tesaṁ mūlasmiṁ soṇako jhāyati anupādano
upādānesu lokesu dayhamānesu nibbutoti.
tato ca rājā pāyāsi senāya caturaṅgiyā
kārāpetvā samaṁ maggaṁ agamā yena soṇako.

page number: 087

uyyānabhūmiṁ gantvāna vicaranto brahāvane
āsīnaṁ soṇakaṁ dakkhi dayhamānesu nibbutanti.
tattha ujuvaṁsāti ujukhandhā. mahāsālāti mahārukkhā.
meghasamānāti nīlameghasadisā. rammāti ramaṇīyā. aññoññanissitāti
sākhāhi sākhaṁ mūlehi mūlaṁ saṁsibbitvā ṭhitā. tesanti tesaṁ
evarūpānaṁ tava uyyānavane sālānaṁ heṭṭhā. jhāyatīti
lakkhaṇūpanijjhānāarammaṇūpanijjhānasaṅkhātehi jhānehi jhāyati.
anupādanoti kāmūpādānavirahito. dayhamānesūti ekādasahi aggīhi
dayhamānesu sattesu. nibbutoti te aggī nibbāpetvā sītalena
hadayena jhāyamāno tava uyyāne maṅgalasālarukkhamūle silāpaṭṭe
nisinno esa te sahāyo kāñcanapaṭimā viya sobhamāno
paṭimānetīti. tato cāti bhikkhave tato so arindamo rājā tassa
vacanaṁ sutvāva soṇakapaccekabuddhaṁ passissāmīti caturaṅginiyā senāya
nikkhami. vicarantoti ujukameva āgantvā tasmiṁ mahante vanasaṇḍe
vicaranto tassa santikaṁ gantvā taṁ āsīnaṁ addakkhi. so taṁ
vanditvā ekamantaṁ nisīditvā attano kilesābhiratattā taṁ kapaṇoti
maññamāno imaṁ gāthamāha
kapaṇo vatāyaṁ bhikkhu muṇḍo saṁghāṭipāruto
amātiko apitiko rukkhamūlasmi jhāyatīti.
tattha jhāyatīti nimmātiko nimpitiko kāruññappattova
jhāyatīti.

page number: 088

imaṁ vākyaṁ nisāmetvā soṇako etadabravī
na rāja kapaṇo hoti dhammaṁ kāyena phassayaṁ.
yodha dhammaṁ niraṁkatvā adhammaṁ anuvattati
sa rāja kapaṇo hoti pāpo pāpaparāyanoti.
tattha imanti tassa kilesābhiratassa pabbajjaṁ arocentassa
imaṁ pabbajjāgarahavacanaṁ sutvā. etadabravīti pabbajjāya guṇaṁ
pakāsento etaṁ abravi. phassayanti phassayanto. yena
ariyamaggadhammo nāma kāyena phusito so kapaṇo nāma na hotīti
dassento evamāha. niraṁkatvāti attabhāvato nīharitvā. pāpo
pāpaparāyanoti sayaṁ pāpānaṁ karaṇena pāpo aññesaṁpi karontānaṁ
patiṭṭhābhāvena pāpaparāyanoti.
evaṁ so bodhisattaṁ garahi. bodhisatto attano garahitabhāvaṁ
ajānanto viya hutvā nāmagottaṁ kathetvā tena saddhiṁ paṭisanthāraṁ
karonto gāthamāha
arindamoti me nāmaṁ kāsirājāti maṁ vidū
kacci bhoto sukhaseyyā idha pattassa soṇakāti.
tattha kaccīti amhākaṁ tāva na kiñci aphāsukaṁ bhoto pana
kacci idha pattassa imasmiṁ uyyāne vasato sukhavihāroti pucchati.
atha naṁ paccekabuddho mahārāja na kevalaṁ idha aññatrāpi
vasantassa mama aphāsukannāma natthīti vatvā tassa samaṇabhadrakagāthā
nāma ārabhi

page number: 089

sadāpi bhadramadhanassa anāgārassa bhikkhuno
na tesaṁ koṭṭhe upenti na kumbhe na kaḷopiyā
pariniṭṭhitamesanā tena yāpenti subbatā.
dutiyampi bhadramadhanassa anāgārassa bhikkhuno
anavajjapiṇḍo bhottabbo na ca kocūparodhati.
tatiyampi bhadramadhanassa anāgārassa bhikkhuno
nibbutapiṇḍo bhottabbo na ca kocūparodhati.
catutthaṁpi bhadramadhanassa anāgārassa bhikkhuno
muttassa raṭṭhe carato saṅgo yassa na vijjati.
pañcamampi bhadramadhanassa anāgārassa bhikkhuno
nagaramhi dayhamānamhi nāssa kiñci adayhatha.
chaṭṭhampi bhadramadhanassa anāgārassa bhikkhuno
raṭṭhe viluppamānamhi nāssa kiñci ahāritha.
sattamampi bhadramadhanassa anāgārassa bhikkhuno
corehi rakkhitaṁ maggaṁ ye caññe paripanthikā
pattacīvaramādāya sotthiṁ gacchati subbato.
aṭṭhamampi bhadramadhanassa anāgārassa bhikkhuno
yaṁ yaṁ disaṁ pakkamati anapekkhova gacchatīti.
tattha anāgārassāti mahārāja gharāvāsaṁ pahāya anāgāriyabhāvaṁ
pattassa adhanassa akiñcanassa bhikkhuno sabbakālaṁ bhadrameva.

page number: 090

na tesanti mahārāja tesaṁ adhanānaṁ bhikkhūnaṁ na koṭṭhāgāre
dhanadhaññāni upenti na kumbhiyaṁ na pacchiyaṁ te pana subbatā.
pariniṭṭhitanti paresaṁ ghare pakkāahāraṁ saṅghāṭipārutā kapālamādāya
gharapaṭipāṭiyā esanā pariyesanā tena tato laddhena piṇḍena
taṁ āhāraṁ navannaṁ pāṭikulyānaṁ vasena paccavekkhitvā paribhuñjitvā
jīvitavuttiṁ yāpenti. anavajjapiṇḍo bhottabboti vejjakammādikāya
anesanāya vā kuhanālapanā nemittakatā nippesikatā lābhena lābhaṁ
jigiṁsanatāti evarūpena micchājīvena vā uppādikā cattāro paccayā
dhammena uppāditāpi apaccavekkhitvā paribhutto sāvajjapiṇḍo nāma
anesanaṁ pana pahāya micchājīvaṁ vajjetvā dhammena samena uppāditā
paṭisaṅkhā yoniso cīvaraṁ paṭisevāmīti vuttanayeneva paccavekkhitvā
anavajjapiṇḍo nāma. yena evarūpo anavajjapiṇḍo bhottabbo
paribhuñjitabboyeva yaṁ evaṁ anavajjapiṇḍaṁ bhuñjamānānaṁ paccaye
nissāya koci appamattakopi kileso na uparodhati na pīḷeti.
tassa dutiyampi bhadramadhanassa anāgārassa bhikkhunoti. nibbutoti
puthujjanabhikkhuno dhammena uppannapiṇḍopi paccavekkhitvā paribhuñjiyamāno
nibbutapiṇḍo nāma. ekantato pana khīṇāsavassa piṇḍova
nibbutapiṇḍo nāma. kiṁkāraṇā. so hi theyyaparibhogo
iṇaparibhogo dāyajjaparibhogo sāmiparibhogoti imesu catūsu paribhogesu
sāmiparibhogavasena taṁ paribhuñjati. taṇhāya dāsabyaṁ atīto sāmī
hutvā paribhuñjati na taṁ tappaccayā koci appamattakopi kileso

page number: 091

uparodhatīti. muttassa raṭṭhe caratoti upaṭṭhākakulādīsu alaggamānassa
chinnavalāhakassa viya rāhumukhā pamuttassa vimalacandamaṇḍalassa viya ca
yassa gāmanigamādīsu carantassa rāgasaṅgādīsu ekopi saṅgo
natthi. ekacco hi kulehi saṁsaṭṭho viharati sahasokī sahanandī.
ekacco mātāpitūsupi alaggamānaso viharati korunagaragāmavāsī
daharo viya. evarūpassa puthujjanassāpi bhadrameva. nāssa
kiñcīti yo hi bahuparikkhāro hoti so mā me corā parikkhāre
hariṁsūti atirekāni cīvarādīni antonagare upaṭṭhākakule nikkhipati
atha nagaramhi dayhamāne asukakule nāma aggi uṭṭhitoti sutvā
socati kilamati. evarūpassa bhadraṁ nāma natthi. yo pana mahārāja
sakuṇavattaṁ nāma pūreti kāyapaṭibaddhaparikkhārova hoti tassa
tādisassa na kiñci adayhatha. tenassa pañcamaṁpi bhadrameva.
viluppamānamhīti vilumpamānamhi. ayameva vā pāṭho. ahārithāti
yathā pabbatagahanādīhi nikkhamitvā raṭṭhaṁ vilumpamānesu coresu
bahuparikkhārassa antogāme ṭhapitaṁ vilumpati nīharati tathā yassa adhanassa
kāyapaṭibaddhaparikkhārassa na kiñci ahāritha tassa chaṭṭhampi bhadrameva.
ye caññe paripanthikāti ye ca aññepi tesu tesu ṭhānesu
suṅkagahaṇatthāya ṭhapitā paripanthikā tehi ca rakkhitaṁ. pattacīvaranti
corānaṁ anupakāraṁ suṅkikānaṁ asuṅkārahaṁ mattikāpattañceva
katadaḷhīkammaparibhaṇḍaṁ paṁsukūlacīvarañca appagghāni kāyabandhanaparisāvanasūci-
vāsipattatthavikāni cāti sabbepi aṭṭha parikkhāre kāyapaṭibaddhe katvā

page number: 092

maggaṁ paṭipanno kenaci aviheṭhiyamāno sotthiṁ gacchati. subbatoti
lobhanīyāni hi cīvarādīni disvā corāpi haranti. suṅkikāpi kiṁ
nukho etassa hattheti pattatthavikādīni sodhenti. subbato pana
sallahukavuttiṁ tesaṁ passantānaññeva sotthiṁ gacchati tenassa sattamaṁpi
bhadrameva. anapekkhova gacchatīti kāyapaṭibaddhato atirekassa vihāre
paṭisāmitassa kassaci parikkhārassa abhāvā vasanaṭṭhānaṁ nivattitvāpi
na oloketi yaṁ disaṁ gantukāmo hoti taṁ gacchanto anapekkhova
gacchati anurādhapurā nikkhamitvā thūpārāme pabbajitānaṁ dvinnaṁ
kulaputtānaṁ vuḍḍhataro viya.
iti soṇakapaccekabuddho aṭṭha samaṇabhadrakāni kathesi. tato
uttariṁ pana satampi sahassampi aparimāṇāni samaṇabhadrakāni esa
kathetuṁ samatthoyeva. rājā pana kāmābhiratattā tassa kathaṁ
pacchinditvā mayhaṁ samaṇabhadrakehi attho natthīti attano
kāmādhimuttattaṁ pakāsento āha
bahūni samaṇabhadrāni yo tvaṁ bhikkhu pasaṁsati
ahañca giddho kāmesu kathaṁ kāhāmi soṇaka.
piyā me mānusā kāmā atho dibyāpi me piyā
atha kena nu vaṇṇena ubho loke labhāmhaseti.
tattha vaṇṇenāti kāraṇena.
atha naṁ paccekabuddho āha

page number: 093

kāmesu giddhā kāmaratā kāmesu adhimucchitā
narā pāpāni katvāna upapajjanti duggatiṁ.
ye ca kāme pahantvāna nikkhantā akutobhayā
ekodibhāvādhigatā na te gacchanti duggatiṁ.
upamante karissāmi taṁ suṇohi arindama
upamāya midhekacce atthaṁ jānanti paṇḍitā.
gaṅgāya kuṇapaṁ disvā vuyhamānaṁ mahaṇṇave
vāyaso samacintesi appapañño acetaso.
yānañca vatidaṁ laddhaṁ bhakkho cāyaṁ anappako
tattha rattiṁ tattha divā tattheva nirato mano.
khādaṁ nāgassa maṁsāni pivaṁ bhāgīrasodakaṁ
sampassaṁ vanacetyāni na palettha vihaṅgamo.
tañca otaraṇī gaṅgā pamattaṁ kuṇape rataṁ
samuddaṁ ajjhagāhāsi agati yattha pakkhinaṁ.
so ca bhakkhaparikkhīṇo uppatitvā vihaṅgamo
na pacchato na purato nuttaraṁ nopi dakkhiṇaṁ.
dīpaṁ so na ajjhagañchi agati yattha pakkhinaṁ
so ca tattheva pāpattha yathā dubbalako tathā.
tañca sāmuddikā macchā kumbhīlā makarā susū
pasayhakārā khādiṁsu phandamānaṁ vipakkhikaṁ.

page number: 094

evameva tuvaṁ rāja ye caññe kāmagiddhino
giddhī ce na vamissanti kākapaññāya te vidū.
esā te upamā rāja atthasandassanī katā
tvañca paññāyase tena yadi kāhasi vā na vāti.
tattha pāpānīti mahārāja tvañca kāmagiddho narā ca kāme
nissāya kāyaduccaritādīni pāpāni katvā yattha supinantepi dibbā
ca mānusikā ca kāmā na labhanti taṁ duggatiṁ upapajjantīti attho.
pahantvānāti kheḷapiṇḍaṁ viya pahāya. akutobhayāti rāgādīsu
kutoci anāgatabhayā. ekodibhāvādhigatāti ekodibhāvaṁ ekavihārikaṁ
adhigatā. na teti te evarūpā pabbajitā duggatiṁ na gacchanti.
upamanteti mahārāja dibbamānusake kāme patthentassa hatthikuṇape
paṭibaddhakākasadisassa tava ekaṁ upamaṁ karissāmi taṁ suṇohīti
attho. kuṇapanti hatthikaḷevaraṁ. mahaṇṇaveti gambhīraputhule
udake. eko kira mahāvāraṇo gaṅgātīre caranto gaṅgāya
patitvā uttarituṁ asakkonto tattheva mato gaṅgāya vuyhi taṁ
sandhāyetaṁ vuttaṁ. vāyasoti ākāsena gacchanto eko kāko.
yānañca vatidanti so evaṁ cintetvā tattha nilīyitvā idaṁ
hatthiyānaṁ laddhaṁ ettha nisinno sukhaṁ carissāmi ayameva ca
anappako bhakkho bhavissati idāni mayā aññatra gantuṁ na
vaṭṭatīti sanniṭṭhānamakāsi. tattha rattinti tassa rattiñca divā
ca tattheva mano abhirato ahosi. na paletthāti na uppatitvā

page number: 095

pakkāmi. otaraṇīti samuddābhimukhī otaramānā. ohāriṇītipi
pāṭho. sā samuddābhimukhī avahāriṇīti attho. agati yatthāti
samuddamajjhaṁ sandhāyāha. bhakkhaparikkhīṇoti parikkhīṇabhakkho.
uppatitvāti khīṇe camme ca maṁse ca aṭṭhisaṅghāṭo ummivegabhinno
udake nimujji. atha so kāko udake patiṭṭhātuṁ asakkonto
uppati evaṁ uppatitvāti attho. agati yattha pakkhinanti
yasmiṁ samuddamajṇe pakkhīnaṁ agati tattha so evaṁ uppatito
pacchimadisaṁ gantvā tattha patiṭṭhaṁ alabhitvā tato puratthimaṁ tato
uttaraṁ tato dakkhiṇanti catassopi disā gantvā attano patiṭṭhānaṁ
na ajjhagañchi nādhigacchīti attho. atha vāyaso evaṁ uppatitvā
pacchimādīsu ekekaṁ disaṁ āgañchi dīpaṁ pana nājjhagamāti evameva
attho daṭṭhabbo. pāpatthāti patito. yathā dubbalakoti yathā
dubbalako pateyya tatheva patito. susūti susunāmakā caṇḍamacchā.
pasayhakārāti anicchamānakaṁyeva balakkārena. vipakkhikanti
viddhastapakkhikaṁ. giddhī ce na vamissantīti yadi giddhā hutvā
kāme na vamissanti na chaḍḍessanti. kākapaññāya teti kākassa
samānapaññā iti te buddhādayo paṇḍitā vidū vidanti jānantīti
attho. atthasandassanī katāti atthappakāsikā katā. tvañca
paññāyaseti paññāyissasi. idaṁ vuttaṁ hoti mahārāja mayā
hitakāmena tava ovādo dinno taṁ pana tvaṁ yadi kāhasi devaloke
nibbattissasi yadi na kāhasi kāmapaṅke nimuggo jīvitapariyosāne

page number: 096

niraye nibbattissasīti. evaṁ tvameva tena kāraṇena sagge vā
niraye vā paññāyissasi ahaṁ pana sabbabhavehi mutto appaṭisandhikoti
imaṁ panassa ovādaṁ dadantena paccekabuddhena nadī dassitā.
tāya vuyhamānaṁ hatthikuṇapaṁ dassitaṁ. kuṇapakhādako kāko dassito.
tassa kuṇapaṁ khāditvā pānīyaṁ pivanakālo dassito. ramaṇīyavanasaṇḍassa
dassanakālo dassito. kuṇapassa nadiyā vuyhamānassa
samuddappaveso dassito. samuddamajjhe kākassa hatthikuṇape
patiṭṭhaṁ alabhitvā vināsaṁ pattakālo dassito. tattha nadī viya
anamataggo saṁsāro daṭṭhabbo. nadiyā vuyhamānaṁ hatthikuṇapaṁ viya
saṁsāre pañcakāmaguṇā. kāko viya bālaputhujjano. kākassa
kuṇapaṁ khāditvā pānīyaṁ pivanakālo viya puthujjanassa kāmaguṇe
paribhuñjitvā somanassikakālo. kākassa kuṇape laggasseva
ramaṇīyavanasaṇḍassa dassanaṁ viya puthujjanassa kāmaguṇesu laggasseva
savanavasena aṭṭhatiṁsāarammaṇadassanaṁ. kuṇape samuddaṁ paviṭṭhe
kākassa patiṭṭhaṁ labhituṁ asakkontassa vināsaṁ pattakālo viya
bālaputhujjanassa kāmaguṇagiddhassa pāpaparāyanassa kusaladhamme patiṭṭhaṁ
labhituṁ asakkontassa mahāniraye vināsaṁ patti daṭṭhabbā.
evamassa paccekabuddho imāya upamāya ovādaṁ datvā idāni
tameva ovādaṁ thiraṁ katvā patiṭṭhapetuṁ gāthamāha
ekavācaṁpi dvivācaṁ bhaṇeyya anukampako
tatuttariṁ na bhāseyya dāso ayyassa santiketi.

page number: 097

tattha na bhāseyyāti vacanaṁ agaṇhantassa hitato uttariṁ
bhāsamāno sāmikassa santike dāso viya hoti. dāso hi sāmike
kathaṁ gaṇhantepi agaṇhantepi kathetiyeva. tena vuttaṁ tatuttariṁ
na bhāseyyāti.
evaṁ vatvā paccekabuddho iddhiyā uppatitvā sace pabbajissasi
vā no vā dinno te mayā ovādo appamatto hohi
mahārājāti rājānaṁ anusāsetvā nandamūlakapabbhārameva gato.
tamatthaṁ pakāsento satthā āha
idaṁ vatvāna pakkāmi soṇako amitabuddhimā
vehāse antalikkhasmiṁ anusāsetvāna khattiyanti.
ayaṁ abhisambuddhagāthā.
tattha idaṁ vatvānāti bhikkhave so paccekabuddho amitāya
lokuttarabuddhiyā amitabuddhimā idaṁ vatvā iddhiyā uppatitvā sace
pabbajissasi taveva no ce pabbajissasi taveva dinno te mayā
ovādo appamatto hohīti evaṁ anusāsetvāna khattiyaṁ pakkāmi.
bodhisattopi taṁ ākāsena gacchantaṁ yāva dassanapathā
olokento ṭhatvā tasmiṁ cakkhupathe atikkante saṁvegaṁ paṭilabhitvā
cintesi ayaṁ brāhmaṇo hīnajacco samāno asaṁbhinnakhattiyavaṁse
jātassa mama matthake pādarajaṁ okiranto ākāsaṁ uppatitvā
gato mayāpi ajjeva nikkhamitvā pabbajituṁ vaṭṭatīti. so rajjaṁ

page number: 098

niyyādetvā pabbajitukāmo gāthādvayamāha
ko nume rājakattāro sūtā veyyattimāgatā
rajjaṁ niyyādayissāmi nāhaṁ rajjena matthiko.
ajjeva pabbajissāmi ko jaññā maraṇaṁ suve
nāhaṁ kākova dummedho kāmānaṁ vasamanvagāti.
tattha ko numeti kuhiṁ ime. rājakattāroti ye rājārahaṁ
abhisiñcitvā rājānaṁ karonti. sūtā veyyattimāgatāti sūtā
ca ye ca aññe veyyattibhāvaṁ āgatā mukhamaṅgalikā. rajjena
matthikoti rajjena atthiko. ko jaññā maraṇaṁ suveti maraṇaṁ
ajja vā sve vāti idaṁ ko jānituṁ samattho.
evaṁ rajjaṁ niyyādentassa sutvā amaccā āhaṁsu
atthi te daharo putto dīghāvu raṭṭhavaḍḍhano
taṁ rajje abhisiñcassu so no rājā bhavissatīti.
tato paraṁ raññā vuttagāthamādiṁ katvā udānasambandhagāthā
pālinayeneva veditabbā.
rājā āha
khippaṁ kumāraṁ ānetha dīghāvuṁ raṭṭhavaḍḍhanaṁ
taṁ rajje abhisiñcassu so vo rājā bhavissatīti.
amaccā rañño vacanaṁ sutvā rājakumāraṁ ānesuṁ. rājāpissa
rajjaṁ niyyādesi.
tamatthaṁ pakāsento satthā āha

page number: 099

tato kumāraṁ ānesuṁ dīghāvuṁ raṭṭhavaḍḍhanaṁ
taṁ disvā ālapi rājā ekaputtaṁ manoramaṁ.
saṭṭhigāmasahassāni paripuṇṇāni sabbaso
te putta paṭipajjassu rajjaṁ niyyādayāmi te.
ajjeva pabbajissāmi ko jaññā maraṇaṁ suve
māhaṁ kākova dummedho kāmānaṁ vasamanvagaṁ.
saṭṭhināgasahassāni sabbālaṅkārabhūsitā
suvaṇṇakacchā mātaṅgā hemakappanavāsasā.
āruḷhā gāmaṇīyebhi tomaraṅkusapāṇibhi
te putta paṭipajjassu rajjaṁ niyyādayāmi te.
ajjeva pabbajissāmi ko jaññā maraṇaṁ suve
māhaṁ kākova dummedho kāmānaṁ vasamanvagaṁ.
saṭṭhiassasahassāni sabbālaṅkārabhūsitā
ājānīyā ca jātiyā sindhavā sīghavāhanā.
āruḷhā gāmaṇīyebhi indiyācāpadhāribhi
te putta paṭipajjassu rajjaṁ niyyādayāmi te.
ajjeva pabbajissāmi ko jaññā maraṇaṁ suve
māhaṁ kākova dummedho kāmānaṁ vasamanvagaṁ.
saṭṭhirathasahassāni sannaddhā ussitaddhajā
dīpā athopi veyyagghā sabbālaṅkārabhūsitā.

page number: 100

āruḷhā gāmaṇīyebhi cāpahatthehi cammibhi
te putta paṭipajjassu rajjaṁ niyyādayāmi te.
ajjeva pabbajissāmi ko jaññā maraṇaṁ suve
māhaṁ kākova dummedho kāmānaṁ vasamanvagaṁ.
saṭṭhidhenusahassāni rohaññā puṅgavūsabhā
tā putta paṭipajjassu rajjaṁ niyyādayāmi te.
ajjeva pabbajissāmi ko jaññā maraṇaṁ suve
māhaṁ kākova dummedho kāmānaṁ vasamanvagaṁ.
soḷasitthīsahassāni sabbālaṅkārabhūsitā
vicitravatthābharaṇā āmuttamaṇikuṇḍalā
tā putta paṭipajjassu rajjaṁ niyyādayāmi te.
ajjeva pabbajissāmi ko jaññā maraṇaṁ suve
māhaṁ kākova dummedho kāmānaṁ vasamanvaganti.
atha naṁ kumāro āha
daharasseva me tāta mātā matāti me sutaṁ
tayā vinā ahaṁ tāta jīvituṁpi na ussahe.
yathā āraññakaṁ nāgaṁ poto anveti pacchato
jessantaṁ giriduggesu samesu visamesu ca.
evantaṁ anugacchāmi puttamādāya pacchato
subharo te bhavissāmi na te hessāmi dubbharoti.

page number: 101

yathā sāmuddikaṁ nāvaṁ bāṇijānaṁ dhanesinaṁ
vohāro tattha gaṇheyya bāṇijā byasanī siyā
evameva puttakali antarāyakaro mamāti.
kumāro puna kiñci vattuṁ na visahi. atha rājā amacce
āṇāpento āha
imaṁ kumāraṁ pāpetha pāsādaṁ rativaḍḍhanaṁ
tattha kambusahatthāyo yathā sakkaṁva accharā
tā naṁ tattha ramissanti tāhi veso ramissatīti.
tato kumāraṁ pāpesuṁ pāsādaṁ rativaḍḍhanaṁ
taṁ disvā avacuṁ kaññā dīghāvuṁ raṭṭhavaḍḍhanaṁ
devatā nusi gandhabbo ādū sakko purindado
ko vā tvaṁ kassa vā putto kathaṁ jānemu taṁ mayanti.
namhi devo na gandhabbo napi sakko purindado
kāsirañño ahaṁ putto dīghāvu raṭṭhavaḍḍhano
mamaṁ bharatha bhaddaṁ vo ahaṁ bhattā bhavāmi voti.
taṁ tattha avacuṁ kaññā dīghāvuṁ raṭṭhavaḍḍhanaṁ
kuhiṁ rājā anuppatto ito rājā kuhiṅgatoti.
paṅkaṁ rājā atikkanto thale rājā patiṭṭhito
akaṇṭakaṁ agahanaṁ paṭipanno mahāpathaṁ.
ahañca paṭipannosmi maggaṁ duggatigāminaṁ
sakaṇṭakaṁ sagahanaṁ yena gacchanti duggatiṁ.

page number: 102

tassa te svāgataṁ rāja sīhasseva giribbajaṁ
anusāsa mahārāja tvaṁ no sabbāsamissaroti.
tattha khippanti tenahi sīghaṁ ānetha. ālapīti saṭṭhigāmasahassānīti
ādīni vadanto ālapi. sabbālaṅkārabhūsitāti te nāgā sabbehi
sīsūpagādīhi alaṅkārehi bhūsitā. hemakappanavāsasāti suvaṇṇakhacitena
kappanena paṭicchannasarīrā. gāmaṇīyebhīti hatthācariyehi. ājānīyā
cāti kāraṇākāraṇavijānanakāva jātiyā. sindhavāti sindhavaraṭṭhe
sindhavanadītīre jātā. gāmaṇīyebhīti assācariyehi.
indiyācāpadhāribhīti indiyāvudhañca cāpāvudhañca dhārentehi. dīpā
athopi veyyagghāti dīpicammabyagghacammaparivārā. gāmaṇīyebhīti
rathikehi. cammibhīti sannaddhacammehi. rohaññāti rattavaṇṇā.
puṅgavūsabhāti usabhasaṅkhātena jeṭṭhakapuṅgavena samannāgatā. daharasseva
meti atha naṁ kumāro tāta daharasseva me sato mātā matā
iti mayā sutaṁ sohaṁ tayā vinā jīvituṁ na sakkhissāmīti āha.
pototi taruṇo potako. jessantanti vicarantaṁ. sāmuddikanti
samudde vicarantaṁ. dhanesinanti dhanaṁ pariyesantānaṁ. vohāroti
vicitravohāro heṭṭhā kaḍḍhanako bālamaccho vā udakarakkhaso
vā āvaṭṭo vā. tatthāti tasmiṁ samudde. bāṇijā byasanī
siyāti atha te bāṇijā byasanī byasanaṁ pattā bhaveyyuṁ.
siyunti vā pāṭho. puttakalīti puttalāmaka puttakāḷakaṇṇi.
kumāro puna kiñci vattuṁ na visahi. atha rājā amacce

page number: 103

āṇāpento imanti ādimāha. tattha kambusahatthāyoti kambusaṁ
vuccati suvaṇṇaṁ suvaṇṇābharaṇabhūsitahatthāyoti attho. yathāti
yathā icchanti tathā karonti.
evaṁ vatvā mahāsatto tattheva taṁ abhisiñcāpetvā nagaraṁ
pāhesi. sayaṁ pana ekakova uyyānā nikkhamitvā himavantaṁ pavisitvā
ramaṇīye bhūmibhāge paṇṇasālaṁ māpetvā isipabbajjaṁ pabbajitvā
vanamūlaphalāhāro yāpesi. mahājanopi kumāraṁ bārāṇasiṁ pavesesi.
so nagaraṁ padakkhiṇaṁ katvā pāsādaṁ abhiruhi. taṁ disvā avacuṁ
kaññāti taṁ mahantena parivārena sirisobhaggena āgataṁ disvā asuko
nāmesoti ajānantīyeva tā nāṭakitthiyo avocuṁ. mamaṁ bharathāti
maṁ icchatha. paṅkanti rāgādikilesapaṅkaṁ. thaleti pabbajjāya.
akaṇṭakanti rāgakaṇṭakādivirahitaṁ. teheva gahanehi agahanaṁ.
mahāpathanti saggamokkhagāminaṁ mahāmaggaṁ paṭipanno. yenāti yena
micchāmaggena duggatiṁ gacchanti tamahaṁ paṭipannoti vadati. tato
tā cintesuṁ rājā tāva amhe pahāya pabbajito ayampi
kāmesu virattacittarūpo sace naṁ nābhiramissāma nikkhamitvā
pabbajeyya abhiramanākāramassa karissāmāti. atha naṁ abhinandantiyo
osānagāthamāhaṁsu. tattha giribbajanti sīhapotakānaṁ vasanaṭṭhānaṁ
kāñcanaguhaṁ kesarasīhassa āgataṁ viya tassa tava āgataṁ svāgataṁ.
tvaṁ noti tvaṁ sabbāsaṁpi amhākaṁ issaro sāmīti.
evañca pana vatvā sabbāturiyāni paggaṇhiṁsu nānappakārāni

page number: 104

naccagītāni pavattayiṁsu. yaso mahā ahosi. so yasasampatto
pitaraṁ na sari dhammena rajjaṁ kāretvā yathākammaṁ gato. bodhisattopi
jhānābhiññā nibbattetvā āyūhapariyosāne brahmalokūpago ahosi.
satthā imaṁ dhammadesanaṁ āharitvā na bhikkhave idāneva
pubbepi tathāgato mahābhinikkhamanaṁ nikkhantoyevāti vatvā jātakaṁ
samodhānesi tadā paccekabuddho parinibbāyi putto rāhulakumāro
ahosi sesaparisā buddhaparisā ahosi arindamo rājā pana
ahamevāti.
soṇakajātakaṁ niṭṭhitaṁ.
paṭhamaṁ.
----------
saṁkiccajātakaṁ
disvā nisinnaṁ rājānanti idaṁ satthā jīvakambavane viharanto
ajātasattussa pitughāṭakammaṁ ārabbha kathesi.
so hi devadattaṁ nissāya tassa vacanena pitaraṁ ghāṭāpetvā
devadattassa saṅghabhedāvasāne bhinnaparisassa roge uppanne tathāgataṁ
khamāpessāmīti mañcasivikāya sāvatthiṁ gacchantassa jetavanadvāre
paṭhaviṁ paviṭṭhabhāvaṁ sutvā devadatto sammāsambuddhassa paṭipakkho
hutvā paṭhaviṁ pavisitvā avīciparāyano jāto mayāpi taṁ nissāya
pitā dhammiko dhammarājā ghāṭito ahaṁpi nukho paṭhaviṁ pavisissāmīti

page number: 105

bhīto rajjasiriyā cittassādaṁ na labhi thokaṁ niddāyissāmīti niddaṁ
upagatamattova navayojanabahalāya ayapaṭhaviyaṁ pātetvā ayasūlehi
koṭṭiyamāno viya sunakhehi luñcitvā khajjamāno viya bheravaravena
viravanto uṭṭhāti.
athekadivasaṁ komudiyā cātumāsiniyā amaccagaṇaparivuto attano
yasaṁ olokento mama pitu yaso ito mahantataro tathārūpaṁ
nāmāhaṁ dhammarājānaṁ devadattaṁ nissāya ghāṭesinti cintesi.
tassevaṁ cintentasseva kāye dāho uppajji sakalasarīraṁ sedatintaṁ
hoti. tato ko nukho me imaṁ bhayaṁ vinodetuṁ sakkhissatīti
cintetvā ṭhapetvā dasabalaṁ añño natthīti ñatvā ahaṁ tathāgatassa
mahāparādho ko nukho maṁ netvā dassessatīti cintento na
añño koci aññatra jīvikāti sallakkhetvā tassa gahetvā
gamanūpāyaṁ karonto ramaṇīyā vata bho dosinā rattīti udānaṁ
udānetvā kinnukhvajja samaṇaṁ vā brāhmaṇaṁ vā payirupāseyyāmāti
vatvā pūraṇasāvakādīhi pūraṇādīnaṁ guṇe kathite tesaṁ vacanaṁ
anādayitvā jīvakaṁ paṭipucchitvā tena tathāgatassa guṇaṁ kathetvā
taṁ devo bhagavantaṁ payirupāsatīti vutto hatthinā yānāni kappāpetvā
jīvakambavanaṁ gantvā taṁ tathāgataṁ upasaṅkamitvā vanditvā tathāgatena
katapaṭisanthāro sandiṭṭhikaṁ sāmaññaphalaṁ pucchitvā tathāgatassa madhuraṁ
sāmaññaphaladhammadesanaṁ sutvā suttapariyosāne upāsakattaṁ paṭivedetvā

page number: 106

tathāgataṁ khamāpetvā pakkāmi. so tato paṭṭhāya dānaṁ dento
sīlaṁ rakkhanto tathāgatena saddhiṁ saṁsaggaṁ katvā madhuradhammakathaṁ suṇanto
kalyāṇasaṁsaggena pahīnabhayo vigatalomahaṁso hutvā cittassādaṁ
paṭilabhitvā sukhena cattāro iriyāpathe kappesi.
athekadivasaṁ dhammasabhāyaṁ kathaṁ samuṭṭhāpesuṁ āvuso ajātasattu
pitughāṭakammaṁ katvā bhayappatto ahosi rajjasiriṁ nissāya cittassādaṁ
alabhanto sabbairiyāpathesu dukkhaṁ anubhoti so dāni tathāgataṁ
āgamma kalyāṇasaṁsaggena vigatabhayo issariyasukhaṁ anubhotīti. satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva pubbepesa pitughāṭakammaṁ
katvā maṁ nissāya sukhaṁ sayīti vatvā atītaṁ āhari.
atīte bārāṇasiyaṁ brahmadatto rajjaṁ kārento brahmadattakumāraṁ
nāma puttaṁ paṭilabhi. tadā bodhisatto purohitassa gehe paṭisandhiṁ
gaṇhi. jātassevassa saṁkiccakumāroti nāmaṁ kariṁsu. te ubhopi
rājanivesane ekatova vaḍḍhiṁsu. aññamaññaṁ sahāyakā hutvā
vayappattā takkasilaṁ gantvā sabbasippāni uggaṇhitvā paccāgamiṁsu.
atha rājā puttassa uparajjaṁ adāsi. bodhisattopi uparājasseva
santike ahosi. athekadivasaṁ uparājā pitu uyyānakīḷaṁ gacchantassa
mahantaṁ yasaṁ disvā tasmiṁ lobhaṁ uppādetvā mayhaṁ pitā mama
bhātikasadiso sace etassa maraṇaṁ olokessāmi mahallakakāle
rajjaṁ labhissāmi tadā laddhenapi rajjena ko attho pitaraṁ

page number: 107

māretvā rajjaṁ gaṇhissāmīti cintetvā bodhisattassa tamatthaṁ
ārocesi. bodhisatto samma pitughāṭakammaṁ nāma bhāriyaṁ nirayamaggo
na sakkā etaṁ kātuṁ mā karīti paṭibāhi. so punappunaṁpi
kathetvā yāvatatiyaṁ tena paṭibāhito pādamūlikehi saddhiṁ mantesi.
te sampaṭicchitvā rañño maraṇūpāyaṁ vīmaṁsiṁsu. bodhisatto taṁ
pavuttiṁ ñatvā nāhaṁ etehi saddhiṁ ekako bhavissāmīti mātāpitaro
anāpucchitvāva aggadvārena nikkhamitvā himavantaṁ pavisitvā isipabbajjaṁ
pabbajitvā jhānābhiññā nibbattetvā vanamūlaphalāhāro vihāsi.
rājakumāropi tasmiṁ khaṇe pitaraṁ mārāpetvā mahantaṁ yasaṁ anubhavi.
saṁkiccakumāro kira isipabbajjaṁ pabbajitoti sutvā bahū
kulaputtā nikkhamitvā tassa santike pabbajiṁsu. so mahatā
isigaṇena parivuto tattha vasi. sabbepi samāpattilābhinoyeva.
rājāpi pitaraṁ māretvā appamattakaṁyeva kālaṁ rajjasukhaṁ anubhavitvā
tato paṭṭhāya bhīto cittassādaṁ alabhanto niraye kammakaraṇappatto
viya ahosi. so bodhisattaṁ anussaritvā sahāyo me pitughāṭakammaṁ
bhāriyanti paṭisedhetvā maṁ attano kathaṁ gāhāpetuṁ asakkonto
attānaṁ niddosaṁ katvā palāyi sace so idhābhavissa na me
pitughāṭakammaṁ kātuṁ adassa idaṁpi me bhayaṁ hareyya kahaṁ
nukho so etarahi viharati sace tassa vasanaṭṭhānaṁ jāneyyaṁ
pakkosāpeyyaṁ ko nukho me etassa vasanaṭṭhānaṁ āroceyyāti
cintesi. so tato paṭṭhāya antepure ca rājasabhāya ca

page number: 108

bodhisattasseva vaṇṇaṁ bhāsati. evaṁ addhāne gate so bodhisatto
rājā maṁ sarati mayā tattha gantvā tassa dhammaṁ desetvā
taṁ nibbhayaṁ katvā gantuṁ vaṭṭatīti cintetvā paṇṇāsavassāni
himavante vasitvā pañcasatatāpasaparivuto ākāsenāgantvā dāyapasse
nāmuyyāne otaritvā isigaṇaparivuto silāpaṭṭe nisīdi. uyyānapālo
taṁ disvā bhante gaṇasatthā ko nāmāti pucchitvā saṁkiccapaṇḍito
nāmāti ca sutvā sayaṁpi sañjānitvā bhante yāvāhaṁ rājānaṁ
ānemi tāva idheva hotha amhākaṁ rājā tumhe daṭṭhukāmoti
vatvā vanditvā vegena rājakulaṁ gantvā tassa āgatabhāvaṁ
rañño ārocesi. rājā tassa santikaṁ gantvā kattabbayuttakaṁ
upahāraṁ katvā pañhaṁ pucchi.
tamatthaṁ pakāsento satthā āha
disvā nisinnaṁ rājānaṁ brahmadattaṁ rathesabhaṁ
athassa paṭivedesi yassāsi anukampako.
saṁkiccāyaṁ anuppatto isīnaṁ sādhusammato
taramānarūpo niyyāhi khippaṁ passa mahesinaṁ.
tato ca rājā taramāno yuttamāruyha sandanaṁ
mittāmaccaparibyuḷho agamāsi rathesabho.
nikkhippa pañca kakudhāni kāsīnaṁ raṭṭhavaḍḍhano
bālavījaniṁ uṇhīsaṁ khaggachattañcupāhanaṁ.

page number: 109

oruyha rājā yānamhā ṭhapayitvā paṭicchadaṁ
āsīnaṁ dāyapassasmiṁ saṁkiccamupasaṅkami.
upasaṅkamitvā so rājā sammodi isinā saha
taṁ kathaṁ vītisāretvā ekamantaṁ upāvisi.
ekamantaṁ nisinnova atha kālaṁ amaññatha
tato pāpāni kammāni pucchituṁ paṭipajjatha.
isiṁ pucchatha saṁkiccaṁ isīnaṁ sādhusammataṁ
āsīnaṁ dāyapassasmiṁ isisaṅghapurakkhataṁ.
kaṁ gatiṁ pecca gacchanti narā dhammāticārino
aticiṇṇo mayā dhammo taṁ me akkhāhi pucchitoti.
tattha disvāti bhikkhave so uyyānapālo rājānaṁ rājasabhāyaṁ
nisinnaṁ disvā athassa paṭivedesi. yassāsīti vadanto ārocesīti
attho. yassāsīti mahārāja yassa tvaṁ anukampako muducitto
āsi. yassa abhiṇhaṁ vaṇṇaṁ payirudāhāsi so ayaṁ saṁkicco
isīnaṁ antare sādhu laddhakoti sammato anuppatto tava uyyāne
silāpaṭṭe isigaṇaparivuto kāñcanapaṭimā viya nisinno. taramānarūpoti
mahārāja pabbajitā nāma kule vā gaṇe vā alaggā tumhākaṁ
gacchantānaññeva pakkameyyuṁ tasmā taramānarūpo khippaṁ niyyāhi
mahantānaṁ sīlādiguṇānaṁ esitattāpassa mahesinanti. tatoti bhikkhave
so rājā tassa vacanaṁ sutvā tato tassa vacanato anantarameva.
nikkhippāti nikkhipitvā tassa kira uyyānadvāraṁ patvāva etadahosi

page number: 110

pabbajitā nāma garuṭṭhāniyā saṁkiccatāpasassa santikaṁ uddhatavesena
gantuṁ ayuttanti. so maṇicittasuvaṇṇadaṇḍañca bālavījaniṁ kāñcanamayaṁ
uṇhīsapaṭaṁ suparikkhittaṁ maṅgalakhaggaṁ setacchattaṁ suvaṇṇapādukāti
imāni pañca rājakakudhabhaṇḍāni apanetvā tena vuttaṁ nikkhippāti.
paṭicchadanti tameva rājakakudhabhaṇḍaṁ ṭhapayitvā bhaṇḍāgārikassa hatthe
datvā. dāyapassasminti evaṁnāmake uyyāne. atha kālaṁ
amaññathāti atha so idāni pañhaṁ pucchituṁ kāloti jānāti.
pāliyaṁ pana yathākālanti. āgatassa kālānurūpena pañhapucchanaṁ
amaññathāti attho. paṭipajjathāti paṭipajji. peccāti paṭigantvā
paralokassa vā nāmametaṁ tasmā paralokanti attho. mayāti
bhante mayā sucaritadhammo atikkanto pitughāṭakammaṁ kataṁ taṁ me
akkhāhi kaṁ gatiṁ pitughāṭakā gacchanti katarasmiṁ niraye paccantīti
pucchati.
taṁ sutvā bodhisatto tenahi mahārāja suṇohīti vatvā
ovādaṁ tāva adāsi.
tamatthaṁ pakāsento satthā āha
isi avaca saṁkicco kāsīnaṁ raṭṭhavaḍḍhanaṁ
āsīnaṁ dāyapassasmiṁ mahārāja suṇohi me.
uppathena vajantassa yo maggamanusāsati
tassa ce vacanaṁ kayirā nāssa maggeyya kaṇṭako.

page number: 111

adhammaṁ paṭipannassa yo dhammamanusāsati
tassa ce vacanaṁ kayirā na so gaccheyya duggatinti.
tattha uppathenāti corehi pariyuṭṭhitamaggena. maggamanusāsatīti
khemamaggaṁ akkhāti. nāssa maggeyya kaṇṭakoti tassa ovādakarassa
purisassa maggato mukhaṁ corakaṇṭako na passeyya. yo dhammanti
yo sucaritadhammaṁ. na soti so puriso nirayādibhedaṁ duggatiṁ na
gaccheyya. uppathasadiso hi mahārāja adhammo khemamaggasadiso
sucaritadhammo. tvaṁ pana pubbe pitaraṁ ghāṭetvā rājā homīti
mayhaṁ kathetvā mayā paṭibāhito mama vacanaṁ akatvā pitaraṁ ghāṭetvā
idāni socasi paṇḍitānaṁ ovādaṁ akaronto nāma coramaggapaṭipannā
viya mahābyasanaṁ pāpuṇātīti.
evamassa ovādaṁ datvā mahāsatto upari dhammaṁ desento āha
dhammo patho mahārāja adhammo pana uppatho
adhammo nirayaṁ neti dhammo pāpeti sugatiṁ.
adhammacārino rāja narā visamajīvino
yaṁ gatiṁ pecca gacchanti niraye te suṇohi me.
sañjīvo kāḷasutto ca saṅghāto dve ca roruvā
athāparo mahāvīci tāpano ca patāpano.
iccete aṭṭha nirayā akkhātā dūratikkamā
ākiṇṇā luddakammehi paccekā soḷasussadā.

page number: 112

kadariyatāpanā ghorā accimanto mahabbhayā
lomahaṁsanarūpā ca bhesmā paṭibhayā dukkhā.
catukkoṇā catudvārā vibhattā bhāgaso mitā
ayopākārapariyantā ayasā paṭikujjitā.
tesaṁ ayomayā bhūmi jalitā tejasā yutā
samantā yojanasataṁ phuṭā tiṭṭhanti sabbadā.
ettha patanti niraye uddhaṁpādā avaṁsirā
isīnaṁ ativattāro saññatānaṁ tapassinaṁ.
te bhūnahanā paccanti macchā bilā katā yathā
saṁvacchare asaṅkheyye narā kibbisakārino.
dayhamānena gattena niccaṁ santarabāhiraṁ
nirayā nādhigacchanti dvāraṁ nikkhamanesino.
puratthimenapi dhāvanti tato dhāvanti pacchato
uttarenapi dhāvanti tato dhāvanti dakkhiṇaṁ
yaṁ yamhi dvāraṁ gacchanti tantadeva pithiyyati.
bahūni vassasahassāni janā nirayagāmino
bāhā paggayha kandanti katvā dukkhaṁ anappakaṁ.
āsīvisaṁva kupitaṁ tejasiṁ dūratikkamaṁ
na sādhurūpe āsīde saññatānaṁ tapassinaṁ.
atikāyo mahissāso ajjano kekakādhipo
sahassabāhu ucchinno isimāsajja gotamaṁ.

page number: 113

arajaṁ rajasā vacchaṁ kīsaṁ avakrīya daṇḍakī
tālova mūlato chinno sa rājā vibhavaṅgato.
upahacca manaṁ mejjho mātaṅgasmiṁ yasassine
sapārisajjo ucchinno mejjhāraññaṁ tadā ahu.
kaṇhadīpāyanāsajja isiṁ andhakavindayo
aññamaññaṁ musale hantvā sampattā yamasādhanaṁ.
athāyaṁ isinā satto antalikkhacaro pure
pāvekkhi paṭhaviṁ cecco hīnatto kālapariyāyaṁ.
tasmā hi chandāgamanaṁ nappasaṁsanti paṇḍitā
aduṭṭhacitto bhāseyya giraṁ saccūpasañhitaṁ.
manasā ce paduṭṭhena yo naro pekkhate muniṁ
vijjācaraṇasampannaṁ gantvā so nirayaṁ adho.
ye vuḍḍhe paribhāsanti pharusūpakkamā janā
anapaccā adāyādā tālavatthū bhavanti te.
yo ca pabbajitaṁ hanti katakiccaṁ mahesinaṁ
sa kāḷasutte niraye ciraṁ rattāya paccati.
yo ca rājā adhammaṭṭho raṭṭhaṁ viddhaṁsano cuto
tāpayitvā janapadaṁ tāpane pecca paccati.
so ca vassasahassānaṁ sataṁ dibyāni paccati
accisaṅghapareto so dukkhaṁ vedeti vedanaṁ.

page number: 114

tassa aggisikhā kāyā niccharanti pabhassarā
tejobhakkhassa gattāni lomaggehi nakhehi ca.
dayhamānena gattena niccaṁ santarabāhiraṁ
dukkhābhitunno nadati nāgo tuṇḍaddito yathā.
yo lobhā pitaraṁ hanti dosā vā purisādhamo
sa kāḷasutte niraye ciraṁ rattāya paccati.
sa tādiso paccati lohakumbhiyaṁ
pakkañca sattīhi hananti nittacaṁ
andhaṁ karitvā muttakarīsabhakkhaṁ
khāre nimujjanti tathāvidhaṁ naraṁ.
tattaṁ pakkuṭṭhitamayoguḷañca
dīghe ca jāle cirarattatāpite
vikkhambhamādāya vibhajja rajjuhi
vivaṭe mukhe saṁsavayanti rakkhasā.
sāmā ca soṇā savalā ca gijjhā
kākolasaṅghā ca dijā ayomukhā
saṅgamma khādanti vipphandamānaṁ
jivhaṁ vibhajja vighāsaṁ salohitaṁ.
taṁ daḍḍhakāḷaṁ paribhinnagattaṁ
nippothayantā anuvicaranti rakkhasā
ratī hi tesaṁ dukkhino panītare

page number: 115

etādisasmiṁ niraye vasanti
yekeci loke idha pettighāṭino.
putto ca mātaraṁ hantvā ito gantvā yamakkhayaṁ
bhusamāpajjate dukkhaṁ attakammaphalūpago.
amanussā atibālā hantāraṁ janayantiyā
ayomayehi bālehi piḷayanti punappunaṁ.
taṁ passavaṁ sakā gattā rudhiraṁ attasambhavaṁ
tambalohavilīnaṁva tattaṁ pāyenti mattiyaṁ.
jigucchaṁ kuṇapaṁ pūti duggandhaṁ gūthakaddamaṁ
pubbalohitasaṅkāsaṁ rahadoggayha tiṭṭhati.
tamenaṁ kimiyo tattha atikāyā ayomukhā
chaviṁ bhetvāna khādanti pagiddhā maṁsalohite.
so ca taṁ nirayaṁ patto nimuggo sataporisaṁ
pūtikaṁ kuṇapaṁ vāti samantā satayojanaṁ.
cakkhumāpi hi cakkhūhi tena gandhena jiyyati
etādisaṁ brahmadatta mātughāṭī labhe dukkhaṁ.
khuradhāramanukkamma tikkhaṁ dūrabhisambhavaṁ
patanti gabbhapātiniyo duggaṁ vettaraṇiṁ nadiṁ.
ayomayā simbaliyo soḷasaṅgulikaṇṭakā
ubhato mabhilambanti duggaṁ vettaraṇiṁ nadiṁ.

page number: 116

te accimanto tiṭṭhanti aggikkhandhāva ārakā
ādittā jātavedena uddhaṁ yojanamuggatā.
ete sajanti niraye tatte tikhiṇakaṇṭake
nāriyo ca aticāriniyo narā ca paradāragū.
te patanti adhokkhandhā vivattā vihatā puthū
sayanti vinividdhaṅgā dīghaṁ jagganti sambariṁ.
tato ratyā vivasane mahatiṁ pabbatūpamaṁ
lohakumbhiṁ pavajjanti tattaṁ aggisamūdakaṁ.
evaṁ divā ca ratto ca dussīlā mohapārutā
anubhonti sakaṁ kammaṁ pubbe dukkatamattano.
yā ca bhariyā dhanakkītā sāmikaṁ atimaññati
sassuṁ vā sassuraṁ vāpi jeṭṭhaṁ vāpi nanandanaṁ
tassā vaṅkena jivhaggaṁ nibbahanti sabandhanaṁ.
sa byāmamattaṁ kiminaṁ jivhaṁ passati attano
viññāpetuṁ na sakkoti tāpane pecca paccati.
orabbhikā sūkarikā macchikā migabandhakā
corā goghāṭakā luddā avaṇṇe vaṇṇakārakā.
sattīhi lohakūṭehi nettiṁsehi usūhi ca
haññamānā khāranadiṁ papatanti avaṁsirā.

page number: 117

sāyaṁ pāto kūṭakārī ayokūṭehi haññati
tato vantaṁ durattānaṁ paresaṁ bhuñjate sadā.
dhaṅkā bheraṇḍakā gijjhā kākolā ca ayomukhā
vipphandamānaṁ khādanti naraṁ kibbisakārinaṁ.
ye migena migaṁ hanti pakkhiṁ vā pana pakkhinā
asanto rajasā channā gantvā te nirayussadanti.
tattha dhammo pathoti dasakusalakammapathadhammo khemo appaṭibhayo
sugatimaggo. visamajīvinoti adhammena kappitajīvikā. nirayeti te
etesaṁ nibbattaniraye kathemi. suṇohi meti mahāsatto raññā
pitughāṭakānaṁ nibbattanirayaṁ pucchitopi paṭhamaṁ taṁ adassetvā aṭṭha
mahāniraye soḷasa ca ussadaniraye dassetuṁ evamāha. kiṁkāraṇā.
paṭhamaṁ hi tasmiṁ dassiyamāne rājā phalitena hadayena tattheva mareyya
imesu pana nirayesu paccamānasatte disvā diṭṭhānugatiko hutvā
ahaṁ viya aññepi bahū pāpakammino atthi ahaṁ etesaṁ antare
paccissāmīti sañjātūpatthambho arogo bhavissatīti te pana niraye
dassento mahāsatto paṭhamaṁ iddhibalena paṭhaviṁ dvidhā katvā pacchā
dassesi. tesaṁ vacanattho. nirayapālehi pajjalitāni nānāvudhāni
gahetvā khaṇḍākhaṇḍikaṁ chinnā nerayikasattā punappunaṁ sañjīvanti
etthāti sañjīvo. nirayapālā punappunaṁ nadantā vaggantā pajjalitāni
nānāvudhāni gahetvā jalitāya lohapaṭhaviyā nerayike aparāparaṁ
anubandhitvā paharitvā jalitapaṭhaviyaṁ patite jalitakāḷasuttaṁ pātetvā

page number: 118

jalitapharasuṁ gahetvā sayaṁ unnadantā mahantena aṭṭassarena viravante
aṭṭhaṁse soḷasaṁse karontā ettha gacchantīti kāḷasutto. mahantā
jalitāyapabbatā ghāṭenti etthāti saṅghāṭo. tattha kira satte
navayojanāya jalitāyapaṭhaviyā yāva kaṭito pavesetvā niccalaṁ karonti.
atha puratthimato mahanto jalito ayapabbato samuṭṭhāya asanī viya
viravanto āgantvā te satte saṇhakaraṇīyaṁ tile piṁsanto viya gantvā
pacchimadisāya tiṭṭhati. pacchimadisato samuṭṭhitopi tatheva gantvā
puratthimadisāya tiṭṭhati. dve pana ekato samāgantvā ucchuyante
ucchukhaṇḍāni viya pīḷenti. evaṁ tattha bahūni vassasatasahassāni
dukkhaṁ anubhonti.
dve ca roruvāti jālaroruvo ca dhūmaroruvo cāti dve.
tattha jālaroruvo kappena saṇṭhitāhi rattalohitajālāhi puṇṇo.
dhūmaroruvo khāradhūmena puṇṇo. tesu jālaroruve paccantānaṁ navahi
vaṇamukhehi jālā pavisitvā sarīraṁ dahanti. dhūmaroruve paccantānaṁ
navahi vaṇamukhehi khāradhūmo pavisitvā piṭṭhaṁ viya sarīraṁ sedesi.
ubhayatthāpi paccantā sattā mahāviravaṁ viravanti dvepi roruvāti
vuttā. jālānaṁ vā paccanasattānaṁ vā tesaṁ dukkhassa vā vīci
antarā natthi etthāti avīci. mahanto avīci mahāvīci. tatra hi
puratthimādīhi bhittīhi jālā uṭṭhahitvā pacchimabhittiādīsu paṭihaññati
tāva bhittiyo vinivijjhitvā purato yojanasataṁ gaṇhati heṭṭhā
uṭṭhitā jālā upari paṭihaññati upari uṭṭhitā heṭṭhā paṭihaññati

page number: 119

evaṁ tāvettha jālānaṁ vīci nāma natthi. tassa pana anto
yojanasataṭṭhānaṁ khīravallipiṭṭhissa pūritanāḷī viya sattehi nirantaraṁ
pūritaṁ catūhi iriyāpathehi paccantānaṁ sattānaṁ pamāṇaṁ natthi na
ca aññamaññaṁ byābādhenti sakaṭṭhāneyeva paccanti. evamettha
sattānaṁ vīci nāma natthi. yathā pana jivhagge cha madhuvindūni
sattamassa tāmbalohavinduno anudahanabalavatāya abbohārikāni honti
tathā tattha anudahanabalavatāya sesā cha akusalavipākā upekkhā
abbohārikā honti. dukkhameva ñāyati nirantaraṁ paññāyati.
evamettha dukkhassa vīci nāma natthi. svāyaṁ saha bhittīhi vikkhambhanato
aṭṭhārasādhikatiyojanasato āvaṭṭato catupaṇṇāsādhikanavayojanasato saha
ussadehi dasayojanasahassāni. evamassa mahantatā veditabbā.
niccale satte tapatīti tāpano. ativiya tāpetīti patāpano.
tattha tāpanasmiṁ satte tālakkhandhappamāṇe jalitāyasūle nisīdāpenti.
tato heṭṭhā paṭhavī jalati sūlaṁ na jalati sattā jalanti. evaṁ
so nirayo niccale satte tapati. itarasmiṁ pana nibbattasatte
jalantehi āvudhehi paharitvā jalitāyapabbataṁ āropenti.
tesaṁ pabbatamatthake ṭhitakāle kammapaccayo vāto paharati. te
tattha saṇṭhātuṁ asakkontā uddhaṁpādā adhosirā patanti. atha
heṭṭhā ayapaṭhavito jalitāni ayasūlāni uṭṭhahanti. te tāni
matthakeneva āsādetvā tesu vinividdhasarīrā jalantā jalantā
paccanti. evameva ativiya tāpetīti.

page number: 120

bodhisatto pana ete niraye dassento paṭhamaṁ sañjīvaṁ
dassetvā tattha paccante nerayikasatte disvā mahājanassa mahābhaye
uppanne taṁpi antaradhāpetvā puna paṭhaviṁ dvidhā katvā kāḷasuttaṁ
dassesi. tatthapi paccamāne satte disvā mahājanassa mahābhaye
uppanne taṁpi antaradhāpesīti. evaṁ paṭipāṭiyā dassesi. tato
rājānaṁ āmantetvā mahārāja tayā imesu aṭṭhasu mahānirayesu
paccamāne satte disvā appamādaṁ kātuṁ vaṭṭatīti vatvā puna
tesaññeva mahānirayānaṁ kiccaṁ kathetuṁ icceteti ādimāha.
tattha akkhātāti mayā ca tuyhaṁ kathitā porāṇakehi ca
kathitāyeva. ākiṇṇāti paripuṇṇā. paccekā soḷasussadāti
etesaṁ nirayānaṁ ekekassa catūsu dvāresu ekekasmiṁ cattāro
cattāro katvā soḷasa soḷasa ussadanirayāti sabbepi sataṁ aṭṭhavīsati ca
ussadanirayā aṭṭha ca mahānirayāti chattiṁsanirayasataṁ. kadariyatāpanāti
sabbepete kadariyānaṁ tāpanā balavadukkhatāya ghorā
kappaṭṭhitanibbattānaṁ accīnaṁ atthitāya accimanto bhayassa
mahantatāya mahabbhayā diṭṭhamattā vā lomāni haṁsantīti lomahaṁsanarūpā
ca bhiṁsanatāya bhesmā bhayajananatāya paṭibhayā sukhābhāvena dukkhā.
catukkoṇāti sabbepi caturassamañjusasadisā. vibhattāti catudvāravasena
vibhattā. bhāgaso mitāti dvāravīthīnaṁ vasena koṭṭhāse
ṭhapetvā mitā. ayasā paṭikujjitāti sabbepi navayojanikena
ayakapālena paṭicchannā. phuṭā tiṭṭhantīti sabbepi ettakaṁ ṭhānaṁ

page number: 121

anupharitvā tiṭṭhanti. uddhaṁpādā avaṁsirāti evaṁ tesu nirayesu
samparivattitvā punappunaṁ patamāne sandhāyāha. ativattāroti
pharusavācāhi atikkamitvā vattāro. mahānirayesu kira yebhuyyena
dhammikasamaṇabrāhmaṇesu katāparādhāva paccanti tasmā evamāha.
te bhūnahanāti te isīnaṁ ativattāro attano vuḍḍhiyā hatattā
bhūnahanā koṭṭhāsakatā macchā viya paccanti. asaṅkheyyeti gaṇetuṁ
asakkuṇeyye. kibbisakārinoti dāruṇakammakārino. nikkhamanesinoti
nirayā nikkhamanaṁ esantāpi gavesantāpi nikkhamanadvāraṁ nādhigacchanti.
puratthimenāti yadā tvaṁ dvāraṁ apārutaṁ hoti atha tadābhimukhā
dhāvanti. tesaṁ tattha chaviādīni jhāyanti. dvārasamīpaṁ
pattānañca tesaṁ pithiyyati pacchimaṁ apārutaṁ viya khāyati. esa
nayo sabbattha. na sādhurūpeti vuttappakāraṁ sappaṁ viya sādhurūpe
isayo āsanena pharusavacanena kāyakammena vā ghaṭṭento
upagaccheyya. kiṁkāraṇā. saññatānaṁ tapassīnaṁ āsāditattā aṭṭhasu
mahānirayesu mahādukkhassa anubhavitabbattā.
idāni ye rājāno tathārūpe āsādetvā taṁ taṁ dukkhaṁ pattā
te dassetuṁ atikāyoti ādimāha. tattha atikāyoti balasampanno
mahākāyo. mahissāsoti dhanuggaho. sahassabāhūti pañcahi
dhanuggahasatehi bāhusahassehi āropetabbaṁ dhanuṁ āropanasamatthatāya
sahassabāhu. kekakādhipoti kekakaraṭṭhādhipati. vibhavaṅgatoti

page number: 122

vināsaṁ patto. vatthūni sarabhaṅgajātake vitthāritāni. upahacca mananti
attano cittaṁ padūsetvā. mātaṅgasminti mātaṅgapaṇḍite.
vatthu mātaṅgajātake vaṇṇitaṁ. kaṇhadīpāyanāsajjāti kaṇhadīpāyanaṁ
āsajja. yamasādhananti nirayaṁ. vatthu ghaṭajātake vitthāritaṁ.
isināti kapilatāpasena. pāvekkhīti paviṭṭho. ceccoti
cetiyarājā. hīnattoti parihīnattabhāvo antarahitā iddhi.
kālapariyāyanti pariyāyamaraṇakālaṁ patvā. vatthu cetiyajātake
kathitaṁ. tasmāti yasmā cittavasiko hutvā isīsu aparajjhitvā aṭṭhasu
mahānirayesu paccati. tasmā hi chandāgamananti chandādicatubbidhaṁpi
agatigamanaṁ. paduṭṭhenāti kuddhena. gantvā so nirayaṁ adhoti
so tena adhogamanīyena kammena adhonirayameva gacchati. pāliyaṁ
pana nirayussadanti likhitaṁ. tassa ussadanirayaṁ gacchatīti attho.
vuḍḍheti vayovuḍḍhe ca guṇavuḍḍhe ca. anapaccāti bhavantarepi
apaccaṁ vā dāyādaṁ vā na labhantīti attho. tālavatthūti
diṭṭhadhammepi chinnamūlatālo viya mahāvināsaṁ patvā nirayesu nibbattanti.
hantīti māreti. ciraṁ rattāyāti ciraṁ kālaṁ.
evaṁ mahāsatto isiviheṭhakānaṁ paccananiraye dassetvā upari
adhammikarājūnaṁ paccananiraye dassenato yo cāti ādimāha. tattha
raṭṭhaṁ viddhaṁsanoti chandādivasena gantvā raṭṭhassa viddhaṁsano.
accisaṅghapareto soti accisamūhaparikkhitto. tejobhakkhassāti
aggimeva khādantassa. gattānīti tigāvute sarīrasabbaṅgapaccaṅgāni.

page number: 123

lomaggehi ca nakhehi cāti etehi saddhiṁ sabbāni ekajālāni honti.
tuṇḍadditoti āneñjanakāraṇaṁ kāriyamāno tuṇḍehi viddho nāgo
yathā nadati.
evaṁ mahāsatto adhammikarājūnaṁ paccananiraye dassetvā idāni
pitughāṭakādīnaṁ paccananiraye dassetuṁ yo lobhāti ādimāha. tattha
lobhāti yasadhanalobhena. dosāti duṭṭhacittatāya. nittacanti
lohakumbhiyaṁ bahūni vassasahassāni pakkaṁ nīharitvā tigāvutamassa sarīraṁ
nittacaṁ katvā jalitāya lohapaṭhaviyā pātetvā tiṇhehi ayasūlehi
koṭṭentā cuṇṇavicuṇṇaṁ karonti. andhaṁ karitvāti mahārāja taṁ
pitughāṭakaṁ nirayapālā jalitalohapaṭhaviyaṁ uttānaṁ pātetvā jalitehi
ayasūlehi akkhīni bhinditvā andhaṁ karitvā mukhe uṇhaṁ muttakarīsaṁ
pakkhipitvā palālapīṭhaṁ viya naṁ saṁvaṭṭetvā kappena saṇṭhite khāre
lohaudake nimujjāpenti. tattaṁ pakkuṭṭhitamayoguḷañcāti puna
pakkuṭṭhitagūthakalalañceva jalitāyoguḷañca khādāpenti. so pana taṁ
āhariyamānaṁ disvā mukhaṁ pitheti. athassa dīghepi aggatāpite jalamāne
jāle ādāya mukhaṁ vikkhambhitvā vivaritvā rajjubandhaṁ ayabalisaṁ khipitvā
jivhaṁ nīharitvā tasmiṁ vivaṭṭe mukhe taṁ ayoguḷaṁ saṁsavayanti pakkhipanti.
rakkhasāti nirayapālā. sāmā cāti mahārāja tassa pitughāṭakassa
jivhaṁ balisena nikkaḍḍhitvā ayasaṅkunāhi paṭhaviyaṁ nīhataṁ jivhaṁ sāmā
soṇā savalavaṇṇā sunakhā ca lohatuṇḍā gijjhā ca kākolasaṅghā
ca aññe ca nānappakārā sakuṇā samāgantvā āvudhehi chindantā viya

page number: 124

vibhajja kākapadākārena koṭṭhāse katvā. vipphandamānanti
visandamānalohitaṁ vighāsaṁ khādantā viya satte bhakkhayantīti attho.
taṁ daḍḍhakāḷanti taṁ pitughāṭakaṁ jhāyamānaṁ kāḷaṁ viya daḍḍhajalitasarīraṁ.
paribhinnagattanti tattha tattha bhinnagattaṁ. nippothayantāti jalitehi
ayamuggarehi paharantā. ratī hi tesanti tesaṁ nirayapālānaṁ sā rati
kīḷā hoti. dukkhino panītareti itare pana nerayikasattā dukkhitā
honti. pettighāṭinoti pitughāṭakā. iti imaṁ pitughāṭakānaṁ
paccananirayaṁ disvā rājā bhītatasito ahosi.
atha naṁ mahāsatto samassāsetvā mātughāṭakānaṁ paccananirayaṁ
dassesi. yamakkhayanti yamanivesanaṁ nirayanti attho. attakammaphalūpagoti
attano kammaphalena upagato. amanussāti nirayapālā. hantāraṁ
janayantiyāti mātughāṭakaṁ. bālehīti ayamakacibālehi veṭhetvā
ayayantena pīḷiyanti. tanti taṁ mātughāṭakaṁ. pāyentīti tassa
hi piḷiyamānassa ruhiraṁ galitvā ayakapallaṁ pūreti. atha naṁ yantato
nīharanti tāvadevassa sarīraṁ pākaṭikaṁ hoti. taṁ paṭhaviyaṁ uttānaṁ
nipajjāpetvā vilīnatambalohaṁ viya pakkuṭṭhitalohitaṁ pāyenti.
oggayha tiṭṭhatīti taṁ bahūni vassasahassāni ayayantehi pīḷetvā
jegucchaduggandhapaṭikkūle mahante gūthakaddame āvāte khipanti. so taṁ
daharaṁ oggayha orohitvā tiṭṭhati. atikāyāti ekadoṇikanāvappamāṇa-
sarīrā. ayomukhāti ayasūcimukhā. chaviṁ bhetvānāti chaviṁ ādiṁ
katvā yāva aṭṭhiṁpi bhetvā aṭṭhimiñjaṁpi khādanti. pagiddhāti

page number: 125

gadhitā mucchitā. na kevalañca khādanteva adhomukhādīhi pana
pavisitvā mukhādīhi nikkhamanti vāmapassādīhi pavisitvā
dakkhiṇapassādīhi nikkhamanti sakalasarīraṁ chiddāvachiddaṁ karonti. so
tattha atidukkhapareto viravanto paccati. so cāti so mātughāṭako
taṁ sataporisaṁ nirayaṁ patto sasīsako nimuggova hoti. tañca kuṇapaṁ
samantā yojanasataṁ pūtiṁ katvā vāyati. mātughāṭīti mātughāṭako.
evaṁ mahāsatto mātughāṭakānaṁ paccananirayaṁ dassetvā puna
gabbhapātakānaṁ paccananirayaṁ dassento gāthamāha. khuradhāramanukkammāti
khuradhāranirayaṁ atikkamitvā. tattha kira nirayapālā mahante mahante
khuradhāre upari dhāretvā saṇṭharanti. tato yā hi gabbhapātanakhāra-
bhesajjādīni pivitvā gabbhā pātitā tā gabbhapātiniyo itthiyo
jalitehi āvudhehi pothentā anubandhanti. tā tikhiṇakhuradhārāsu
khaṇḍākhaṇḍikā hutvā punappunaṁ uṭṭhāya taṁ dūrabhisambhavaṁ khuradhāranirayaṁ
akkamantiyo atikkamitvā nirayapālehi anubandhā duggaṁ duggamaṁ visamaṁ
vettaraṇiṁ pattanti. tattha tattha kammakāraṇaṁ nimijātake āvibhavissati.
evaṁ gabbhapātīnaṁ nirayaṁ dassetvā mahāsatto yattha paradārikā
ca aticāriniyo ca paccanti taṁ kaṇṭakasimbalinirayaṁ dassento
ayomayāti ādimāha. tattha ubhato mabhilambantīti vettaraṇiyā
ubhosu tīresu tāsaṁ simbalīnaṁ sākhā olambanti. te pajjalitasarīrā
sattā accimanto hutvā tiṭṭhanti. yojananti tigāvutaṁ te sarīraṁ
sarīrato uṭṭhitajālāya pana saddhiṁ yojanubbedhā honti. ete

page number: 126

sajantīti te paradārikā sattā nānāvidhehi āvudhehi koṭṭiyamānā
ete simbaliniraye abhiruhanti. te patantīti te bahūni vassasahassāni
rukkhaviṭapesu laggā jhāyitvā punapi nirayapālehi āvudhehi vihatā
vivattā hutvā parivattitvā adhosīsakā patanti. puthūti bahūni.
vinivaddhaṅgāti tesaṁ tato patanakāle heṭṭhā ayapaṭhavito sūlāni
uṭṭhahitvā tesaṁ matthakaṁ sampaṭicchanti tāni tesaṁ adhomaggena
nikkhamanti. te evaṁ āvudhehi sūlehi viddhā ciraṁ rattāya sayanti.
dīghanti supiniddaṁ alabhantā dīgharattaṁ jaggantīti attho. tato ratyā
vivasaneti rattīnaṁ accaye cirakālātikkamenāti attho. pavajjantīti
saṭṭhiyojanikajalitalohakumbhiṁ kappena saṇṭhitajalitatāmbaloharasapuṇṇaṁ
lohakumbhiṁ nirayapālehi khittā paccanti. dussīlāti paradārikā.
evaṁ mahāsatto paradārikāticārikānaṁ paccanasimbalinirayaṁ dassetvā
ito paraṁ sāmikavattasassuvattādīni apūrentīnaṁ paccanaṭṭhānaṁ pakāsento
yā cāti ādimāha. tattha atimaññatīti bhiṁsajātake vuttaṁ sāmikavattaṁ
karontī atikkamitvā maññati. jeṭṭhaṁ vāti sāmikassa jeṭṭhabhātaraṁ.
nanandananti sāmikassa bhaginiṁ. etesampi hi aññatarassa
hatthapādapiṭṭhiparikammanahāpanabhojanādibhedaṁ vattaṁ apūrentī tesu
hirottappaṁ anupaṭṭhapentī te atimaññati nāma. sāpi niraye
nibbattī. vaṅkenāti tassā ca sāmikavattādīnaṁ aparipūrikāya
sāmikādayo akkositvā paribhāsitvā niraye nibbattāya lohapaṭhaviyaṁ

page number: 127

nipajjāpetvā ayasaṅkunā mukhaṁ vivaritvā balisena jivhaggaṁ nibbahanti
rajjubandhanena sabandhanaṁ kaḍḍhanti. kiminanti kimibharitaṁ. idaṁ vuttaṁ
hoti mahārāja so nerayikasatto evaṁ nikkaḍḍhi taṁ attano
byāmena byāmamattaṁ jivhaggaṁ āvudhehi koṭṭitakoṭṭitaṭṭhāne
sañjātehi mahādoṇippamāṇehi kimīhi bharitaṁ passati. viññāpetuṁ
na sakkotīti nirayapāle yācitukāmopi kiñci vattuṁ na sakkoti.
tāpaneti evaṁ sā tattha bahūni vassasahassāni paccitvā puna
tāpanamahāniraye paccati.
evaṁ mahāsatto sāmikavattasassusassuravattādīni apūrentīnaṁ
paccananirayaṁ dassetvā idāni sūkarikādīnaṁ paccananiraye dassento
orabbhikāti ādimāha. tatta avaṇṇe vaṇṇakārakāti pesuññakārakā.
khāranadinti ete orabbhikādayo etehi sattiādīhi haññamānā
vettaraṇiṁ papatantīti attho. sesāni orabbhikādīnaṁ paccanaṭṭhānāni
nimijātake āvibhavissanti. kūṭakārīti kūṭavinicchayassa ceva
tulākūṭādīnañca kārake sandhāyetaṁ vuttaṁ. tattha kūṭavinicchaya-
kūṭaṭṭakārakakūṭāgghāpanikānaṁ paccananirayāni nemijātake āvibhavissanti.
vantanti vamitakaṁ. durattānanti duggatattabhāvānaṁ. idaṁ vuttaṁ
hoti mahārāja te durattabhāvā sattā ayakūṭehi matthake
bhijjamāne vamanti tato taṁ vantaṁ jalitāyakapallehi tesu ekaccānaṁ
mukhe khipanti. iti te paresaṁ vantaṁ bhuñjanti nāma. bheraṇḍakāti
siṅgālā. vipphandamānanti adhomukhanipajjāpitanikkaḍḍhitajivhaṁ

page number: 128

itocītoca vipphandamānaṁ. migenāti okacārikamigena. pakkhināti
tathārūpeneva. gantvā teti te gantvā. nirayussadanti ussadanirayaṁ.
pāliyaṁ pana nirayaṁ adhoti likhitaṁ. ayaṁ pana nirayo nemijātake
āvibhavissatīti.
iti mahāsatto ettake niraye dassetvā idāni rañño
devalokavivaraṇaṁ katvā rañño devaloke dassento āha
santova uddhaṁ gacchanti suciṇṇenīdha kammunā
suciṇṇassa phalaṁ passa sahindā devā sabrahmakā
tantaṁ brūmi mahārāja dhammaṁ raṭṭhapatī cara
tathā tathā rāja carāhi dhammaṁ
yathā taṁ suciṇṇaṁ nānutappeyya pacchāti.
tattha santoti kāyādīhi upasanto. uddhanti devalokaṁ.
sahindāti tattha tattha indehi saddhiṁ. mahāsatto hissa
cātummahārājike deve dassento mahārāja cātummahārājike
deve passa cattāro mahārājāno passa tāvatiṁse passa sakkaṁ
passāti evaṁ te sabbepi sahindake ca sabrahmake ca deve
dassento idaṁ suciṇṇassa phalaṁ idaṁpi phalanti dassesi. tantaṁ
brūmīti tasmā taṁ bhaṇāmi. dhammanti ito paṭṭhāya pāṇātipātādīni
pañca verāni pahāya dānādīni puññāni karohīti. yathā
taṁ suciṇṇaṁ nānutappeyyāti yathā taṁ dānādipuññakammaṁ suciṇṇaṁ
pitughāṭakakammapaccayaṁ vippaṭisāraṁ paṭicchādetuṁ samatthatāya

page number: 129

taṁ nānutappeyya tathā taṁ suciṇṇaṁ cara bahupuññaṁ karohīti attho.
so mahāsattassa dhammakathaṁ sutvā tato paṭṭhāya assāsapassāsaṁ
paṭilabhi. bodhisatto pana kiñci kālaṁ tattha vasitvā attano
vasanaṭṭhānaññeva gatoti.
satthā imaṁ dhammadesanaṁ āharitvā na bhikkhave idāneva
pubbepesa mayā assāsitoyevāti vatvā jātakaṁ samodhānesi tadā
rājā ajātasattu ahosi isigaṇā buddhaparisā saṁkiccapaṇḍito
pana ahamevāti.
saṁkiccajātakaṁ niṭṭhitaṁ.
dutiyaṁ.
iti saṭṭhinipātavaṇṇanā niṭṭhitā.
------------

page number: 130

footnote: * hanānīmmīkhamūla *
footnote: ******************************

page number: 131

sattatinipātavaṇṇanā
-------
kusajātakaṁ
idante raṭṭhanti idaṁ satthā jetavane viharanto ukkaṇṭhitabhikkhuṁ
ārabbha kathesi.
eko kira sāvatthivāsī kulaputto sāsane uraṁ datvā pabbajito.
ekadivasaṁ sāvatthiyaṁ piṇḍāya caranto ekaṁ alaṅkataitthiṁ disvā
subhanimittagahaṇavasena oloketvā kilesābhibhūto anabhirato vihāsi.
dīghakesanakho kiliṭṭhacīvaro upaṇḍūpaṇḍukajāto dhamanisaṇṭhatagatto.
yathā hi devaloke cavanadhammānaṁ devaputtānaṁ pañca pubbanimittāni
paññāyanti mālā milāyanti vatthāni kilissanti sarīre dubbaṇṇiyaṁ
okkamati ubhohi kacchehi sedā muñcanti devo devāsane
nābhiramati evameva sāsanā cavanadhammānaṁ ukkaṇṭhitānaṁ
bhikkhūnaṁ pañca pubbanimittāni paññāyanti saddhāpupphāni milāyanti
sīlavatthāni kilissanti sarīre maṅkubhūtāya ceva ayasavasena ca
dubbaṇṇiyaṁ okkamati kilesasedā muñcanti araññe rukkhamūle
suññāgāre nābhiramanti. tassa nimittāni paññāyiṁsu. atha naṁ
bhikkhū satthu santike netvā ayaṁ bhante bhikkhu ukkaṇṭhitoti
dassesuṁ. satthā saccaṁ kira tvaṁ bhikkhu ukkaṇṭhitosīti pucchitvā

page number: 132

saccaṁ bhanteti vutte mā bhikkhu kilesavasiko hohi mātugāmo nāmesa
pāpo tasmiṁ paṭibaddhacittaṁ vinodehi sāsane abhirama mātugāme
paṭibaddhacittatāya hi tejavantopi hāyanti porāṇakapaṇḍitā mātugāmena
nittejā hutvā anayabyasanaṁ pāpuṇiṁsūti vatvā tuṇhī ahosi tehi yācito
atītaṁ āhari.
atīte mallaraṭṭhe kusāvatiyaṁ nāma rājadhāniyaṁ okkāko nāma
rājā dhammena rajjaṁ kāresi. tassa soḷasannaṁ itthīsahassānaṁ
jeṭṭhakā sīlavatī nāma aggamahesī ahosi. sā neva puttaṁ na
dhītaraṁ labhi. athassa nāgarā ceva raṭṭhavāsino ca rājanivesanadvāre
sannipatitvā raṭṭhaṁ nassissati raṭṭhaṁ vinassissatīti upakkosiṁsu.
rājā sīhapañjaraṁ ugghāṭetvā mayi raṭṭhaṁ kārente adhammakāro
nāma natthi kasmā upakkosathāti pucchi. saccaṁ deva adhammakāro
nāma natthi api ca vaṁsānurakkhito pana vo putto na vijjati
aññe rajjaṁ gahetvā raṭṭhaṁ nāsessanti tasmā dhammena rajjaṁ
kāretuṁ samatthaṁ puttaṁ patthethāti. puttaṁ patthento kiṁ karomīti.
paṭhamantāva ekaṁ sattāhaṁ cullanāṭakaṁ dhammanāṭakaṁ katvā visajjetha
sace sā puttaṁ labhissati sādhu no ce labhissati atha
majjhimanāṭakaṁ visajjetha tato jeṭṭhanāṭakaṁ avassaṁ ettakāsu
itthīsu ekāpi puññavatī itthī puttaṁ labhissatīti. rājā tesaṁ
vacanena tathā katvā satta divase yathāsukhaṁ abhiramitvā āgatāgataṁ
pucchi kacci vo putto laddhoti. sabbā itthiyo na labhāma

page number: 133

devāti āhaṁsu. rājā na me putto uppajjissatīti anattamano
ahosi. nāgarā puna tatheva upakkosayiṁsu. rājā kiṁ upakkosatha
mayā tumhākaṁ vacanena nāṭakāni visajjitāni ekāpi puttaṁ na
labhati idāni kiṁ karomāti āha. deva tā dussīlā bhavissanti
nippuññā natthi etāsaṁ puttapaṭilābhāya puññaṁ tumhe
etāsu puttaṁ alabhantīsu mā appossukkattaṁ āpajjatha aggamahesī
vo sīlavatī devī sīlasampannā taṁ visajjetha tassā putto
uppajjissatīti. so sādhūti sampaṭicchitvā ito kira sattame
divase rājā sīlavatiṁ deviṁ dhammanāṭakaṁ katvā visajjessati purisā
sannipatantūti bheriñcārāpetvā sattame divase deviṁ alaṅkārāpetvā
rājanivesanā otāretvā visajjesi. tassā sīlatejena sakkassa
bhavanaṁ uṇhākāraṁ dassesi. so kinnu khoti āvajjento deviyā
puttaṁ patthanabhāvaṁ ñatvā etissā mayā puttaṁ dātuṁ vaṭṭatīti
atthi nukho devaloke etissā anucchaviko puttoti upadhārento
bodhisattaṁ addasa.
so kira tadā tāvatiṁsabhavane āyuṁ khepetvā upari devaloke
nibbattitukāmo ahosi. sakko tassa vimānadvāraṁ gantvā taṁ
pakkositvā mārisa tayā manussalokaṁ gantvā okkākarañño
aggamahesiyā kucchismiṁ paṭisandhiṁ gaṇhituṁ vaṭṭatīti sampaṭicchāpetvā
aparaṁpi devaputtaṁ tvaṁpi etissā putto bhavissasīti vatvā mā
kho panassā koci sīlaṁ bhindatūti mahallakabrāhmaṇavesena rañño

page number: 134

nivesanadvāraṁ agamāsi. mahājanopi nahātvā alaṅkato ahaṁ
deviṁ gaṇhissāmi ahaṁ deviṁ gaṇhissāmīti rājadvāre sannipatitvā
sakkañca disvā tvaṁ kasmā āgatosīti parihāsamakāsi. sakko
kiṁ maṁ tumhe garahatha sacepi me sarīraṁ jiṇṇaṁ rāgo pana na jīrati sace
sīlavatiṁ labhissāmi ādāya naṁ gamissāmīti āgatomhīti vatvā attano
ānubhāvena sabbesaṁ puratova aṭṭhāsi. añño tassa tejena purato
bhavituṁ nāsakkhi. so taṁ sabbālaṅkārapaṭimaṇḍitaṁ nivesanā
nikkhamantiṁyeva hatthe gahetvā pakkāmi. atha naṁ tattha
tattha ṭhitā garahiṁsu passatha bho mahallakabrāhmaṇo evaṁ
uttamarūpadharaṁ deviṁ ādāya gacchati attano yuttaṁ na
jānātīti. devīpi mahallako maṁ ādāya gacchatīti na aṭṭiyati na
harāyati. rājāpi vātapāne ṭhatvā ko nukho deviṁ gahetvā
gacchatīti olokento taṁ disvā anattamano ahosi. sakko taṁ
ādāya nagaradvārato nikkhamitvā dvārasamīpe ekaṁ gharaṁ māpesi
vivaṭadvāraṁ paññattakaṭṭhattharikaṁ katvā. atha naṁ sā idaṁ vo
nivesananti pucchi. so āma bhadde pubbe pana ahaṁ eko
idānimhā mayaṁ dve janā ahaṁ bhikkhāya caritvā taṇḍulādīni
āharissāmi tvaṁ imissā kaṭṭhattharikāya nipajjāhīti vatvā taṁ
mudunā hatthena parāmasanto dibbasamphassaṁ pharāpetvā tattha
nipajjāpesi. sā dibbasamphassapharaṇena saññaṁ visajjesi. atha naṁ
attano ānubhāvena tāvatiṁsabhavanaṁ netvā alaṅkatavimāne dibbasayane

page number: 135

nipajjāpesi. sā sattame divase pabujjhitvā taṁ sampattiṁ disvā
na so brāhmaṇo manusso sakko bhavissatīti aññāsi.
sakkopi tasmiṁ samaye pārichattakamūle dibbanāṭakaparivuto nisinnova
ahosi. sā taṁ disvā sayanā vuṭṭhāya tassa santikaṁ gantvā
vanditvā ekamantaṁ aṭṭhāsi. atha naṁ sakko varaṁ te devi
dassāmi gaṇhāhīti āha. tenahi deva ekaṁ puttaṁ me dehīti.
devi tiṭṭhatu eko putto ahante dve putte dassāmi tesu
pana eko paññavā bhavissati na rūpavā eko rūpavā na paññavā
tesu kataraṁ paṭhamaṁ icchasīti. paññavantaṁ devāti. so sādhūti
vatvā tassā kusatiṇaṁ dibbavatthaṁ dibbacandanaṁ dibbapārichattakapupphaṁ
kokanadañca nāma vīṇaṁ datvā taṁ ādāya rañño sayanagharaṁ pavisitvā
raññā saddhiṁ ekasayane nipajjāpetvā aṅguṭṭhakena tassā nābhiṁ
parāmasi. tasmiṁ khaṇe bodhisatto tassā kucchiyaṁ paṭisandhiṁ gaṇhi.
sakkopi sakaṭṭhānameva gato. paṇḍitattā devī gabbhassa patiṭṭhitabhāvaṁ
aññāsi. atha naṁ pabuddho rājā disvā devi kena nītāsīti
pucchi. sakkena devāti. ahaṁ paccakkhato ekaṁ mahallakabrāhmaṇaṁ
taṁ ādāya gacchantaṁ addasaṁ kasmā maṁ vañcesīti. saddahatha deva
sakko maṁ gahetvā devalokaṁ netīti. na saddahāmi devīti.
athassa sā sakkadattiyaṁ kusatiṇaṁ dassetvā saddahāti āha. rājā
kusatiṇaṁ nāma yato kutoci labbhatīti na saddahi. athassa sā
dibbavatthādīni dassesi. rājā tāni disvā saddahitvā bhadde

page number: 136

sakko tāva taṁ netu putto pana te laddho na laddhoti pucchi.
laddho mahārāja gabbho me patiṭṭhitoti. so sutvā tuṭṭho
tassā gabbhaparihāraṁ adāsi. sā dasamāsaccayena puttaṁ vijāyi.
tassa aññaṁ nāmaṁ akatvā kusatiṇannāmameva akaṁsu. kusakumārassa
padasā gamanakāle itaro devaputto tassā kucchismiṁ paṭisandhiṁ gaṇhi.
sā dasamāse paripuṇṇe puttaṁ vijāyi. tassa jayampatīti nāmaṁ
kariṁsu. te mahantena yasena vaḍḍhiṁsu. bodhisatto paññavā
ācariyassa santike kiñci sippaṁ anuggahetvā attano paññāya
sabbasippesu nipphattiṁ pāpuṇi.
athassa soḷasavassakāle rājā rajjaṁ dātukāmo deviṁ
āmantetvā bhadde puttassa te rajjaṁ datvā nāṭakāni
upaṭṭhapessāma jīvantāyeva taṁ rajje patiṭṭhitaṁ passissāma sakalajambūdīpe
kho pana yassa rañño dhītaraṁ icchati tamassa ānetvā aggamahesiṁ
karissāma cittamassa jānāhi kataraṁ rājadhītaraṁ rocesīti āha.
sā sādhūti sampaṭicchitvā kumārassa imaṁ pavuttiṁ ārocetvā
cittaṁ jānāhīti ekaṁ paricārikaṁ pesesi. sā gantvā tassa pavuttiṁ
ārocesi. taṁ sutvā mahāsatto cintesi ahaṁ na rūpavā
rūpasampannā rājadhītā ānītāpi maṁ disvā kiṁ me iminā virūpenāti
palāyissati iti no lajjitabbaṁ bhavissati kiṁ me gharāvāsena
dharamāne mātāpitaro upaṭṭhahitvā tesaṁ accayena nikkhamitvā
pabbajissāmīti. so mayhaṁ neva rajjena attho na nāṭakehi ahaṁ

page number: 137

mātāpitūnaṁ accayena pabbajissāmīti āha. sā sutvā āgantvā
tassa kathaṁ deviyā ārocesi. devīpi rañño ārocesi. rājā taṁ
sutvā anattamano hutvā puna katipāhaccayena sāsanaṁ pesesi.
sopi paṭibāhatiyeva. evaṁ yāvatatiyampi paṭibāhitvā catutthavāre
cintesi mātāpitūhi saddhiṁ ekantena paṭipakkhabhāvo nāma na
yutto upāyaṁ karissāmīti. so kammārajeṭṭhakaṁ pakkosāpetvā
bahuṁ suvaṇṇaṁ datvā ekaṁ itthīrūpakaṁ karohīti taṁ uyyojetvā
tasmiṁ pakkante aññaṁ suvaṇṇaṁ gahetvā sayaṁ itthīrūpakaṁ akāsi.
bodhisattānaṁ pana adhippāyo nāma samijjhati. taṁ suvaṇṇarūpakaṁ
jivhāya avaṇṇiyasobhaṁ ahosi. atha naṁ mahāsatto khomaṁ
nivāsāpetvā sirigabbhe ṭhapāpesi. so kammārajeṭṭhakena ābhataṁ
rūpakaṁ disvā taṁ garahitvā gaccha amhākaṁ sirigabbhe ṭhapitarūpakaṁ
āharāti āha. so sirigabbhaṁ pavisitvā taṁ disvā kumārena saddhiṁ
abhiramituṁ ekā devaccharā āgatā bhavissatīti hatthaṁ pasāretuṁ avisahanto
nikkhamitvā kāva sirigabbhe ayyā ekikāva ṭhitā upagantuṁ na
sakkomīti āha. tāta gaccha suvaṇṇarūpakaṁ etaṁ mayā kataṁ
āharāti puna pesesi. so āhari. kumāro kammārena kataṁ
rūpakaṁ suvaṇṇagabbhe khipāpetvā attanā kataṁ alaṅkārāpetvā rathe
ṭhapāpetvā mātu santikaṁ pahiṇi sace evarūpā itthī atthi
ghare vasissāmīti.

page number: 138

sā amacce pakkosāpetvā tātā mayhaṁ putto mahāpuñño
sakkadattiyo anucchavikaṁ kumārikaṁ labhissati tumhe evarūpaṁ labhantā
gaṇhissatha imaṁ rūpakaṁ paṭicchannayāne ṭhapetvā sakalajambūdīpaṁ carantā
yassa rañño evarūpaṁ dhītaraṁ passatha tasseva taṁ datvā okkākarājā
tumhehi saddhiṁ āvāhavivāhaṁ karissatīti divasaṁ vavatthapetvā āgacchathāti
āha. te sādhūti taṁ ādāya mahantena parivārena nikkhamitvā
vicarantā yaṁ rājadhāniṁ pāpuṇanti tattha sāyaṇhasamaye mahājanassa
samosaraṇaṭṭhāne taṁ rūpakaṁ vatthapupphālaṅkārehi alaṅkaritvā suvaṇṇasivikaṁ
āropetvā titthamagge ṭhapetvā sayaṁ paṭikkamitvā āgatāgatānaṁ
kathāsavanatthaṁ ekamantaṁ tiṭṭhanti. mahājano taṁ oloketvā
suvaṇṇarūpakanti saññaṁ akatvā ayaṁ manussitthī samānāpi devaccharapaṭibhāgā
ativiya sobhati kinnu kho ettha ṭhitā kuto vā āgatā amhākaṁ
nagare evarūpā natthīti vaṇṇentā pakkamanti. taṁ sutvā amaccā
sace idha evarūpā dārikā bhaveyya asukā rājadhītā viya asukā
amaccadhītā viyāti vadeyyuṁ addhā idha evarūpā natthīti taṁ ādāya
aññaṁ nagaraṁ gacchanti. te evaṁ vicarantā anupubbena maddaraṭṭhe
sāgalanagaraṁ pāpuṇiṁsu. tattha maddarañño aṭṭha dhītaro uttamarūpadharā
devaccharapaṭibhāgā tāsaṁ sabbajeṭṭhakā pabhāvatī nāma tassā sarīrato
bālasuriyassa pabhā viya pabhā niccharanti. andhakārepi catuhatthe
gabbhe padīpakiccaṁ natthi. sabbo gabbho ekobhāsova hoti.

page number: 139

dhātī panassā khujjā. sā pabhāvatiṁ bhojetvā tassā sīsaṁ
nahāpanatthaṁ aṭṭhahi vaṇṇadāsīhi aṭṭha ghaṭe gāhāpetvā sāyaṇhasamaye
udakaṭṭhānaṁ gacchantī titthamagge ṭhitaṁ taṁ rūpakaṁ disvā pabhāvatīti
saññāya ayaṁ dubbinītā sīsaṁ nahāyissāmīti amhepi udakatthāya
pesetvā paṭhamataraṁ āgantvā titthamagge ṭhitāti kujjhitvā are
kulalajjāpanake purimataraṁ āgantvā idha ṭhitāsi sace rājā
jānissati nāsessati noti vatvā hatthena gaṇḍapasse pahari.
hatthatalaṁ bhijjanappamāṇaṁ jātaṁ. tato suvaṇṇarūpakanti ñatvā
hasamānā vaṇṇadāsīnaṁ santikaṁ gacchantī passatha mama kammaṁ
mama dhītāti saññāya pahāraṁ adāsiṁ ayaṁ mama dhītu santike kiṁ
agghati kevalaṁ pana me hattho dukkhāpitoti āha.
atha naṁ rājadūtā taṁ gahetvā tvaṁ mama dhītā ito
abhirūpatarāti vadantī kiṁ nāma kathesīti. maddarañño dhītā pabhāvatī
nāma idaṁ rūpakaṁ tassā soḷasiṁpi kallaṁ na agghatīti. te
tuṭṭhamānasā rājadvāraṁ gantvā okkākarañño dūtā dvāre
ṭhitāti paṭihāresuṁ. rājā āsanā vuṭṭhāya ṭhitakova pakkosathāti
āha. te pavisitvā rājānaṁ vanditvā mahārāja amhākaṁ
rājā tumhākaṁ ārogyaṁ pucchatīti vatvā katasakkārasammānā kimatthaṁ
āgatatthāti puṭṭhā amhākaṁ rañño sīhassaro kusakumāro nāma
putto rājā tassa rajjaṁ dātukāmo amhe tumhākaṁ santike
pahiṇi tumhākaṁ kira dhītaraṁ pabhāvataṁ tassa detha imañca

page number: 140

suvaṇṇarūpakaṁ deyyadhammaṁ gaṇhathāti taṁ rūpakaṁ tassa adaṁsu. sopi evarūpena
mahārājena saddhiṁ vivāhamaṅgalaṁ bhavissatīti tuṭṭhacitto sampaṭicchi.
atha naṁ dūtā āhaṁsu mahārāja amhehi na sakkā papañcaṁ kātuṁ
kumārikāya laddhabhāvaṁ rañño ārocessāma atha naṁ so āgantvā
ādāya gamissatīti. so sādhūti sampaṭicchitvā tesaṁ sakkāraṁ
katvā visajjesi. te gantvā rañño ca deviyā ca
ārocesuṁ. rājā mahantena parivārena kusāvatito nikkhamitvā
anupubbena sāgalanagaraṁ sampāpuṇi. maddarājā pana paccuggamanaṁ
katvā taṁ nagaraṁ pavesetvā mahantaṁ sakkāramakāsi. sīlavatī devī
paṇḍitattā ko jānāti kiṁ bhavissatīti ekāhadvīhatīhaccayena
maddarājānaṁ āha mahārāja suṇisaṁ daṭṭhukāmamhīti. so sādhūti
sampaṭicchitvā pakkosāpesi. pabhāvatī sabbālaṅkārapaṭimaṇḍitā
dhātīgaṇaparivutā āgantvā sassuṁ vandi. sā taṁ disvā cintesi
ayaṁ kumārikā abhirūpā mayhaṁ putto virūpo sace esā taṁ
passissati ekāhaṁpi avasitvā palāyissati upāyaṁ karissāmīti.
sā maddarājānaṁ āmantetvā mahārāja suṇisā me puttassa
anucchavikā apica kho pana amhākaṁ kulapaveṇiyā āgataṁ cārittaṁ
atthi sace ayaṁ etasmiṁ cāritte vattissati nessāmi nanti
āha. kiṁ pana vo cārittanti āha. amhākaṁ vaṁse yāva
ekassa gabbhassa patiṭṭhānaṁ hoti tāva divā sāmikaṁ passituṁ na
labhati sace esā tathā karissati nessāmi nanti. rājā kiṁ

page number: 141

amma sakkhassasi evaṁ vattitunti dhītaraṁ pucchi. sā āma
tātāti āha.
tato okkākarājā maddarañño bahudhanaṁ datvā taṁ ādāya
pakkāmi. maddarājāpi mahantena parivārena dhītaraṁ uyyojesi.
okkākarājā kusāvatiṁ gantvā nagaraṁ alaṅkārāpetvā sabbabandhanāni
mocetvā puttassa abhisekaṁ katvā pabhāvatiṁ aggamahesiṁ kāretvā
kusarājassa āṇāti bheriñcārāpesi. sakalajambūdīpatale rājāno
yesaṁ dhītaro atthi te kusarañño dhītaro pahiṇiṁsu yesaṁ puttā
atthi te tena saddhiṁ mittabhāvaṁ ākaṅkhantā putte upaṭṭhāke
katvā pahiṇiṁsu. bodhisattassa nāṭakaparivāro mahā ahosi.
mahantena yasena rajjaṁ kāresi. pabhāvatī pana taṁ divā passituṁ na
labhati. sopi divā passituṁ na labhati. ubhinnaṁ rattidassanameva
hoti. tattha pabhāvatiyā sarīrappabhāpi abbohārikā ahosi.
bodhisatto sirigabbhato rattiyaṁyeva nikkhamati. so katipāhaccayena
pabhāvatiṁ divā daṭṭhukāmo mātuyā ārocesi. sā mā te tāta
ruci yāva ekaṁ puttaṁ labhasi tāva āgamehīti paṭikkhipi. so
punappunaṁ yāciyeva. atha naṁ sā āha tenahi hatthisālaṁ gantvā
hatthimeṇḍakavesena tiṭṭha ahantaṁ tattha nessāmi atha naṁ akkhīni
pūretvā olokeyyāsi mā ca attānaṁ jānāpesīti. so sādhūti
sampaṭicchitvā hatthisālaṁ agamāsi. athassa mātā hatthisālaṁ
alaṅkārāpetvā pabhāvatiṁ ehi sāmikassa hatthino passāmāti tattha

page number: 142

netvā ayaṁ hatthī asuko nāma ayaṁ hatthī asuko nāmāti
tassā dassesi. tattha naṁ rājā mātu pacchato gacchantiṁ disvā
hatthigopakavesena hatthichakaṇapiṇḍena piṭṭhiyaṁ pahari. sā kuddhā
rañño te hatthaṁ chindāpessāmīti vatvā deviṁ ujjhāpesi.
rājamātā mā amma kujjhīti suṇisaṁ saññāpetvā piṭṭhiṁ parimajji.
punapi rājā taṁ daṭṭhukāmo hutvā assasālāyaṁ assagopakavesena taṁ
disvā tatheva assachakaṇapiṇḍena pahari. tadāpi naṁ kuddhaṁ sassu
saññāpesi.
punekadivasaṁ pabhāvatī mahāsattaṁ passitukāmā hutvā sassuyā
ārocetvā alaṁ mā te rucīti paṭikkhittā punappunaṁ yāci.
atha naṁ sā āha tenahi sveva mama putto nagaraṁ padakkhiṇaṁ
karissati tvaṁ sīhapañjaraṁ vivaritvā taṁ passeyyāsīti. evañca
pana vatvā punadivase nagaraṁ alaṅkārāpetvā jayampatikumāraṁ rājavesaṁ
gāhāpetvā hatthipiṭṭhe nisīdāpetvā bodhisattaṁ pacchimāsane
nisīdāpetvā nagaraṁ padakkhiṇaṁ kārāpetvā pabhāvatiñca ādāya sīhapañjare
ṭhatvā passa tava sāmikassa sirisobhagganti āha. sā anucchaviko
me sāmiko laddhoti attamanā ahosi. taṁ divasaṁ pana mahāsatto
hatthimeṇḍakavesena jayampatissa pacchimāsane nisīditvā
yathādhippāyena pabhāvatiṁ olokento hatthivikārādivasena cittaruciyā
keḷiṁ dassesi. hatthimhi atikkante rājamātā pabhāvatiṁ pucchi
diṭṭho te amma sāmikoti. sā āma ayye pacchimāsane

page number: 143

panassa nisinno hatthimeṇḍo ativiya dubbinīto hoti mayhaṁ
hatthavikārādīni dassesi kasmā evarūpaṁ alakkhikaṁ rañño pacchimāsane
nisīdāpesunti. amma rañño pacchimāsane rakkhā nāma icchitabbāti.
sā cintesi ayaṁ hatthimeṇḍo ativiya nibbhayo rājānaṁ rājātipi na
maññati kinnu kho esova kusarājā addhā hi eso ativiya virūpo
eva bhavissati teneva taṁ mama na dassentīti. sā khujjaṁ kaṇṇamūle
āha amma gaccha tāva jānāhi kiṁ purimāsane nisinnako kusarājā
udāhu pacchimāsaneti. kathaṁ panāhaṁ jānissāmīti. sacepi so
rājā bhavissati paṭhamataraṁ hatthipiṭṭhito otarissati imāya saññāya
jānāhīti. sā āgantvā ekamante ṭhitā paṭhamataraṁ mahāsattaṁ
otarantaṁ addasa pacchā jayampatikumāraṁ. mahāsattopi itocītoca
olokento khujjaṁ disvā iminā nāma kāraṇena esā āgatā
bhavissatīti ñatvā taṁ pakkosāpetvā imaṁ antaraṁ pabhāvatiyā mā
kathesīti daḷhaṁ vatvā uyyojesi. sā gantvā purimāsane
nisinno paṭhamataraṁ otaratīti āha. pabhāvatī tassā vacanaṁ saddahi.
rājā puna daṭṭhukāmo hutvā mātaraṁ yāci. sā paṭikkhipituṁ
asakkontī tenahi aññātakavesena uyyānaṁ gacchāhīti.
so uyyānaṁ gantvā pokkharaṇiyaṁ galappamāṇaṁ udakaṁ pavisitvā
paduminipattena sīsaṁ chādetvā pupphitapadumena mukhaṁ āvaritvā aṭṭhāsi.
mātāpissa pabhāvatiṁ uyyānaṁ netvā sāyaṇhasamaye ime rukkhe

page number: 144

passa sakuṇe passa mige passāti palobhiyamānāva pokkharaṇītīraṁ pāpesi.
sā pañcavidhapadumasañchannaṁ pokkharaṇiṁ disvā nahāyitukāmā
paricārikāhi saddhiṁ pokkharaṇiṁ otaritvā kīḷantī taṁ padumaṁ disvā
vicinitukāmā hatthaṁ pasāresi. atha naṁ rājā paduminipattaṁ apanetvā
ahaṁ kusarājāti hatthe gaṇhi. sā tassa mukhaṁ disvā yakkho
maṁ gaṇhatīti viravitvā tattheva visaññitaṁ pattā. athassā rājā
hatthaṁ muñci. sā saññaṁ paṭilabhitvā kusarājā kira maṁ hatthe
gaṇhati iminā cāhaṁ hatthisālāyaṁ hatthichakaṇapiṇḍena paharitvā
assasālāyaṁ assachakaṇapiṇḍena pahatā ayameva ca mayhaṁ hatthissa
pacchimāsane nisīditvā upphaṇḍesi kiṁ me evarūpena dummukhena
patinā imaṁ jahitvā ahaṁ jīvantī aññaṁ patiṁ labhissāmīti cintetvā
attanā saddhiṁ āgate amacce pakkosāpetvā mama yānavāhanasajjaṁ
karotha ajjeva gamissāmīti āha. te rañño ārocesuṁ
rājā cintesi sace gantuṁ na labhissati hadayamassā phalissati
gacchatu puna taṁ attano balena nessāmīti cintetvā athassā
gamanaṁ anujānāti. sā pitu nagarameva agamāsi. mahāsattopi
uyyānato nagaraṁ pavisitvā alaṅkatapāsādaṁ abhiruhi. bodhisattaṁ hi
sā pubbapatthanāvasena na icchi. sopi pubbakammavasena virūpo
ahosi.
atīte kira bārāṇasiyaṁ dvāragāme uparimavīthiyā ca

page number: 145

heṭṭhimavīthiyā ca dve kulāni vasiṁsu. ekassa kulassa dve puttā
ahesuṁ. ekassekāva dhītā ahosi. dvīsu puttesu bodhisatto
kaniṭṭho. taṁ kumārikaṁ jeṭṭhakassa ānesuṁ. kaniṭṭho adārabharaṇo
bhātu santikeyeva vasi. athekadivasaṁ tasmiṁ ghare atirasakapūve paci.
bodhisatto araññaṁ gato ahosi. tassa pūvaṁ ṭhapetvā avasese
bhājetvā khādiṁsu. tasmiṁ khaṇe paccekabuddho bhikkhāya gharadvāraṁ
agamāsi. bodhisattassa bhātu jāyā cullapatino aññaṁ pūvaṁ
pacissāmīti taṁ gahetvā paccekabuddhassa adāsi. sopi taṁ khaṇaññeva
araññato āgacchi. atha naṁ sā āha sāmi cittaṁ pasādehi
tava koṭṭhāso paccekabuddhassa dinnoti. so tava koṭṭhāsaṁ
khāditvā mama koṭṭhāsaṁ desi ahaṁ kiṁ khādissāmīti kuddho
paccekabuddhaṁ anugantvā pattato pūvaṁ gaṇhi. sā mātu gharaṁ
gantvā navavinilīnaṁ campakapupphavaṇṇaṁ sappiṁ āharitvā paccekabuddhassa
pattaṁ pūresi. taṁ obhāsaṁ muñci. sā taṁ disvā patthanaṁ
paṭṭhapesi bhante nibbattaṭṭhāne me sarīraṁ obhāsajātaṁ hotu
uttamarūpadharā bhaveyyaṁ iminā ca me asappurisena saddhiṁ ekaṭṭhāne
vāso mā ahosīti. iti sā pubbapatthanāya vasena taṁ na icchi.
bodhisattopi taṁ pūvaṁ tasmiṁ sappipatte osīdāpetvā patthanaṁ
paṭṭhapesi bhante imaṁ yojanasateva santaṁpi ānetvā mama
pādaparicārikaṁ kātuṁ samattho bhaveyyanti. tattha yaṁ so kuddho pūvaṁ

page number: 146

gaṇhi tassa pubbakammassa vasena virūpo ahosi.
sā ca taṁ na icchati. so pabhāvatiyā gatāya sokappatto
ahosi. nānappakārehi paricārikāya paricāriyamānopi taṁ sesitthiyo
olokāpetuṁpi na sakkhiṁsu. pabhāvatīrahitassa cassa sakalaṁpi nivesanaṁ
tucchaṁ viya khāyati. so idāni sāgalanagaraṁ pattā bhavissatīti
paccūsasamaye mātu santikaṁ gantvā amma ahaṁ pabhāvatiṁ ānessāmi
tumhe rajjaṁ anusāsathāti vadanto paṭhamaṁ gāthamāha
idante raṭṭhaṁ sadhanaṁ sayoggaṁ
sakāyuraṁ sabbakāmūpapannaṁ
idante raṭṭhaṁ anusāsa amma
gacchāmahaṁ yattha piyā pabhāvatīti.
tattha sayogganti hatthiyoggādisahitaṁ. sakāyuranti
sapañcarājakakudhabhaṇḍaṁ. anusāsa ammāti so kira purisassa rajjaṁ
datvā puna gaṇhanaṁ nāma ayuttanti pitu vā bhātu vā aniyyādetvā
mātuyā niyyādento evamāha.
sā tassa kathaṁ sutvā tenahi tāta appamatto bhaveyyāsi
mātugāmo hi nāma aparisuddhahadayoti vatvā nānaggarasabhojanassa
suvaṇṇakaroṭiṁ pūretvā idaṁ antarāmagge bhuñjeyyāsīti vatvā
uyyojesi. so taṁ ādāya mātaraṁ vanditvā tikkhattuṁ padakkhiṇaṁ
katvā jīvanto puna tumhe passissāmīti vatvā sirigabbhaṁ
pavisitvā pañcāvudhaṁ sannayhitvā bhattakaroṭiyā saddhiṁ kahāpaṇasahassaṁ

page number: 147

pasibbake katvā kokanadañca vīṇaṁ ādāya nagarā nikkhamitvā maggaṁ
paṭipajjitvā mahabbalo mahāthāmo yāva majjhantikā paṇṇāsa
yojanāni gantvā bhattaṁ bhuñjitvā sesadivasabhāgena puna paṇṇāsa
yojanāni gantvā ekāheneva yojanasatikaṁ maggaṁ khepetvā sāyaṇhasamaye
nahāyitvā sāgalanagaraṁ pāvisi. tasmiṁ paviṭṭhamatteyeva bodhisattassa
tejena pabhāvatī sayanapiṭṭhe saṇṭhāretuṁ asakkontī otaritvā bhūmiyaṁ
nipajji. bodhisattaṁ kilantindriyaṁ vīthiyaṁ gacchantaṁ aññatarā itthī
disvā pakkosāpetvā nisīdāpetvā pāde dhovāpetvā sayanaṁ
dāpesi. so kilantakāyo nipajjitvā niddaṁ okkamati. atha
sā tasmiṁ niddūpagate nānaggarasabhojanaṁ sampādetvā taṁ pabodhetvā
bhattaṁ bhojesi. so tuṭṭho tassā saddhiṁ bhattakaroṭiyā kahāpaṇasahassaṁ
adāsi. so pañcāvudhaṁ tattheva ṭhapetvā gantabbaṭṭhānaṁ
no atthīti vatvā vīṇaṁ ādāya hatthisālaṁ gantvā ajja me
idha vasituṁ detha gandhabbaṁ vo karissāmīti vatvā hatthigopakehi
anuññāto ekamante nipajjitvā thokaṁ niddāyitvā paṭipassaddhadaratho
vuṭṭhāya vīṇaṁ muñcitvā sāgalanagaravāsino imaṁ saddaṁ suṇantūti
vīṇaṁ vādento gāyi.
pabhāvatī bhūmiyaṁ nipannā taṁ saddaṁ sutvāva ayaṁ na aññassa
vīṇāsaddo nissaṁsayaṁ kusarājā mamatthāya āgatoti aññāsi.
maddarājāpi taṁ saddaṁ sutvā ativiya madhuraṁ vādeti sve etaṁ
pakkosāpetvā mama gandhabbaṁ kāressāmīti cintesi. bodhisatto

page number: 148

na sakkā idha vasamānena pabhāvatiṁ daṭṭhuṁ aṭṭhānametanti pātova
nikkhamitvā sāyaṁ bhuttageheyeva pātarāsaṁ bhuñjitvā vīṇaṁ ṭhapetvā
rājakumbhakārassa santikaṁ gantvā tassa antevāsikabhāvaṁ upagantvā
ekadivaseneva gharaṁ mattikāya pūretvā bhājanāni karomi ācariyāti
vatvā sādhu karohīti vutte ekaṁ mattikapiṇḍaṁ cakke ṭhapetvā
cakkaṁ āvijjhi. sakiṁ āvijjitameva yāva majjhantikātikkamā
bhamiyeva. so nānāvaṇṇāni khuddakamahantāni bhājanāni katvā
pabhāvatiyā atthāya bhājanaṁ karonto nānārūpāni samuṭṭhāpesi.
bodhisattānaṁ hi adhippāyo nāma samijjhati. tāni rūpāni
pabhāvatīyeva passatūti adhiṭṭhāsi. so sabbabhājanāni sukkhāpetvā
pacitvā gehaṁ pūresi. kumbhakāro tāni bhājanāni gahetvā
rājakulaṁ agamāsi. rājā tāni bhājanāni disvā kenīmāni
katānīti pucchi. mayā devāti. ahaṁ tayā katāni jānāmi
kathehi kena katānīti. antevāsikena me katāni devāti. na
so antevāsiko ācariyo te hotu so tvaṁ tassa santike
sippaṁ sikkha ito paṭṭhāya ca so mama dhītānaṁ bhājanāni
karotu imañcassa sahassaṁ dehīti sahassaṁ dāpetvā imāni
khuddakabhājanāni mama dhītānaṁ dehīti āha. so tāni tāsaṁ santikaṁ
netvā imāni vo kīḷanatthāya khuddakabhājanānīti āha. tā
sabbā āgamiṁsu. kumbhakāro mahāsattena pabhāvatiyā atthāya
katabhājanameva tassā adāsi. sā bhājanaṁ gahetvā tattheva

page number: 149

attano ca mahāsattassa ca khujjāya ca rūpaṁ passitvā idaṁ na
aññena kataṁ kusarājeneva katanti ñatvā kujjhitvā bhūmiyaṁ
khipitvā iminā mayhaṁ attho natthi icchantānaṁ dehīti āha.
athassā bhaginiyo kuddhabhāvaṁ ñatvā khuddakabhājanaṁ kusaraññā
katanti maññasi na idantena kataṁ kumbhakārena kataṁ gaṇhāhi
nanti avahasiṁsu. sā tena katabhāvaṁ tassa ca āgatabhāvaṁ tāsaṁ na
kathesi. kumbhakāro sahassaṁ kahāpaṇaṁ bodhisattassa adāsi tāta
rājā te tuṭṭho ito kira paṭṭhāya rājadhītānaṁ bhājanāni
kareyyāsi ahaṁ tāsaṁ harissāmīti. so tāta nāhaṁ tāsaṁ
karissāmīti āha. so idhāpi vasantena na sakkā pabhāvatiṁ
daṭṭhunti taṁ sahassaṁ tasseva datvā rājūpaṭṭhākassa naḷakārassa
santikaṁ gantvā tassa antevāsiko hutvā pabhāvatiyā atthāya
tālapaṇṇaṁ katvā tattheva setacchattañca āpānabhūmiñca vatthañca
gahetvā ṭhitaṁ pabhāvatiñcāti nānārūpāni dassesi. naḷakāro tañca
aññañca tena katabhaṇḍakaṁ ādāya rājakulaṁ agamāsi. rājā
disvā kenīmāni katānīti pucchi. mayā devāti. ahaṁ tayā
katāni jānāmi kathehi kena katānīti. antevāsikena me devāti.
na so antevāsiko ācariyo te hotu so tvaṁ tassa santike
sippaṁ sikkha ito paṭṭhāya ca so mama dhītānaṁ evarūpāni
karotu imañcassa sahassaṁ dehīti sahassaṁ datvā imāni
alaṅkārabhaṇḍāni mama dhītānaṁ dehīti āha.

page number: 150

sopi bodhisattena pabhāvatiyā atthāya kataṁ tālapaṇṇaṁ tassāyeva
adāsi. tatrāpi rūpāni añño jano na passati. pabhāvatī
pana disvā kusaraññā katabhāvaṁ ñatvā gaṇhitukāmā gaṇhantūti
kuddhā bhūmiyaṁ khipi. atha naṁ sesā avahasiṁsu. naḷakāro sahassaṁ
gahetvā bodhisattassa datvā taṁ pavuttiṁ ārocesi. so idaṁpi
mayhaṁ avasanaṭṭhānanti sahassaṁ tasseva datvā rājamālākārassa
santikaṁ gantvā antevāsikabhāvaṁ upagantvā nānāvidhaṁ mālāvikatiṁ
ganthitvā pabhāvatiyā atthāya nānārūpavicitraṁ ekaṁ cumbitakaṁ akāsi.
mālākāro taṁ sabbaṁ ādāya rājakulaṁ agamāsi. rājā disvā
kenīmāni ganthitānīti pucchi. mayā devāti. ahaṁ tayā ganthitāni
jānāmi kathehi kena ganthitānīti. antevāsikena me devāti.
na so antevāsiko ācariyo te hotu so tvaṁ tassa santike
sippaṁ sikkha ito paṭṭhāya ca so mama dhītānaṁ pupphāni ganthatu
imañcassa sahassaṁ dehīti sahassaṁ datvā imāni pupphāni mama dhītānaṁ
dehīti āha. sopi bodhisattena pabhāvatiyā atthāya kataṁ cumbitakaṁ
tassāyeva adāsi. sā tattha attano ca rañño ca rūpehi
saddhiṁ nānārūpāni disvā tena katabhāvaṁ ñatvā kujjhitvā bhūmiyaṁ
khipi. sesā bhaginiyo naṁ tatheva avahasiṁsu. mālākāropi sahassaṁ
āharitvā bodhisattassa datvā taṁ pavuttiṁ ārocesi. so idaṁpi
mayhaṁ avasanaṭṭhānanti sahassaṁ tasseva datvā rañño sūdassa santikaṁ
gantvā antevāsikabhāvaṁ upagacchi. athekadivasaṁ sūdo rañño

page number: 151

bhojanavikatiṁ haranto attano atthāya pacituṁ bodhisattassa aṭṭhimaṁsaṁ
adāsi. so taṁ tathā sampādesi yathāssa gandho sakalanagaraṁ
avatthari. rājā taṁ ghāyitvā kinte mahānase aññaṁpi maṁsaṁ
pacasīti pucchi. natthi deva apica kho pana me antevāsikassa
aṭṭhimaṁsaṁ pacanatthāya dinnaṁ tasseva so gandho bhavissatīti. rājā
āharāpetvā tato thokaṁ jivhagge ṭhapesi. tāvadeva satta
rasaharaṇisahassāni khobhentaṁ phari. rājā rasataṇhāya bajjhitvā
sahassaṁ tasseva datvā ito paṭṭhāya tava antevāsiṁ mama dhītānañca
me bhattaṁ pacāpetvā tvaṁ mayhaṁ āhara so me dhītānaṁ āharatūti
āha. sūdo gantvā tassa ārocesi. so taṁ sutvā idāni
me manoratho matthakaṁ patto idānāhaṁ pabhāvatiṁ daṭṭhuṁ labhissāmīti
tuṭṭho taṁ sahassaṁ tasseva datvā punadivase bhattaṁ sampādetvā
rañño bhattabhājanāni pesetvā rājadhītānaṁ bhattakājaṁ sayaṁ gahetvā
pabhāvatiyā vasanapāsādaṁ abhiruhati. sā taṁ bhattakājaṁ ādāya
pāsādaṁ abhiruhantaṁ disvā cintesi ayaṁ attano ananucchavikaṁ
dāsakammakarehi kattabbaṁ karoti sace panāhaṁ katipāhaccayena tuṇhī
bhavissāmi idāni maṁ esā icchatīti saññī hutvā katthaci agantvā
maṁ olokento idheva vasissati idāni maṁ akkositvā paribhāsitvā
muhuttaṁpi idha vasituṁ adatvā palāpessāmīti. sā dvāraṁ aḍḍhavivaṭaṁ
katvā ekaṁ hatthaṁ kavāṭe laggetvā ekena alaggaṁ uppīḷetvā
dutiyaṁ gāthamāha

page number: 152

anujubhūtena haraṁ mahantaṁ
divā ca ratto ca nisīthakāle
paṭigaccha tvaṁ khippaṁ kusāvatiṁ
kusa na icchāmi dubbaṇṇamahaṁ vasantanti.
tassattho mahārāja tvaṁ bhattakārako hutvā ujukena cittena
yopi te sīsaṁ bhindeyya tassapetaṁ kammaṁ na karosi anujubhūtena
pana cittena mamatthāya ekaṁ mahantaṁ kājaṁ haranto divā ca ratto
ca nisīthakāle ca mahantaṁ dukkhaṁ anubhavissasi kinte tena dukkhena
anubhūtena tvaṁ attano nagaraṁ kusāvatimeva paṭigaccha aññaṁ
attanā sadisaṁ atirasakapūvasaṇṭhānamukhiṁ yakkhiniṁ aggamahesiṁ katvā
rajjaṁ kārehi. na icchāmi dubbaṇṇamahaṁ vasantanti ahaṁ pana taṁ
dubbaṇṇaṁ dussaṇṭhitaṁ idha vasantaṁ na icchāmīti.
so pabhāvatiyā me santikā kathā laddhāti tuṭṭhacitto tisso
gāthāyo abhāsi
nāhaṁ gacchāmi ito kusāvatiṁ
pabhāvatī vaṇṇapalobhito tava
ramāmi maddassa niketaramme
hitvāna raṭṭhaṁ tava dassane rato.
pabhāvatī vaṇṇapalobhito tava
sammuḷharūpo vicarāmi medaniṁ

page number: 153

disaṁ na jānāmi kutomhi āgato
tayimhi matto migamaṇḍalocane.
sovaṇṇacīravasane jātarūpasumekhale
sussoṇi tava kāmāhi nāhaṁ rajjena matthikoti.
tattha ramāmīti abhiramāmi na ukkaṇṭhāmi. sammuḷharūpoti
kilesasammuḷho hutvā. tayimhi mattoti tayi mattomhi tayi
pamattomhi. sovaṇṇacīravasaneti suvaṇṇakhacitavatthavasane. nāhaṁ
rajjena matthikoti na rajjena atthiko.
evaṁ vutte sā cintesi ahaṁ etaṁ vippaṭisārī bhavissatīti
paribhāsāmi ayaṁ pana bajjhitvāva kathesi sace kho pana maṁ ahaṁ
kusarājāti vatvā hatthe gaṇheyya ko taṁ nivāreyya koci no imaṁ
kathaṁ suṇeyyāti dvāraṁ thaketvā sūciṁ datvā anto aṭṭhāsi. sopi
bhattakājaṁ abhiharitvā bhattaṁ vaḍḍhetvā rājadhītaro bhojesi. pabhāvatī
gaccha kusarājena pakkabhattaṁ āharāti khujjaṁ pesesi. sā āharitvā
bhuñjāti āha. nāhaṁ tena pakkabhattaṁ bhuñjāmi tvaṁ bhuñjitvā
attano laddhanivāpaṁ gahetvā bhattaṁ pacitvā āhara mā kusarañño
āgatabhāvañca kassaci ārocesīti. khujjā tato paṭṭhāya tassā
koṭṭhāsaṁ āharitvā sayaṁ bhuñjati attano koṭṭhāsaṁ tassā
upanesi. kusarājāpi tato paṭṭhāya taṁ passituṁ alabhanto cintesi
atthi nukho pabhāvatiyā mayi sineho udāhu natthi vīmaṁsissāmi

page number: 154

nanti. so rājadhītaro bhojetvā bhattakājaṁ ādāya nikkhamanto
tassā gabbhadvāre pāsādatalaṁ pādena paharitvā bhājanāni ghaṭṭetvā
niṭṭhunitvā visaññī hutvā viya avakujjo patati. sā tassa
niṭṭhunitasaddena dvāraṁ vivaritvā taṁ bhattakājena otthataṁ disvā cintesi
ayaṁ sakalajambūdīpe aggarājā maṁ nissāya rattindivaṁ dukakhaṁ anubhoti
sukhumālatāya bhattakājena otthato patati jīvati nukho no vāti.
sā gabbhato nikkhamitvā tassa nāsavātaṁ upadhāretuṁ gīvaṁ pasāretvā
mukhaṁ olokesi. so mukhapūraṁ kheḷaṁ gahetvā tassā sarīre pātesi.
sā tassa kujjhitvā taṁ paribhāsitvā gabbhaṁ pavisitvā dvāraṁ aḍḍhavivaṭaṁ
thaketvā ṭhitā gāthamāha
abhūti tassa bho hoti yo anicchantamicchati
akāmaṁ rāja kāmehi akanto kantamicchasīti.
tattha abhūtīti avuḍḍhīti attho.
so pana paṭibaddhacittatāya akkosiyamānopi paribhāsiyamānopi
vippaṭisāraṁpi anuppādetvāva anantaraṁ gāthamāha
akāmaṁ vā sakāmaṁ vā yo naro labhate piyaṁ
lābhamettha pasaṁsāma alābho tattha pāpakoti.
sāpi tasmiṁ evaṁ kathentepi anosakkitvā thaddhataravacanaṁ vatvā
palāpetukāmā anantaraṁ gāthamāha
pāsāṇasāraṁ khanasi kaṇikārassa dārunā
vātaṁ jālena bādhesi yo anicchantamicchasīti.

page number: 155

tattha kaṇikārassa dārunāti kaṇikārakaṭṭhakena. bādhesīti
baddhasi chādesīti.
taṁ sutvā rājā tisso gāthāyo abhāsi
pāsāṇo nūna te hadaye ohito mudulakkhaṇe
yo te sātaṁ na vindāmi tirojanapadāgato.
yadā maṁ bhūkuṭiṁ katvā rājaputtī udikkhati
āḷāriko tadā homi rañño maddassantepure.
yadā umhāyamānā maṁ rājaputtī udikkhati
nāḷāriko tadā homi rājā homi tadā kusoti.
tattha mudulakkhaṇeti mudunā itthilakkhaṇena samannāgate.
yoti yo ahaṁ. tirojanapadāgatoti tiroraṭṭhā āgato tava
santike vasanto paṭisanthāramattaṁpi sātaṁ na labhāmi so evaṁ
maññāmi mayi sinehuppattinivāraṇāya nūna te hadaye pāsāṇo
ṭhapito. bhūkuṭiṁ katvāti kodhena vallivisamaṁ nalātaṁ karitvā.
āḷārikoti bhattakārako tasmiṁ khaṇe ahaṁ maddarañño antepure
bhattakārakadāso viya homīti vadati. umhāyamānāti pahaṭṭhākāraṁ
dassetvā hasamānā. rājā homīti tasmiṁ khaṇe ahaṁ kusāvatīnagare
rajjaṁ kārento rājā viya homi kasmāsi evaṁ pharusā ito
paṭṭhāya mā evarūpaṁ kari bhaddeti.
sā tassa vacanaṁ sutvā cintesi ayaṁ ativiya alliyitvā
kathesi musāvādaṁ katvā upāyena naṁ ito palāpessāmīti gāthamāha

page number: 156

sace hi vacanaṁ saccaṁ nemittānaṁ bhavissati
neva me tvaṁ pati assa kāmaṁ chindantu sattadhāti.
tassattho mahārāja ayaṁ kusarājā mayhaṁ pati bhavissati na
bhavissatīti bahū nimittapāṭhakā pucchitā te kāmaṁ kira maṁ sattadhā
chindantu neva me tvaṁ pati bhavissasīti bhaṇiṁsu.
taṁ sutvā rājā taṁ paṭibāhanto bhadde mayāpi attano
raṭṭhe nemittakā pucchitā te aññatra sīhassarakusarājato tava
pati nāma añño natthīti byākariṁsu ahaṁpi attano ñātimitte
evameva kathemīti vatvā anantaraṁ gāthamāha
sace hi vacanaṁ saccaṁ aññesaṁ yadi vā mama
neva tuyhaṁ pati atthi añño sīhassarā kusāti.
tassattho yadi hi aññesaṁ nemittānaṁ vacanaṁ saccaṁ tava
añño pati nāma natthīti.
sā tassa vacanaṁ sutvā na sakkā imaṁ lajjāpetuṁ vā
palāpetuṁ vā kiṁ me imināti dvāraṁ pidhāya attānaṁ na dassesi.
sopi kājaṁ gahetvā otaritvā tato paṭṭhāya taṁ daṭṭhuṁ na labhati.
bhattakārakammaṁ karonto ativiya kilamati. bhuttapātarāso dārūni
phāleti bhājanāni dhovati kājena udakaṁ āharati sayanto
ambaṇapiṭṭhe sayati. pātova vuṭṭhāya yāguādīni pacati ca harati
ca bhojeti ca. nandirāgaṁ nissāya atidukkhaṁ anubhoti. so
ekadivasaṁ bhattagehadvārena gacchantaṁ khujjaṁ disvā pakkosi. sā

page number: 157

pabhāvatiyā bhayena tassa santikaṁ gantuṁ avisahantī turitaturitā viya
gacchati. atha naṁ javena upagantvā khujjeti āha. sā nivattitvā
ṭhitā ko esoti vatvā tumhākaṁ saddaṁ na suṇāmīti āha. atha naṁ
khujje sāminīpi te ativiya thaddhā ettakaṁ kālaṁ tumhākaṁ santike
vasanto ārogyasāsanamattaṁpi na labhāmi deyyadhammaṁ pana kiṁ dassatha
tiṭṭhatu tāvetaṁ apica me pabhāvatiṁ mudukaṁ katvā dassetuṁ sakkhissasīti
āha. sā sādhūti sampaṭicchi. atha naṁ sace me taṁ dassetuṁ
sakkhissasi khujjabhāvante ujuṁ katvā gīveyyakaṁ dassāmīti palobhento
pañca gāthā abhāsi
nekkhaṁ gīvante kāressaṁ patvā khujje kusāvatiṁ
sace maṁ nāganāsūru olokeyya pabhāvatī.
nekkhaṁ gīvante kāressaṁ patvā khujje kusāvatiṁ
sace maṁ nāganāsūru sallapeyya pabhāvatī.
nekkhaṁ gīvante kāressaṁ patvā khujje kusāvatiṁ
sace maṁ nāganāsūru umhāyeyya pabhāvatī.
nekkhaṁ gīvante kāressaṁ patvā khujje kusāvatiṁ
sace maṁ nāganāsūru pamhāyeyya pabhāvatī.
nekkhaṁ gīvante kāressaṁ patvā khujje kusāvatiṁ
sace maṁ nāganāsūru pāṇībhi upasaṁphuseti.
tattha nekkhaṁ gīvanteti tava gīvaṁ sabbasuvaṇṇameva kāressāmītyattho.
nekkhaṁ gīvante karissāmītipi pāṭho. tava gīvāyaṁ

page number: 158

nekkhamayaṁ pilandhanaṁ pilandhissāmīti attho. olokeyyāti sace
tava vacanena maṁ pabhāvatī olokeyya sace maṁ tāya olokāpetuṁ
sakkhissasīti attho. sallapeyyāti ādīsupi eseva nayo. ettha
pana umhāyeyyāti mandahasitavasena parihāseyya. pamhāyeyyāti
mahāhasitavasena parihāseyyāti.
sā tassa vacanaṁ sutvā gacchatha tumhe deva katipāhena
naṁ tumhākaṁ vase karissāmi passatha me parakkamanti vatvā taṁ
karaṇīyaṁ tīretvā pabhāvatiyā santikaṁ gantvā tassā vasanagabbhaṁ
sodhentī viya paharaṇayoggaṁ leḍḍukhaṇḍaṁpi asesetvā antamaso
pādukāpi nīharitvā sakalagabbhaṁ sammajjitvā gabbhadvāre ummāraṁ
antaraṁ katvā uccāsanaṁ paññapetvā pabhāvatiyā ekaṁ nīcapīṭhakaṁ
atkaritvā ehi amma sīse te ūkā vicinissāmīti taṁ tattha
pīṭhake nisīdāpetvā attano ūrūnamantare tassā sīsaṁ ṭhapetvā
thokaṁ aṇḍaṁ vicinitvā aho imissā sīse bahū ūkāti sakasīsato
ūkāni gahetvā tassā hatthe ṭhapetvā passa kittakā te sīse
ūkāti piyakathaṁ kathetvā mahāsattassa guṇaṁ kathentī gāthamāha
nahi nūnāyaṁ rājaputtī kuse sātaṁpi vindati
āḷārike bhate pose vettanena anatthiketi.
tassattho ekaṁsena ayaṁ rājaputtī pubbe kusāvatīnagare
kusanarindassa santike mālāgandhavilepanavatthālaṅkāravasena appamattakaṁpi
sātaṁ na vindati tambūlamattampi tena etissā dinnapubbaṁ na

page number: 159

bhavissatīti. kiṁkāraṇā. itthiyo nāma ekadivasaṁpi aṅgaṁ avattharitvā
nipannasāmikamhi hadayaṁ bhindituṁ na sakkonti. ayaṁ pana āḷārike
bhate pose āḷārikattañca bhatakattañca upagate ekasmiṁ purise
mūlenapi anatthike kevalaṁ taṁyeva nissāya rajjaṁ pahāya āgantvā
evaṁ dukkhaṁ anubhavante paṭisanthāramattaṁpi na karosi sacepi te
amma tasmiṁ sineho natthi sakalajambūdīpe aggarājā taṁ nissāya
kilamatīti tassa kiñci dātuṁ arahasīti.
sā taṁ sutvā khujjāya kujjhi. atha naṁ khujjā gīvāyaṁ
gahetvā antogabbhe khipitvā sayaṁ bahi hutvā dvāraṁ pidhāya
āviñjanarajjumhi olambantī aṭṭhāsi. pabhāvatī taṁ gahetuṁ asakkontī
dvāramūle ṭhatvā asakkontī itaraṁ gāthamāha
nahi nūna ayaṁ khujjā labhati jivhāya chedanaṁ
sunisitena satthena evaṁ dubbhāsitaṁ bhaṇanti.
tattha sunisitenāti suṭṭhu nisitena tikhiṇasatthena. evaṁ
dubbhāsitanti evaṁ asotabbayuttakaṁ dubbhāsitaṁ bhaṇantī.
atha khujjā āviñjanarajjuṁ gahetvā ṭhitāva nippuññe dubbinīte
tava rūpaṁ kiṁ karissati kiṁ mayaṁ tava rūpaṁ khāditvā yāpessāmāti
vatvā terasahi gāthāhi bodhisattassa guṇaṁ pakāsentī khujjāgajjitaṁ
nāma gāthamāha
mā naṁ rūpena pāmesi ārohena pabhāvati
mahāyasoti katvāna karassu rucire piyaṁ.

page number: 160

mā naṁ rūpena pāmesi ārohena pabhāvati
mahaddhanoti katvāna karassu rucire piyaṁ.
mā naṁ rūpena pāmesi ārohena pabhāvati
mahabbaloti katvāna karassu rucire piyaṁ.
mā... mahāraṭṭhoti katvāna .pe.
mā... mahārājāti katvāna .pe.
mā... sīhassaroti katvāna .pe.
mā... vaggussaroti katvāna .pe.
mā... bindussaroti katvāna .pe.
mā... mañjussaroti katvāna .pe.
mā... madhurassaroti katvāna .pe.
mā... satasippoti katvāna .pe.
mā naṁ rūpena pāmesi ārohena pabhāvati
khattiyoti katvāna karassu rucire piyaṁ.
mā naṁ rūpena pāmesi ārohena pabhāvati
kusarājāti katvāna karassu rucire piyanti.
tattha mā naṁ rūpena pāmesi ārohena pabhāvatīti are pabhāvati
mā tvaṁ evaṁ kusanarindaṁ attano rūpena ārohaparināhena pamini evaṁ
pamāṇaṁ gaṇhi. mahāyasoti mahānubhāvo soti evaṁ hadaye katvāna.
rucireti piyadassane. karassūti tassa piyaṁ karohīti vadati. eseva
nayo sabbattha. apica mahāyasoti mahāparivāro. mahaddhanoti

page number: 161

mahābhogo. mahabbaloti mahāthāmo. mahāraṭṭhoti vipularaṭṭho.
mahārājāti sakalajambūdīpe aggarājā. sīhassaroti sīhasaddasamānasaddo.
vaggussaroti līlāyuttasaro. bindussaroti saṁpiṇḍighanasaro. mañjussaroti
sundarasaro. madhurassaroti madhurayuttasaro. satasippoti paresaṁ santike
asikkhitvā attano baleneva nipphannānekasatasippo. khattiyoti
okkākapaveṇiyaṁ jāto asaṁbhinnakhattiyo. kusarājāti
sakkadattiyakusatiṇasamānanāmo rājā. evarūpo hi añño rājā
nāma natthīti jānitvā etassa piyaṁ karohīti khujjā ettakāhi
gāthāhi tassa guṇakathaṁ kathesi.
pabhāvatī tassā vacanaṁ sutvā khujje ativiya gajjasi hatthena
pāpuṇantī sassāmikabhāvante jānāpessāmīti khujjaṁ tajjesi.
sāpi taṁ ahaṁ taṁ rakkhamānā pituno te kusarājassa āgatabhāvaṁ
nārocesiṁ hotu ajja rañño ārocessāmīti mahantena saddena
bhāyāpesi. sāpi kocideva suṇeyyāti khujjaṁ saññāpesi.
atha bodhisattopi taṁ passituṁ alabhanto satta māse dubbhojanena
dukkhaseyyāya kilamanto cintesi ko me etāya attho satta
māse vasanto taṁ passituṁ na labhāmi ativiya kakkhalā sāhasikā
gantvā mātāpitaro passissāmīti. tasmiṁ khaṇe sakko āvajjento
tassa ukkaṇṭhitabhāvaṁ ñatvā rājā satta māse pabhāvatiṁ
daṭṭhuṁ na labhati labhanākāramassa karissāmīti maddarañño dūte

page number: 162

katvā sattannaṁ rājūnaṁ dūtaṁ pāhento pabhāvatī kusarājaṁ chaḍḍetvā
āgatā āgacchantu pabhāvatiṁ gaṇhantūti ekekassa visuṁ visuṁ
sāsanaṁ pahiṇi. te mahāparivārena āgantvā nagaraṁ patvā
aññamaññassa āgatakāraṇaṁ na jānanti. te tvaṁ kasmā āgato
tvaṁ kasmā āgatosīti pucchitvā tamatthaṁ ñatvā taṁ kujjhitvā ekaṁ
kira dhītaraṁ sattannaṁ dassati passathassa anācāraṁ upphaṇḍeti
no gaṇhāma nanti sabbepi amhākaṁ pabhāvatiṁ detu yuddhaṁ
vāti sāsanāni pahiṇitvā nagaraṁ parivārayiṁsu. maddarājā sāsanaṁ
sutvā bhītatasito amacce āmantetvā kiṁ karomāti pucchi.
atha naṁ amaccā deva sattapi rājāno pabhāvatiṁ nissāya āgatā
sace na dassati pākāraṁ bhinditvā nagaraṁ pavisitvā jīvitakkhayaṁ
pāpetvā taṁ gaṇhissāmāti vadanti pākāre abhindanteyeva
tesaṁ pabhāvatiṁ pesessāmāti vatvā imaṁ gāthamāhaṁsu
ete nāgā upathaddhā sabbe tiṭṭhanti vammikā
sūrā maddanti pākāraṁ ānetetaṁ pabhāvatinti.
tattha upathaddhāti atithaddhā dappitā. ānetetaṁ pabhāvatinti
ānetu etaṁ pabhāvatinti sāsanaṁ pahiṇassu tasmā yāva ete
nagarapākāraṁ na bhindanti tāva nesaṁ pabhāvatiṁ pesehi mahārājāti.
taṁ sutvā rājā sacāhaṁ ekassa pabhāvatiṁ pesessāmi sesā
yuddhaṁ karissanti na sakkā ekassa dātuṁ sakalajambūdīpe aggarājānaṁ
virūpoti chaḍḍetvā āgatā āgamanassa phalaṁ labhatu vadhitvāna

page number: 163

naṁ sattakkhaṇḍāni katvā sattannaṁ rājūnaṁ pesessāmīti vadanto
anantaraṁ gāthamāha
satta khaṇḍe karitvāna ahametaṁ pabhāvatiṁ
khattiyānaṁpi dassāmi ye maṁ hantuṁ idhāgatāti.
tassa sā kathā sakalanivesane pākaṭā ahosi. paricārikā
gantvā rājā kira taṁ satta khaṇḍāni katvā sattannaṁ rājūnaṁ
pesessatīti pabhāvatiyā ārocesuṁ. taṁ sutvā sā maraṇabhayabhītā
āsanā vuṭṭhāya bhaginīhi parivutā mātu sirigabbhaṁ agamāsi.
tamatthaṁ pakāsento satthā āha
avuṭṭhahi rājaputtī sāmā koseyyavāsinī
assupuṇṇehi nettehi dāsīgaṇapurakkhatāti.
tattha sāmāti suvaṇṇavaṇṇā. koseyyavāsinīti
suvaṇṇakhacitakoseyyanivāsanā.
sā mātu santikaṁ gantvā mātaraṁ vanditvā paridevamānā āha
taṁ nūna kakkūpanisevitaṁ mukhaṁ
ādāsadantātharupaccavekkhitaṁ
subhaṁ sunettaṁ virajaṁ anaṅgaṇaṁ
chuḍḍaṁ vane ṭhassati khattiyehi.
te nūna me asite vellitagge
kese mudū candanasāralitte

page number: 164

samākule sīvathikāya majjhe
pādehi gijjhā parikaḍḍhayanti.
tā nūna me tambanakhā sulomā
bāhā mudū candanasāralittā
chinnā vane ujjhitā khattiyehi
gayha dhaṁko gacchati yena kāmaṁ.
te nūna tālūpanibhe ālambe
nisevite kāsikacandanena
thanesu me lambissati siṅgālo
mātūva putto taruṇo tanujo.
taṁ nūna soṇiṁ puthulaṁ sukoṭṭitaṁ
nisevitaṁ kañcanamekhalāhi
chinnaṁ vane khattiyehi avatthaṁ
gayha dhaṁko gacchati yena kāmaṁ.
soṇā vaṁkā siṅgālā ca ye caññe santi dāṭhino
ajarā nūna hessanti bhakkhayitvā pabhāvatiṁ.
sace maṁsāni hāresuṁ khattiyā dūragāmino
aṭṭhīni amma yācitvā anupanthe dahātha naṁ.
khettāni amma kāretvā kaṇikārettha ropaye
yadā te pupphitā assu hemantānaṁ himaccaye
sareyyātha mamaṁ amma evaṁvaṇṇā pabhāvatīti.

page number: 165

tattha kakkūpanisevitanti sāsapakakkalohakakkamattikakakkatilakakka-
daliddakakkamukhacuṇṇakoti imehi pañcahi kakkehi upanisevitaṁ.
ādāsadantātharupaccavekkhitanti dantamayatharumhi ādāse paccavekkhitaṁ
tattha oloketvā maṇḍitaṁ. subhanti subhamukhaṁ. virajanti vigatarajaṁ
nimmalaṁ. anaṅgaṇanti gaṇḍapīlakādidosavirahitaṁ. chuḍḍanti amma
evarūpaṁ mama mukhaṁ addhā idāni khattiyehi chaḍḍitaṁ. vaneti araññe.
vane ṭhassatīti paridevati. asiteti kāḷake. vellitaggeti
unnatagge. sīvathikāyāti susānamhi. parikaḍḍhayantīti evarūpe
mama kese manussamaṁsakhādakā gijjhā pādehi pariharitvā nūna
parikaḍḍhissanti. gayha dhaṁko gacchati yena kāmanti amma mama
evarūpaṁ bāhuṁ nūna dhaṁko gahetvā luñcitvā luñcitvā khādanto
yena kāmaṁ gacchissati. tālūpanibheti suvaṇṇaphalatālasadise.
kāsikacandanenāti sukhumacandanena nisevite. thanesu meti amma mama
susāne patitāya evarūpe thane disvā mukhena ḍaṁsetvā tesu me
thanesu attano tanujo mātu taruṇaputto viya nūna siṅgālo lambissatīti.
soṇinti kaṭisuphalakaṁ. sukoṭṭitanti gohanukena paharitvā suvaḍḍhitaṁ.
avatthanti chaḍḍitaṁ. bhakkhayitvāti amma ete ettakā nūna mama maṁsaṁ
khāditvā ajarā bhavissanti. sace maṁsāni hāresunti amma sace te
khattiyā mayi paṭibaddhacittā mama maṁsāni hāreyyuṁ atha tumhe aṭṭhīni
yācitvā. anupanthe dahātha nanti jaṅghamaggamahāmaggānaṁ
antare daheyyāthāti vadati. khettānīti amma mama

page number: 166

jhāpitaṭṭhāne mālāvatthūni kāretvā. etthāti etesu khettesu
kaṇikārarukkhe ropeyya. himaccayeti himapātātikkame phagguṇamāse.
sareyyāthāti tesaṁ pupphānaṁ caṅkoṭakaṁ pūretvā ūrūsu ṭhapetvā mama
dhītā pabhāvatī evaṁvaṇṇāti sareyyāthāti.
iti sā maraṇabhayatajjitā mātu santike vilapati. maddarājāpi
pharasuñca gaṇḍikañca gāhāpetvā coraghāṭako idheva āgacchatūti
āṇāpesi. tassa āgamanaṁ sakalarājagehe pākaṭaṁ ahosi.
athassa āgatabhāvaṁ sutvā pabhāvatiyā mātā uṭṭhāyāsanā sokasamappitā
rañño santikaṁ agamāsi.
tamatthaṁ pakāsento satthā āha
tassā mātā udaṭṭhāsi khattiyā devavaṇṇinī
disvā asiñca sūṇañca rañño maddassa thīpureti.
tattha udaṭṭhāsīti āsanā vuṭṭhāya rañño santikaṁ gantvā
aṭṭhāsi. disvā asiñca sūṇañcāti antepuramhi alaṅkatamahātale
rañño purato nikkhittaṁ pharasuñca gaṇḍikañca disvā vilapantī
gāthamāha
iminā nūna asinā susaññaṁ tanumajjhimaṁ
dhītaraṁ mama hantvāna khattiyānaṁ padassasīti.
tattha asināti pharasuṁ sandhāyāha. so hi imasmiṁ ṭhāne asi
nāma jāto. susaññaṁ tanumajjhimanti suṭṭhu saññātaṁ tanumajjhimaṁ.
atha naṁ rājā saññāpento āha devi kiṁ kathesi tava

page number: 167

dhītā sakalajambūdīpe aggarājānaṁ virūpoti chaḍḍetvā āgamanamagge
avinaṭṭheyeva maccuṁ nalātena ādāya āgatā idāni attano
rūpaṁ nissāya issariyaphalaṁ labhatūti. sā tassa vacanaṁ sutvā dhītu
santikaṁ gantvā vilapantī āha
na me akāsi vacanaṁ atthakāmāya puttike
svājja lohitasañchannā gacchasi yamasādhanaṁ.
evamāpajjati poso pāpiyañca nigacchati
yo ce hitānaṁ vacanaṁ na karaṁ atthadassinaṁ.
saceva ajja dhāresi kumārañcārudassanaṁ
kusena jātaṁ khattiyaṁ suvaṇṇamaṇimekhalaṁ.
pūjitaṁ ñātisaṅghehi na gacchasi yamakkhayaṁ
yatthassu bherī nadati kuñjaro paṭikujjati
khattiyānaṁ kule bhadde kiṁ nu sukhataraṁ tato.
asso hasisati dvāre kumāro uparodati
khattiyānaṁ kule bhadde kiṁ nu sukhataraṁ tato.
mayūrakoñcābhirude kokilābhinikujjite
khattiyānaṁ kule bhadde kiṁ nu sukhataraṁ tatoti.
tattha puttiketi taṁ ālapati. idaṁ vuttaṁ hoti ajja
idha kiṁ karissasi sāmikassa santike gacchamānā rūpamadena majjasīti
evaṁ yācantiyāpi me vacanaṁ nākāsi sā ajja lohitasañchannā
gacchasi yamasādhanaṁ maccurājabhavanaṁ gamissasīti. pāpiyañcāti ito

page number: 168

pāpatarañca nigacchati. saceva ajja dhāresīti amma sace tvaṁ
cittassa vasaṁ agantvā kusanarindaṁ paṭicca laddhaṁ attano rūpena
sadisaṁ cārudassanaṁ kumāraṁ adhārayissasi. yamakkhayanti evaṁ santepi
yamanivesanaṁ na gaccheyyāsi. tatoti yamhi khattiyakule ayaṁ vibhūti
tamhā ṭhānā bherīsaddena ceva maggavāraṇakoñcanādena ca ninnāditā
kusāvatikā rājakulā kiṁ nu sukhataraṁ disvā idhāgatāsīti attho.
halisatīti hasati. kumāroti susikkhito so gandhabbakumāro.
uparodatīti nānāturiyāni gahetvā upahāraṁ karoti. kokilābhinikujjiteti
kularājakule sāyaṁ pātaṁ pavattanaccagītavāditūpahāraṁ paṭippharantī viya
kokilāhi abhinikujjiteti.
iti sā ettakāhi gāthāhi tāya saddhiṁ sallapitvā sace
ajja kusanarindo idha assa ime satta rājāno palāpetvā
mama dhītaraṁ dukkhā mocetvā ādāya gaccheyyāti cintetvā gāthamāha
kahaṁ nukho sattumaddano pararaṭṭhappamaddano
kuso soḷārapaññāṇo yo no dukkhā pamocayeti.
tattha soḷārapaññāṇoti uḷārapañño.
tato pabhāvatī mama mātuyā kusassa vaṇṇaṁ bhaṇantiyā
mukhaṁ nappahoti ācikkhissāmi tāvassā tassa idheva āḷārikakammaṁ
katvā vasanabhāvanti cintetvā gāthamāha
idheva so sattumaddano pararaṭṭhappamaddano
kuso soḷārapaññāṇo yo no dukkhā pamocayeti.

page number: 169

athassā mātā ayaṁ maraṇabhayabhītā vippalapatīti cintetvā
gāthamāha
ummattikā nu bhaṇasi ādū bālāva bhāsasi
kuso ce āgato assa kiṁ na jānemu taṁ mayanti.
tattha bālāti saṁmuḷhā añāṇā hutvā. kiṁ na jānemūti
kena kāraṇena taṁ na jāneyyāma. so hi antarāmagge ṭhitova
amhākaṁ sāsanaṁ peseyya samussitadhajā caturaṅginī senā paññāyetha
tvaṁ pana maraṇabhayena naṁ kathesīti.
sā evaṁ vutte na me mātā saddahati tassa idhāgantvā
satta māse vasanabhāvaṁ na jānāti dassessāmi nanti cintetvā
mātaraṁ hatthe gahetvā sīhapañjaraṁ vivaritvā hatthaṁ pasāretvā
dassentī gāthamāha
eso āḷāriko poso kumārīpuramantare
daḷhaṁ katvāna saṁvelaṁ kumbhaṁ dhovati onatoti.
tattha kumārīpuramantareti vātapāne ṭhitā tava dhītānaṁ kumārīnaṁ
vasanaṭṭhānantare olokehi. saṁvelanti kacchaṁ bandhitvā kumbhaṁ
dhovatīti.
so kira tadā ajja mama manoratho matthakaṁ pāpuṇissati
addhā maraṇabhayatajjitā pabhāvatī mama āgatabhāvaṁ kathessati bhājanāni
dhovitvā paṭisāmissāmīti udakaṁ āharitvā bhājanāni dhovituṁ ārabhi.

page number: 170

atha naṁ mātā paribhāsantī gāthamāha
veṇī tvamasi caṇḍālī ādūsi kulagandhinī
kathaṁ maddakule jātā dāsaṁ kayirāsi kāmukanti.
tattha veṇīti tacchikā. ādūsi kulagandhinīti udāhu tvaṁ
kuladūsikā. kāmukanti kathaṁ nāma tvaṁ evarūpe kule jātā attano
sāmikaṁ dāsaṁ kareyyāsīti.
tato pabhāvatī mama mātā imassa maṁ nissāya evaṁ vasanabhāvaṁ
na jānāti maññeti cintetvā itaraṁ gāthamāha
namhi veṇī na caṇḍālī na camhi kulagandhinī
okkākaputto bhaddante tvaṁ nu dāsoti maññasīti.
tattha okkākaputtoti amma eso okkākaputto tvaṁ
pana dāsoti maññasi kasmā naṁ ahaṁ dāsoti kathessāmīti.
idānissa yasaṁ vaṇṇentī āha
yo brāhmaṇasahassāni sadā bhojeti vīsati
okkākaputto bhaddante tvaṁ nu dāsoti maññasi.
yassa nāgasahassāni sadā yojenti vīsati
okkākaputto bhaddante tvaṁ nu dāsoti maññasi.
yassa rathasahassāni sadā yojenti vīsati
okkākaputto bhaddante tvaṁ nu dāsoti maññasi.
yassa dhenusahassāni sadā dūhanti vīsati
okkākaputto bhaddante tvaṁ nu dāsoti maññasīti.

page number: 171

evaṁ tāya hi pañcahi gāthāhi mahāsattassa yase vaṇṇite
athassā mātā ayaṁ acchambhitākathaṁ katheti addhā evametanti
saddahitvā rañño santikaṁ gantvā tamatthaṁ ārocesi. so vegena
pabhāvatiyā santikaṁ gantvā saccaṁ kira amma kusarājā idhāgatoti.
āma tāta ajjassa satta māsā atikkantā tava dhītānaṁ āḷārikattaṁ
karontassāti. so tassā asaddahanto khujjaṁ pucchi. sā yathābhūtaṁ
kathesi. taṁ sutvā rājā dhītaraṁ garahanto gāthamāha
taggha te dukkaṭaṁ bāle yaṁ khattiyaṁ mahabbalaṁ
nāgaṁ maṇḍūkavaṇṇena na taṁ akkhāsi āgatanti.
tattha tagghāti ekaṁseneva.
so dhītaraṁ garahitvā vegena tassa santikaṁ gacchanto katapaṭisanthāro
añjaliṁ paggayha attano accayaṁ dassento gāthamāha
aparādhaṁ mahārāja tvanno khama rathesabha
yaṁ tvaṁ aññātavesena naññāsimhā idhāgatanti.
taṁ sutvā mahāsatto sacāhaṁ pharusaṁ vakkhāmi idhevassa
hadayaṁ phalissati assāsessāmi nanti cintetvā bhājanantare ṭhitova
itaraṁ gāthamāha
mādisassa na taṁ channaṁ sohaṁ āḷāriko bhave
tvaññeva me pasīdassu natthi te deva dukkaṭanti.
rājā tassa santikā paṭisanthāraṁ labhitvā pāsādaṁ abhiruhitvā
pabhāvatiṁ pakkosāpetvā khamāpanatthāya pesetuṁ gāthamāha

page number: 172

gaccha bāle khamāpehi kusarājaṁ mahabbalaṁ
khamāpito kusarājā so te dassati jīvitanti.
sā pitu vacanaṁ sutvā bhaginīhi ceva paricārikāhi ca parivutā
tassa santikaṁ agamāsi. so pana kumbhakāravesena ṭhitova tassā
attano santikaṁ āgamanabhāvaṁ ñatvā ajja pabhāvatiyā mānaṁ
bhinditvā pādamūle naṁ kalale nipajjāpessāmīti sabbaṁ attanā
ābhataṁ udakaṁ chaḍḍetvā khalamaṇḍalamattaṁ ṭhānaṁ madditvā ekakalalaṁ
akāsi. sā tassa santikaṁ gantvā tassa pādamūlesu nipatitvā
kalalapiṭṭhe nisinnā taṁ khamāpesi.
tamatthaṁ pakāsento satthā āha
pitussa vacanaṁ sutvā devavaṇṇī pabhāvatī
sirasā aggahī pāde kusarājaṁ mahabbalanti.
tattha sirasāti sirasā nipatitvā kusarājānaṁ pāde aggahesi.
gahetvā ca pana naṁ khamāpentī tisso gāthā abhāsi
yāva ratyā atikkantā tā imā deva tayā vinā
vande te sirasā pāde mā me kujjha rathesabha.
saccante paṭijānāmi mahārāja suṇohi me
na cāpi appiyaṁ tuyhaṁ kareyyāmi ahaṁ puna.
evañce yācamānāya vacanaṁ me na kāhasi
idāni maṁ tāto hantvā khattiyānaṁ padassatīti.
tattha ratyāti rattiyo. tā imāti imā tā sabbāpi

page number: 173

tayā vinā atikkantā. saccante paṭijānāmīti mahārāja ettakaṁ
kālaṁ mayā tava appiyameva kataṁ idante ahaṁ saccaṁ paṭijānāmi
aparaṁpi suṇohi me ito paṭṭhāyāhaṁ puna tuyhaṁ appiyaṁ na
karissāmi. evañceti sace evaṁ yācamānāya mama tvaṁ vacanaṁ na
karissasīti.
taṁ sutvā rājā sacāhaṁ imaṁ tvaññeva jānissasīti vakkhāmi
hadayamassā phalissati assāsessāmi nanti cintetvā āha
evante yācamānāya kiṁ na kāhāmi te vaco
vikuddho tyasmi kalyāṇi mā tvaṁ bhāyi pabhāvati.
saccante paṭijānāmi rājaputtī suṇohi me
na cāpi appiyaṁ tuyhaṁ kareyyāmi ahaṁ puna.
tava kāmā hi sussoṇi bahudukkhaṁ titikkhissaṁ
bahumaddakulaṁ hantvā nayituṁ taṁ pabhāvatīti.
tattha kiṁ na kāhāmīti kiṁkāraṇā tava vacanaṁ na karissāmīti.
vikuddho tyasmīti nikkuddho nikkopo tuyhaṁ asmi. saccanteti
vikuddhabhāvañca idāni appiyakaraṇañca ubhayante idaṁ saccameva
paṭijānāmi. tava kāmāti tava kāmena taṁ icchamāno. titikkhissanti
adhivāsemi. bahumaddakulaṁ hantvāti maddarājakulaṁ hanitvā balakkārena
taṁ ānetuṁ samatthomhīti.
atha so sakkassa devarañño paricārikaṁ viya taṁ attano
paricārikaṁ disvā khattiyamānaṁ uppādetvā mayi kira dharamāneyeva

page number: 174

mama bhariyaṁ aññe gahetvā gamissantīti sīho viya rājaṅgaṇe
vijambhamāno sakalanagaravāsino me āgatabhāvaṁ jānantūti vagganto
nadanto selento appoṭhento idāni tesaṁ jīvaggāhaṁ gaṇhissāmi
rathādayo me yojentūti anantaraṁ gāthamāha
yojayantu rathe asse nānācitte samāhite
atha dakkhatha me vegaṁ vidhamentassa sattavoti.
tattha nānācitteti nānālaṅkāravicitte. samāhiteti asse
sandhāya vuttaṁ. susikkhite nibbisevaneti attho. atha dakkhatha
me veganti atha me parakkamaṁ passissathāti.
sattūnaṁ gaṇhanaṁ nāma mayhaṁ bhāro gaccha tvaṁ nahātvā
alaṅkaritvā pāsādaṁ abhiruhāti taṁ uyyojesi. maddarājāpissa
parihārakaraṇatthaṁ amacce pahiṇi. te tassa mahānasadvāreyeva
sāṇiṁ parikkhipitvā kappake upaṭṭhapesuṁ. so katamassukammo
sīsanahāto sabbālaṅkārapaṭimaṇḍito amaccehi parivuto pāsādaṁ
abhiruyha disā vidisā oloketvā appoṭheti. olokitolokitaṭṭhānaṁ
kampittha. so idāni me parakkamaṁ passathāti āha.
tamatthaṁ pakāsento satthā āha
tañca tattha udikkhiṁsu rañño maddassa thīpure
vijambhamānaṁ sīhaṁva appoṭhentaṁ diguṇaṁ bhujanti.
tassattho tañca tattha vijambhantaṁ appoṭhentaṁ rañño
antepure vātapānāni vivaritvā itthiyo udikkhiṁsu.

page number: 175

athassa maddarājā katāaneñjakāraṇaṁ alaṅkatavaravāraṇaṁ pesesi.
so samussitasetacchattaṁ hatthikkhandhaṁ āruyha pabhāvatiṁ ānethāti
taṁpi pacchato nisīdāpetvā caturaṅginiyā senāya parivuto pācīnadvārena
nikkhamitvā parasenaṁ oloketvā ahaṁ kusarājāti jīvitatthikā
urena nipajjantūti tikkhattuṁ sīhanādaṁ naditvā sattumaddanaṁ akāsi.
tamatthaṁ pakāsento satthā āha
hatthikkhandhañca āruyha āropetvā pabhāvatiṁ
saṅgāmaṁ otaritvāna sīhanādaṁ nadī kuso.
tassa taṁ nadato sutvā sīhassevītare migā
khattiyā vipalāyiṁsu kusasaddabhayaṭṭitā.
hatthārohā anīkaṭṭhā rathikā pattikārakā
aññamaññassa chindanti kusasaddabhayaṭṭitā.
tasmiṁ saṅgāmasīsasmiṁ passitvā tuṭṭhamānaso
kusassa rañño devindo adā verocanaṁ maṇiṁ.
so taṁ vijitvā saṅgāmaṁ laddhā verocanaṁ maṇiṁ
hatthikkhandhagato rājā pāvekkhi nagaraṁ puraṁ.
jīvaggāhaṁ gahetvāna bandhitvā satta khattiye
sassurassūpanāmesi ime te deva sattavo.
sabbeva te vasaṁ gantvā amittā vihatā tava
kāmaṁ karohi te tayā muñca vā te hanassu vāti.
tattha vipalāyiṁsūti satiṁ paccupaṭṭhapetuṁ asakkontā

page number: 176

vipallaṭṭhacittā bhijjiṁsu. kusasaddabhayaṭṭitāti kusarañño saddaṁ nissāya
jātena bhayena upaddutā muḷhacittā. aññamaññassa chindantīti
aññamaññaṁ chindanti maddanti. bhindiṁsūtipi pāṭho. tasminti
evaṁ bodhisattassa saddassa vasena bhinne tasmiṁ saṅgāmasīse taṁ
mahāsattassa parakkamaṁ passitvā tuṭṭhahadayo sakko verocanaṁ nāma
maṇikkhandhaṁ tassa adāsi. nagaraṁ puranti nagarasaṅkhātaṁ puraṁ.
bandhitvāti tesaññeva uttarisāṭakena pacchābāhaṁ bandhitvā.
kāmaṁ karohi te tayāti tvaṁ attano kāmaṁ icchaṁ ruciṁ karohi
ete hi tayā dāsā katāti āha.
rājā āha
tumheva sattavo ete nahi te mayha sattavo
tvaññeva no mahārāja muñca vā te hanassu vāti.
tattha tvaññeva noti mahārāja tvaṁyeva amhākaṁ issaroti.
evaṁ vutte mahāsatto kiṁ imehi khattiyehi māritehi
mā nesaṁ āgamanaṁ niratthakaṁ hotu pabhāvatiyā kaniṭṭhā satta
maddarājadhītaro atthi tā imesaṁ dāpessāmīti cintetvā gāthamāha
imā te dhītaro satta devakaññūpamā subhā
dadāhi nesaṁ ekekaṁ hontu jāmātaro tavāti.
taṁ sutvā maddarājā attano dhītaro dātuṁ icchanto gāthamāha
amhākañceva tāsañca tvanno sabbesamissaro
tvaññeva no mahārāja dehi nesaṁ yadicchasīti.

page number: 177

tattha tvaṁ no sabbesanti mahārāja kusanarinda kiṁ vadasi
tvaṁ etesañca sattannaṁ rājūnaṁ mamañca imāsañca sabbesaṁ no
issaro. yadicchasīti yassa yaṁ icchasi tassa taṁ dehīti.
so tāsañca alaṅkārāpetvā ekekassa rañño ekekaṁ
adāsi.
tamatthaṁ pakāsento satthā pañca gāthā abhāsi
ekamekassa ekekaṁ adā sīhassaro kuso
khattiyānaṁ tadā nesaṁ rañño maddassa dhītaro.
pīṇitā tena lābhena tuṭṭhā sīhassare kuse
sakaraṭṭhāni pāyiṁsu khattiyā satta tāvade.
pabhāvatiñca ādāya maṇiṁ verocanaṁ subhaṁ
kusāvatiṁ kuso rājā agamāsi mahabbalo.
tyassu ekarathe yantā pavisantā kusāvatiṁ
samānā vaṇṇarūpena nāññamaññamatirocayuṁ.
mātā puttena saṁgañchi ubhayo ca jayampatī
samaggā te tadā āsuṁ phītaṁ dharaṇimāvasunti.
tattha pīṇitāti santappitā. pāyiṁsūti idāni appamattā
bhaveyyāthāti kusanarindena ovaditā agamaṁsu. agamāsīti katipāhaṁ
vasitvā amhākaṁ raṭṭhaṁ gamissāmāti sassuraṁ āpucchitvā gato.
ekarathe yantāti dvepi ekarathaṁ abhiruyha gacchantā. samānā

page number: 178

vaṇṇarūpenāti vaṇṇena ca rūpena ca samānā hutvā.
nāññamaññamatirocayunti eko ekaṁ nātikkamati. maṇiratanānubhāvena
kira mahāsatto abhirūpo ahosi suvaṇṇavaṇṇo sobhaggappatto.
saṁgañchīti athassa mātā mahāsattassa āgamanaṁ sutvāva nagare bheriṁ
cārāpetvā mahāsattassa bahuṁ paṇṇākāraṁ ādāya paccuggamanaṁ
katvā samāgañchi. so hi mātarā saddhiññeva nagaraṁ padakkhiṇaṁ
katvā sattāhaṁ chaṇakīḷaṁ kīḷitvā alaṅkatapāsādatalaṁ abhiruhi.
te ubhopi jāyapatikā samaggā ahesuṁ. tato paṭṭhāya yāvajīvaṁ
samaggā sammodamānāva phītaṁ dharaṇiṁ ajjhāvasiṁsūti.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale
patiṭṭhahi. tadā mātāpitaro mahārājakulāni ahesuṁ kaniṭṭho
ānando khujjā khujjuttarāyeva pabhāvatī rāhulamātā sesaparisā
buddhaparisā kusarājā pana ahameva sammāsambuddhoti.
kusajātakaṁ niṭṭhitaṁ.
paṭhamaṁ.
----------

page number: 179

soṇanandajātakaṁ
devatā nusīti idaṁ satthā jetavane viharanto ekaṁ mātuposakabhikkhuṁ
ārabbha kathesi.
vatthu sāmajātake vatthusadisameva.
tadā pana satthā mā bhikkhave imaṁ bhikkhuṁ ujjhāyittha
porāṇakapaṇḍitā sakalajambūdīparajjaṁ labhamānāpi taṁ agahetvā
mātāpitaro posentiyevāti vatvā atītaṁ āhari.
atīte bārāṇasī brahmavaddhanannāma nagaraṁ ahosi. tattha
manojo nāma rājā rajjaṁ kāresi. tattha aññataro asītikoṭivibhavo
brāhmaṇamahāsālo aputtako ahosi. tassa brāhmaṇī teneva
bhoti puttaṁ patthehīti vutte patthesi. atha bodhisatto
brahmalokā cavitvā tassā kucchismiṁ paṭisandhiṁ gaṇhi. jātassa
cassa soṇakumāroti nāmaṁ kariṁsu. tassa padasā gamanakāle
aññopi satto brahmalokā cavitvā tassāyeva kucchismiṁ paṭisandhiṁ
gaṇhi. tassa nandakumāroti nāmaṁ kariṁsu. tesaṁ uggahitavedānaṁ
sabbasippānaṁ nipphattiṁ pattānaṁ vayappattaṁ rūpasampadaṁ disvā
brāhmaṇo brāhmaṇiṁ āmantetvā bhoti puttaṁ soṇakumāraṁ
gharabandhanena bandhissāmāti āha. sā sādhūti sampaṭicchitvā
puttassa tamatthaṁ ācikkhi. so alaṁ amma mayhaṁ gharāvāsena

page number: 180

ahaṁ yāvajīvaṁ tumhe paṭijaggitvā tumhākaṁ accayena himavantaṁ
pavisitvā pabbajissāmīti āha. brāhmaṇī brāhmaṇassa tamatthaṁ
ārocesi. te punappunaṁ kathentāpi tassa cittaṁ alabhitvā
nandakumāraṁ āmantetvā tāta tenahi tvaṁ kuṭumbaṁ paṭipajjāhīti
vatvā nāhaṁ bhātarā chaḍḍitakheḷaṁ sīsena ukkhipāmi ahaṁ pana
tumhākaṁ accayena bhātarāva saddhiṁ pabbajissāmīti vutte tesaṁ
vacanaṁ sutvā ime dve evaṁ taruṇāva kāme jahanti kimaṅgaṁ pana mayaṁ
sabbeyeva pabbajissāmāti cintetvā tātā kiṁ vo amhākaṁ
accayena pabbajjāya idāneva sabbeyeva mayaṁ pabbajissāmāti
rañño ārocetvā sabbaṁ dhanaṁ dānamukhe visajjetvā dāsajanaṁ
bhujissaṁ katvā ñātīnaṁ dātabbayuttakaṁ datvā cattāropi janā
brahmavaddhananagarā nikkhamitvā himavantappadese pañcavaṇṇapadumasañchannaṁ
saraṁ nissāya ramaṇīye vanasaṇḍe assamaṁ māpetvā pabbajitvā
tattha vasiṁsu. ubhopi mātāpitaro paṭijaggiṁsu. pātova nesaṁ
dantakaṭṭhañca mukhadhovanodakañca datvā paṇṇasālañca pariveṇañca
sammajjitvā pānīyaṁ upaṭṭhapetvā araññato madhuraphalāphalāni
āharitvā mātāpitaro khādāpenti uṇhena vā sītena
vā vārinā nahāpenti jaṭā sodhenti pādaparikammādīni nesaṁ
karonti.
evaṁ addhāne gate nandapaṇḍito mayā ābhataphalāphalāneva
paṭhamaṁ mātāpitaro khādāpessāmīti cintesi. so puratova gantvā

page number: 181

hiyyo ca parahiyyo ca gahitaṭṭhānato yāni vā tāni vā pātova
āharitvā mātāpitaro khādāpeti. te tāni khāditvā mukhaṁ
vikkhāletvā uposathikā bhavanti. soṇapaṇḍito pana dūraṁ gantvā
madhuraphalāphalāni supakkāni āharitvā upanāmeti. atha naṁ tāta
kanaṭṭhena te ābhatāni mayaṁ pātova khāditvā uposathikā jātā
idāni no attho natthīti vadanti. iti tassa varaphalāphalāni
paribhogaṁ na labhanti vinassanti. punadivasesupi tathevāti. evaṁ
so pañcābhiññatāya dūraṁ gantvāpi āhari. te pana na
khādanti. atha mahāsatto cintesi mātāpitaro me sukhumālā
nando yāni vā tāni vā apakkadūpakkāni phalāphalāni āharitvā
khādāpeti evaṁ santepi ime na ciraṁ pavattissanti nivāressāmi
nanti. atha naṁ āmantetvā nanda ito paṭṭhāya phalāphalaṁ
āharitvā mamāgamanaṁ paṭimānehi ubhopi ekatova khādāpessāmāti
āha. evaṁ vuttepi attanova puññaṁ paccāsiṁsanto na tassa
vacanaṁ akāsi. atha mahāsatto nando mama vacanaṁ akaronto
ayuttaṁ karoti palāpessāmi naṁ tato ekakova mātāpitaro
paṭijaggissāmīti cintetvā nanda tvaṁ anovādako paṇḍitānaṁ
vacanaṁ na karosi ahaṁ jeṭṭho mātāpitaro mameva bhārā
ahameva ne paṭijaggissāmi tvaṁ idha vasituṁ na lacchasi aññattha
yāhīti tassa accharaṁ pahari. so tena palāpito tassa santike
ṭhātuṁ asakkonto taṁ vanditvā mātāpitaro upasaṅkamitvā tamatthaṁ

page number: 182

ārocetvā vanditvā attano paṇṇasālaṁ pavisitvā kasiṇaṁ oloketvā
taṁ divasameva pañcābhiññā aṭṭhasamāpattiyo nibbattetvā cintesi
ahaṁ sinerupādato ratanavālukāni āharitvā mama bhātu paṇṇasālāya
pariveṇe okiritvā bhātaraṁ khamāpetuṁ pahomi evaṁpi na sobhissati
anotattato udakaṁ āharitvā mama bhātu paṇṇasālāyaṁ pariveṇe
osiñcitvā bhātaraṁ khamāpetuṁ pahomi evaṁpi na sobhissati sace
me bhātaraṁ devatānaṁ vasena khamāpeyyaṁ cattāro mahārājāno
sakkañca ānetvā bhātaraṁ khamāpetuṁ pahomi evaṁpi na sobhissati
imaṁ sakalajambūdīpe manojaṁ aggarājānaṁ ādiṁ katvā rājāno
ānetvā khamāpetuṁ pahomi evaṁ sante mama bhātu guṇo
sakalajambūdīpe avattharitvā gamissati cando viya suriyo viya ca
paññāyissatīti.
so tāvadeva iddhiyā gantvā brahmavaddhananagare tassa rañño
nivesanadvāre otaritvā eko kira vo tāpaso daṭṭhukāmoti rañño
ārocāpesi. rājā kiṁ pabbajitassa mayā diṭṭhena āhāratthāya
āgato bhavissatīti bhattaṁ pahiṇi. so bhattaṁ na icchi.
taṇḍulaṁ pahiṇi. so taṇḍulaṁ na icchi. vatthaṁ pahiṇi.
so vatthaṁ na icchi. tambulaṁ pahiṇi. so tambulaṁ na icchi.
athassa santike dūtaṁ pahiṇi kimatthāya āgatosīti. so tena
puṭṭho rājānaṁ upaṭṭhātuṁ āgatomhīti āha. taṁ sutvā rājā
bahū mama upaṭṭhākā attano tāpasakammaṁ karotūti pāhesi.

page number: 183

so taṁ sutvā ahaṁ tumhākaṁ attano balena sakalajambūdīpe rajjaṁ
gahetvā dassāmīti āha. taṁ sutvā rājā cintesi pabbajitā
nāma paṇḍitā kiñci upāyaṁ jānissantīti taṁ pakkosāpetvā
āsane nisīdāpetvā vanditvā bhante tumhe kira mayhaṁ sakalajambūdīpe
rajjaṁ gahetvā dassathāti pucchi. āma mahārājāti. kathaṁ
gaṇhissathāti. mahārāja antamaso khuddakamakkhikāya pivanamattaṁpi
lohitaṁ kassaci anuppādetvā tava dhanacchedaṁ akatvā attano iddhiyā
gahetvā dassāmi apica kevalaṁ papañcaṁ akatvā ajjeva nikkhamituṁ
vaṭṭatīti. so tassa vacanaṁ saddahitvā senāṅgaparivuto nagarā
nikkhami. sace senāya uṇhaṁ hoti nandapaṇḍito attano
iddhiyā chāyaṁ karitvā sītaṁ karoti deve vassante senāya upari
vassituṁ na deti uṇhaṁ vā sītaṁ vā vāreti magge kaṇṭakakhāṇu-
kādayo sabbaparissaye antaradhāpesi maggaṁ kasiṇamaṇḍalaṁ viya
samaṁ katvā sayaṁpi ākāse cammaṁ pattharitvā pallaṅke nisinno
senāya parivuto gacchati.
evaṁ senaṁ ādāya paṭhamaṁ kosalaraṭṭhaṁ gantvā nagarassāvidūre
khandhāvāraṁ nivāsāpetvā yuddhaṁ vā no detu setacchattaṁ vā
detūti kosalarañño dūtaṁ pahiṇi. so dūtassa vacanaṁ sutvā
kujjhitvā kiṁ ahaṁ na rājāti yuddhaṁ dammīti senāya purakkhato
nikkhami. dve senā yujjhituṁ ārabhiṁsu. atha nandapaṇḍito
dvinnaṁpi antare attano nisīdanaṁ ajinacammaṁ mahantaṁ katvā pasāretvā

page number: 184

dvīhi senāhi khittasare cammeneva sampaṭicchi. ekasenāyapi koci
kaṇḍena viddho nāma natthi. hatthagatānaṁ pana kaṇḍānaṁ khayena
dvepi senā nirussāhā aṭṭhaṁsu. nandapaṇḍito manojarājassa
santikaṁ gantvā mā bhāyi mahārājāti assāsetvā kosalassa
santikaṁ gantvā mā bhāyi mahārāja natthi te paripantho
tava rajjaṁ taveva bhavissati kevalaṁ manojarañño vase pavatti
hotūti āha. so tassa saddahitvā sādhūti sampaṭicchi. atha
naṁ manojarājassa santikaṁ netvā mahārāja kosalarājā tava vase
pavattati imassa rajjaṁ imasseva hotūti. so sādhūti sampaṭicchitvā
taṁ attano vase vattetvā dve senāyo ādāya aṅgaraṭṭhaṁ
gantvā aṅgaraṭṭhaṁ gahetvā tato magadharaṭṭhanti etenūpāyena
sakalajambūdīpe rājāno attano vase vattetvā tato tehi parivuto
brahmavaddhananagarameva gato. rajjaṁ gaṇhanto panesa sattannaṁ saṁvaccharānaṁ
upari sattadivasādhikehi sattamāsehi gaṇhi. so ekekarājadhānito
nānappakārāni khajjabhojanāni āharāpetvā ekasatarājāno gahetvā
tehi saddhiṁ sattāhaṁ mahāpānaṁ pivi.
nandapaṇḍito yāva rājā sattāhaṁ issariyasukhaṁ anubhoti
tāvassa attānaṁ na dassessāmīti uttarakurumhi piṇḍāya caritvā
himavante kāñcanaguhādvāre sattāhaṁ vasi. manojopi sattame
divase attano mahantaṁ sirivibhavaṁ oloketvā ayaṁ yaso na
mayhaṁ mātāpitūhi na aññehi dinno nandapaṇḍitatāpasaṁ nissāya

page number: 185

uppanno taṁ kho pana me apassantassa ajja sattamo divaso
kahaṁ nukho me yasadāyakoti nandapaṇḍitaṁ sari. so tassānussaraṇabhāvaṁ
ñatvā āgantvā purato ākāse aṭṭhāsi. so rājānaṁ disvā
evaṁ cintesi ahaṁ imassa tāpasassa devatābhāvaṁ vā manussabhāvaṁ
vā na jānāmi sace hi esa manusso sakalajambūdīpe rajjaṁ
etasseva dassāmi atha devo devatāsakkāramassa karissāmīti.
so taṁ vīmaṁsanto paṭhamaṁ gāthamāha
devatā nusi gandhabbo ādū sakko purindado
manussabhūto iddhimā kathaṁ jānemu taṁ mayanti.
so tassa vacanaṁ sutvā sabhāvameva kathento dutiyaṁ gāthamāha
namhi devo na gandhabbo namhi sakko purindado
manussabhūto iddhimā evaṁ jānāhi bhārathāti.
tattha bhārathāti raṭṭhabhāradhāritāya taṁ evaṁ ālapati.
taṁ sutvā rājā manussabhūto kirāyaṁ mayhaṁ evaṁ bahūpakāro
mahantena yasena santappessāmīti cintetvā āha
katarūpamidaṁ bhoto veyyāvaccaṁ anappakaṁ
devamhi vassamānamhi anovassaṁ bhavaṁ akā.
tato vātātape ghore sītacchāyaṁ bhavaṁ akā
tato amittamajjhe ca saratāṇaṁ bhavaṁ akā.

page number: 186

tato phītāni raṭṭhāni vasino te bhavaṁ akā
tato ekasatakhatye anuyante bhavaṁ akā.
patitāssu mayaṁ bhoto vara taṁ bhuñjamicchasi
hatthiyānaṁ assarathaṁ nāriyo ca alaṅkatā
nivesanāni rammāni mayaṁ bhoto dadāmhase.
athavā aṅge vā magadhe mayaṁ bhoto dadāmhase
athavā assakāvantiṁ sumanā damma te mayaṁ.
upaḍḍhaṁ vāpi rajjassa mayaṁ bhoto dadāmhase
sace te attho rajjena anusāsa yadicchasīti.
tattha katarūpamidanti katasabhāvaṁ. veyyāvaccanti kāyaveyyāvaṭakakammaṁ.
anovassanti avassaṁ yathā devo na vassati tathā katanti attho.
sītacchāyanti sītalacchāyaṁ. vasino teti te raṭṭhavāsino amhākaṁ
vasavattino. khatyeti khattiye. aṭṭhakathāyaṁ pana ayameva pāṭho.
patitāssu mayanti tuṭṭhā mayaṁ. vara taṁ bhuñjamicchasīti bhuñjanti
ratanassetaṁ nāmaṁ varaṁ te dadāmi yaṁ ratanaṁ icchasi taṁ varehīti
attho. hatthiyānanti ādīhi sarūpato taṁ ratanaṁ dasseti.
assakāvantinti assakaraṭṭhaṁ vā avantiraṭṭhaṁ vā. rajjenāti
sacepi te sakalajambūdīpe rajjena attho taṁpi te datvā ahaṁ
phalakāvudhahattho tumhākaṁ rathassa purato dhāvissāmīti dīpeti.
yadicchasīti etesu mayā vuttesu pakāresu yaṁ icchasi taṁ
anusāsa āṇāpehi.

page number: 187

taṁ sutvā nandapaṇḍito attano adhippāyaṁ āvikaronto āha
na me atthopi rajjena nagarena dhanena vā
athopi janapadena attho mayhaṁ na vijjatīti.
mahārāja sace mayi tava sineho atthi ekaṁ me vacanaṁ
karohīti vatvā gāthā āha
bhotova raṭṭhe vijite araññe atthi assamo
pitā mayhaṁ janettī ca ubho sammanti assame.
tesāhaṁ pubbācariyesu puññaṁ na labhāmi kātave
bhavantaṁ ajjhāvaraṁ katvā soṇaṁ yācemu saṁvaranti.
tattha raṭṭheti rajje. vijiteti āṇāpavattiṭṭhāne.
assamoti himavantāraññe eko assamo atthi. sammantīti
tasmiṁ assame vasanti. tesāhanti tesu ahaṁ. kātaveti
vattapaṭivattaphalāphalaharaṇasaṅkhātaṁ puññaṁ kātuṁ na labhāmi bhātā me
soṇapaṇḍito nāma mamekasmiṁ aparādhe mā idha vasasīti maṁ
paṇāmeti. ajjhāvaranti adhivaraṁ te mayaṁ bhavantaṁ saparivāraṁ katvā
soṇapaṇḍitaṁ saṁvaraṁ yācemu āyatiṁ saṁvaraṁ yācāmāti attho.
yācemi maṁ varantipi pāṭho. mayaṁ tayā saddhiṁ soṇaṁ yāceyyāma
khamāpeyyāma imaṁ varaṁ tava santikā gaṇhāmīti attho.
atha naṁ rājā āha
karomi te taṁ vacanaṁ yaṁ maṁ bhaṇasi brāhmaṇa
etañca kho no akkhāhi kīvanto honti yācakāti.

page number: 188

tattha karomīti ahaṁ sakalajambūdīpe rajjaṁ dadamāno ettakaṁ kiṁ
na karissāmi karomīti vadati. kīvantoti kittakā.
nandapaṇḍito āha
parosataṁ jānapadā mahāsālā ca brāhmaṇā
ime ca khattiyā sabbe abhijātā yasassino
bhavañca rājā manojo alaṁ hessanti yācakāti.
tattha jānapadāti gahapatimahāsālā ca. brāhmaṇāti sārappattā
brāhmaṇā ca parosatāyeva. alaṁ hessantīti pariyattā bhavissanti.
yācakāti mamatthāya soṇapaṇḍitassa khamāpanakā.
atha naṁ rājā āha
hatthī asse ca yojentu rathaṁ sannayha sārathi
ābandhanāni gaṇhatha pādesussārayaddhaje
assamantaṁ gamissāmi yattha sammati kosiyoti.
tattha yojentūti hatthārohā hatthī assārohā ca asse
kappentu. rathaṁ sannayha sārathīti samma sārathi tvaṁpi taṁ rathaṁ
sannayha. ābandhanānīti hatthiassarathesu ābandhitabbāni bhaṇḍāni
gaṇhatha. pādesussārayaddhajeti rathe ṭhapitadhajapādesu dhaje ussārayantu
ussāpentu. kosiyoti yasmiṁ assame kosiyagotto vasatīti vadati.
tamatthaṁ pakāsento satthā āha
tato ca rājā pāyāsi senāya caturaṅginī
agamāsi assamaṁ rammaṁ yattha sammati kosiyoti.

page number: 189

ayaṁ abhisambuddhagāthā.
tattha tato cāti bhikkhave evaṁ vatvā tato so rājā
ekasatakhattiye gahetvā mahatiyā senāya parivuto nandapaṇḍitaṁ
purato katvā nagarā nikkhami. caturaṅginīti caturaṅginiyā senāya
agamāsi. antarāmagge vattamānopi avassaṁ gāmitāya evaṁ
vutto. catuvīsatiakkhobhinisaṅkhena senabalakāyena saddhiṁ maggaṁ
paṭipanno tassa nandapaṇḍito iddhānubhāvena aṭṭhusabhavitthataṁ maggaṁ
samaṁ māpetvā ākāseyeva cammaṁ pattharitvā tattha pallaṅkena
nisīditvā senāya parivuto alaṅkatahatthikkhandhe nisīditvā gacchantena
raññā saddhiṁ dhammayuttaṁ kathaṁ kathento sītuṇhādiparissaye vārento
agamāsi.
athassa assamaṁ sampāpuṇadivase soṇapaṇḍito mama kaniṭṭhassa
atirekasattamāsādhikāni sattavassāni nikkhamantassāti āvajjetvā
kahannu kho so etarahīti dibbena cakkhunā olokento catuvīsatiyā
akkhobhiniparivārehi saddhiṁ ekasatarājāno gahetvā maññeva khamāpetuṁ
āgacchatīti disvā cintesi imehi rājūhi ceva parisāhi ca mama
kaniṭṭhassa bahūni pāṭihāriyāni diṭṭhāni mamānubhāvaṁ ajānitvā
ayaṁ kūṭajaṭilo attano pamāṇaṁ na jānāti amhākaṁ ayyena
saddhiṁ payojetīti maṁ vambhentā kathentā avīciparāyanā bhaveyyuṁ
ahaṁ iddhipāṭihāriyaṁ nesaṁ dassessāmīti. so caturaṅgulamatte aṁsaṁ
asaṁphusantaṁ ākāse kājaṁ ṭhapetvā anotattato udakaṁ āharituṁ

page number: 190

rañño avidūre ākāsena pāyāsi. nandapaṇḍito taṁ āgacchantaṁ
disvā attānaṁ dassetuṁ avisahanto nisinnaṭṭhāneyeva antaradhāyitvā
palāyitvā himavantaṁ pāvisi. manojarājā taṁ ramaṇīyena isivesena
tathā āgacchantaṁ disvā gāthamāha
kassa kādambayo kājo vehāsaṁ caturaṅgulaṁ
aṁsaṁ asaṁphusaṁ eti udakāhārassa gacchatoti.
tattha kādambayoti kadambarukkhamayo. aṁsaṁ asaṁphusaṁ etīti
aṁsaṁ asaṁphusanto ayamevāgacchati. udakāhārassāti udakaṁ āharituṁ
gacchantassa esa kājo evaṁ eti ko nāma tvaṁ kuto vā
āgacchasīti.
evaṁ vuttepi mahāsatto gāthādvayamāha
ahaṁ soṇo mahārāja tāpaso sahitabbato
bharāmi mātāpitaro rattindivamatandito.
vanaphalañca mūlañca āharitvā disaṁpati
posemi mātāpitaro pubbekatamanussaranti.
tattha sahitabbatoti sahitabbato sīlācārasampanno eko
tāpaso ahanti vadati. bharāmīti posemi. atanditoti analaso
hutvā. pubbekatamanussaranti tehi pubbe kataṁ mayhaṁ guṇaṁ
anussarantoti attho.
taṁ sutvā rājā tena saddhiṁ assamaṁ daṭṭhukāmo anantaraṁ gāthamāha

page number: 191

icchāma assamaṁ gantuṁ yattha sammati kosiyo
magganno soṇa akkhāhi yena gacchāma assamanti.
tattha assamanti tumhākaṁ assamapadaṁ.
atha naṁ mahāsatto attano ānubhāvena assamapadaṁ gāmimaggaṁ
māpetvā āha
ayaṁ ekapadī rāja yenetaṁ meghasannibhaṁ
kovilārehi sañchannaṁ ettha sammati kosiyoti.
tassattho mahārāja ayaṁ ekapadiko jaṅghamaggo iminā
gacchatha yena disābhāgena etaṁ meghavaṇṇaṁ supupphitakovilārasañchannaṁ
kānanaṁ dissati. ettha mama pitā kosiyagotto vasati etassa
so assamoti.
tamatthaṁ pakāsento satthā āha
idaṁ vatvāna pakkāmi taramāno mahāisi
vehāse antalikkhasmiṁ anusāsitvāna khattiye.
assamaṁ parimajjitvā paññapetvāna āsanaṁ
paṇṇasālaṁ pavisitvā pitaraṁ paṭibodhayi.
ime āyanti rājāno abhijātā yasassino
assamā nikkhamitvāna nisīdāhi mahāise.
tassa taṁ vacanaṁ sutvā taramāno mahāisi
assamā nikkhamitvāna dvāramhi upāvisīti.
imā abhisambuddhagāthā.

page number: 192

tattha pakkāmīti anotattaṁ agamāsi. assamaṁ parimajjitvāti
bhikkhave so isi vegena anotattaṁ gantvā pānīyaṁ ādāya tesu
rājūsu assamaṁ sampattesuyeva āgantvā pānīyaghaṭe pānīyamāḷake
ṭhapetvā mahājano pivissatīti vanakusumehi vāsetvā sammajjaniṁ
ādāya assamaṁ sammajjitvā paṇṇasāladvāre pitu āsanaṁ paññapetvā
pavisitvā pitaraṁ jānāpesīti attho. upāvisīti uccāsane nisīdi.
bodhisattassa mātā panassa pacchato nīcatare āsane nisīdi.
bodhisatto nīcāsane ekamante nisīdi.
nandapaṇḍito pana bodhisattassa anotattato pānīyaṁ ādāya
assamaṁ āgatakāle rañño santikaṁ gantvā assamassāvidūre khandhāvāraṁ
nivāsāpesi. atha rājā nahātvā sabbālaṅkārapaṭimaṇḍito
ekasatarājaparivuto nandapaṇḍitaṁ gahetvā mahantena sirisobhaggena
bodhisattaṁ khamāpetuṁ assamaṁ pāvisi. atha naṁ tathā āgacchantaṁ
pitā disvā bodhisattaṁ pucchi. sopissa ācikkhi.
tamatthaṁ pakāsento satthā āha
tañca disvāna āyantaṁ jalantariva tejasā
khattasaṅghaparibyuḷhaṁ kosiyo etadabravi.
kassa bherī mudiṅgā ca saṅkhā paṇavadendimā
purato paṭipannāni hāsayantā rathesabhaṁ.

page number: 193

kassa kañcanapaṭṭena puthunā vijjuvaṇṇinā
yuvā kalāpasannaddho ko eti siriyā jalaṁ.
ukkāmukhapahaṭṭhaṁva khadiraṅgārasannibhaṁ
mukhañca rucirābhāti ko eti siriyā jalaṁ.
kassa paggahitaṁ chattaṁ sasalākaṁ manoramaṁ
ādiccaraṁsāvaraṇaṁ ko eti siriyā jalaṁ.
kassa aṅgaṁ pariggayha vālavījanimuttamaṁ
caranti varapaññassa hatthikkhandhena āyato.
kassa setāni chattāni ājānīyā ca vammikā
samantā parikiranti ko eti siriyā jalaṁ.
kassa ekasataṁ khatyā anuyantā yasassino
samantā anupariyanti ko eti siriyā jalaṁ.
hatthiassarathapatti- senāya caturaṅginī
samantā anupariyanti ko eti siriyā jalaṁ.
kassesā mahatī senā piṭṭhito anuvattati
akkhobhinī apariyantā sāgarasseva ūmiyoti.
mahāsatto tassa nāmaṁ ācikkhanto imā dve gāthā abhāsi
rājābhirājā manojo indova jayataṁ pati
nandassajjhāvaraṁ eti assamaṁ brahmacārinaṁ.
tassesā mahatī senā piṭṭhito anuvattati
akkhobhinī apariyantā sāgarasseva ūmiyoti.

page number: 194

tattha jalantarivāti jalantaṁ viya. paṭipannānīti etāni turiyāni
kassa purato āgacchantīti attho. hāsayantāti tosentā.
kañcanapaṭṭenāti tāta kassa kañcanamayena vijjuvaṇṇena
uṇhīsakañcanapaṭṭena nalāṭanto parikkhittoti pucchati. yuvāti
taruṇo. kalāpasannaddhoti sannaddhasaratuṇhīro. ukkāmukhapahaṭṭhaṁvāti
kammārānaṁ uddhane pahaṭṭhaṁ suvaṇṇaṁ viya. khadiraṅgārasannibhanti
vītacchitakhadiraṅgāravaṇṇaṁ. ādiccaraṁsāvaraṇanti ādiccaraṁsīnaṁ āvaraṇaṁ.
aṅgaṁ pariggayhāti aṅgaṁ pariggahitvā parikkhipitvāti attho.
vālavījanimuttamanti vālavījaniṁ uttamaṁ. carantīti sañcaranti. chattānīti
ājānīyapiṭṭhe nisinnānaṁ dhāritacchattāni. parikirantīti kassa samantā
sabbadisābhāgesu parikiriyanti. caturaṅginīti etehi hatthiādīhi catūhi
aṅgehi samannāgatā. akkhobhinīti khobhetuṁ na sakkā. sāgarassevāti
sāgarassa ūmiyo viya apariyantā. rājābhirājāti ekasatānaṁ rājūnaṁ
pūjito tesaṁ vā adhiko rājāti rājābhirājā. jayataṁ patīti
jayappattānaṁ tāvatiṁsānaṁ jeṭṭhako. ajjhāvaranti mama khamāpanatthāya
nandassa parisabhāvaṁ upagantvā eti.
tamatthaṁ pakāsento satthā āha
anulittā candanena kāsikuttamadhārino
sabbe pañjalikā hutvā isīnaṁ ajjhupāgamunti.
tattha ajjhupāgamunti bhikkhave sabbepi te rājāno surabhicandanena
anulittā uttamakāsikavatthadhārino sirasi patiṭṭhāpitāñjalino hutvā

page number: 195

isīnaṁ santikaṁ upagatā.
tato manojarājā taṁ vanditvā ekamantaṁ nisinno paṭisanthāraṁ
karonto gāthādvayamāha
kacci nu bhoto kusalaṁ kacci bhoto anāmayaṁ
kacci uñchena yāpetha kacci mūlaphalā bahū.
kacci ḍaṁsā ca makasā appameva siriṁsapā
vane bāḷamigākiṇṇe kacci hiṁsā na vijjatīti.
tato paraṁ ubhinnaṁ tesaṁ vacanapaṭivacanavasena kathitagāthāva honti.
kusalañceva no rāja atho rāja anāmayaṁ
atho uñchena yāpema atho mūlaphalā bahū.
atho ḍaṁsā ca makasā appameva siriṁsapā
vane bāḷamigākiṇṇe hiṁsā mayhaṁ na vijjatīti.
bahūni cassa pūgāni assame vasato idha
nābhijānāmi uppannaṁ ābādhaṁ amanoramaṁ.
svāgatante mahārāja atho te adurāgataṁ
issarosi anuppatto yaṁ idhatthi pavediya.
tiṇḍukāni piyālāni madhuke kāsamāriyo
phalāni khuddakappāni bhuñja rāja varaṁ varaṁ.
idaṁpi pāniyaṁ sītaṁ ābhataṁ girigabbharā
tato piva mahārāja sace tvaṁ abhikaṅkhasīti.

page number: 196

paṭiggahitaṁ yaṁ dinnaṁ sabbassa agghiyaṁ kataṁ
nandassāpi nisāmetha vacanaṁ yaṁ pavakkhati.
ajjhāvaramhā nandassa bhoto santikamāgatā
suṇātu me bhavaṁ vacanaṁ nandassa parisāya cāti.
imā yebhuyyena pākaṭasambandhāyeva. yaṁ panettha apākaṭaṁ
tadeva vakkhāmi. pavedayāti yaṁ imasmiṁ ṭhāne tava abhirucitaṁ atthi
taṁ no kathehīti vadati. khuddakappānīti etāni nānārukkhaphalāni
khuddakamadhupaṭibhāgāni madhurāni. varaṁ varanti ito uttamuttamaṁ
gahetvā bhuñja. girigabbharāti anotattato. sabbassa agghiyanti
yena mayaṁ āpucchitā taṁ amhehi paṭiggahitaṁ nāma tumhehi
ca dinnameva nāma. ettāvatā imassa janassa sabbassa agghiyaṁ
tumhehi kataṁ amhākaṁ tāva sabbaṁ kataṁ. nandassāpīti amhākaṁ
tāva sabbaṁ kataṁ idāni nandapaṇḍito kiñci vattukāmo tassāpi
tāva vacanaṁ suṇātha. ajjhāvaramhāti mayaṁ hi na aññena kāraṇena
āgatā nandassa pana parisā hutvā tumhākaṁ khamāpanatthāya āgatāti
vadati. bhavanti bhavaṁ soṇapaṇḍito suṇātu.
evaṁ vutte nandapaṇḍito uṭṭhāyāsanā mātāpitaro ca
bhātarañca vanditvā parisāya saddhiṁ sallapanto āha
parosataṁ jānapadā mahāsālā ca brāhmaṇā
ime ca khattiyā sabbe abhijātā yasassino
bhavañca rājā manojo anumaññantu me vaco.

page number: 197

ye vasanti samitāro yakkhāni idha assame
araññe bhūtabhabyāni suṇantu vacanaṁ mama.
namo katvāna bhūtānaṁ isiṁ vakkhāmi subbataṁ
so tyāhaṁ dakkhiṇā bāhu tava kosiyasammato.
pitaraṁ me janettiṁ ca bhattukāmassa me sato
vīra puññamidaṁ ṭhānaṁ mā maṁ kosiya vāraya.
sabbhihetaṁ upaññātaṁ mametaṁ upanissaja
uṭṭhānapāricariyāya dīgharattaṁ tayā kataṁ
mātāpitūsu puññāni mama lokadado bhava.
tatheva santi manujā dhamme dhammapadaṁ vidū
maggo saggassa lokassa yathā jānāsi tvaṁ ise.
uṭṭhānapāricariyāya mātāpitusukhāvahaṁ
taṁ maṁ puññābhivāreti ariyamaggāvaro naroti.
tattha anumaññantūti anubujjhantu sādhukaṁ katvā paccakkhaṁ
karontūti attho. samitāroti samāgatā. araññe bhūtabhabyānīti
imasmiṁ himavantāraññe yāni bhūtāni ceva vuḍḍhimariyādappattāni
bhabyāni ca taruṇadevatāni tāni sabbāni mama vacanaṁ suṇantūti
attho. namo katvānāti idaṁ so parisāya saññaṁ datvā tasmiṁ
vanasaṇḍe nibbattadevatānaṁ namakāraṁ katvāva āha. tassattho
ajjeva bahūhi himavantadevatāhi mama bhātikassa dhammakathāsavanatthaṁ
āgatāhi bhavitabbaṁ ayaṁ hi vo namakāro tumhepi mayhaṁ

page number: 198

sahāyā hothāti. so devatānaṁ añjaliṁ paggaṇhitvā parisañjānāpetvā
isiṁ vakkhāmīti ādimāha. tattha isinti soṇapaṇḍitaṁ sandhāya vadati.
sammatoti bhātaro nāma aṅgasamā honti tasmā so te ahaṁ dakkhiṇā
bāhūti sammato tena me khamituṁ arahathāti dīpeti. vīrāti viriyavanta
mahāparakkama. puññamidaṁ ṭhānanti idaṁ mātāpitūpaṭṭhānaṁ nāma puññaṁ
saggasaṁvattanikakāraṇaṁ taṁ karontaṁ maṁ mā vārayāti vadati. sabbhihetanti
etaṁ hi mātāpitūpaṭṭhānaṁ nāma paṇḍitehi upaññātaṁ upagantvā
ñātañceva vaṇṇitañca. mametaṁ upanissajāti idaṁ mayhaṁ nissaja
visajjehi dehi. uṭṭhānapādacariyāyāti uṭṭhānena pādacariyāya
ca. katanti dīgharattaṁ tayā kusalaṁ kataṁ. puññānīti idāni
ahaṁ mātāpitūsu puññāni kattukāmo. mama lokadadoti tassa
mama tvaṁ saggalokaṁ dado hohi ahaṁ hi tesaṁ vattaṁ upaṭṭhānaṁ
katvā devaloke aparimāṇaṁ yasaṁ labhissāmi tassa me tvaṁ
dāyako hohīti vadati. tathevāti yathā tvaṁ jānāsi tatheva
aññepi manujā imissaṁ parisāyaṁ santi te nānappakāre dhamme
idaṁ jeṭṭhāpacāyikabhāvasaṅkhātaṁ dhammakoṭṭhāsaṁ vadanti. kinti.
maggo saggassa lokassāti. sukhāvahanti upaṭṭhānena ca pāricariyāya
ca mātāpitūnaṁ sukhāvahaṁ. taṁ manti taṁ maṁ evaṁ sammāpaṭijaggantaṁpi
bhātā soṇapaṇḍito tamhā puññā abhivāreti nivāreti.
ariyamaggāvaroti ariyamaggassa āvaroti. so evaṁ puññaṁ nivārento

page number: 199

ayaṁ naro mama piyadassanatāya ariyasaṅkhātasasa devalokassa maggāvarako
nāma hotīti.
evaṁ nandapaṇḍitena vutte mahāsatto imassa tāva tumhehi
vacanaṁ sutaṁ idāni mayhaṁpi vacanaṁ suṇāthāti sāvento āha
suṇantu bhonto vacanaṁ bhāturajjhāvarā mama
kulavaṁsaṁ mahārājā porāṇaṁ parihāpayaṁ
adhammacārī yo jeṭṭho nirayaṁ so upapajjati.
ye ca dhammassa kusalā porāṇassa disaṁpatī
cārittena ca sampannā na te gacchanti duggatiṁ.
mātāpitā ca bhātā ca bhaginī ñātibandhavā
sabbe jeṭṭhassa te bhārā evaṁ jānāhi bhāratha.
ādiyitvā garuṁ bhāraṁ nāviko viya ussahe
dhammañca nappamajjāmi jeṭṭho casmi rathesabhāti.
tattha bhāturajjhāvarā mamāti mama bhātu parisā hutvā āgatā
bhavanto sabbepi rājāno mamapi tāva vacanaṁ suṇantu. parihāpayanti
parihāpento. dhammassāti jeṭṭhāpacāyanadhammassa paveṇiyadhammassa.
kusalāti chekā. cārittena cāti ācārasīlena sampannā. bhārāti
sabbe ete jeṭṭhena vahitabbā paṭijaggitabbāti tassa bhārā nāma.
nāviko viyāti yathā nāvāya garubhāraṁ ādiyitvā samuddamajjhe
nāvaṁ sotthinā netuṁ nāviko ussaheti vāyamati saha nāvāya
sabbaṁ bhaṇḍaṁ ca jano ca tasseva bhāro hoti tathā mameva

page number: 200

sabbe ñātakā bhārā ahañca ete paṭijaggituṁ ussahāmi sakkomi
tañca jeṭṭhāpacāyanadhammaṁ nappamajjāmi na kevalañca etesaññeva
sakalassāpi lokassa jeṭṭho casmi tasmā ahameva saddhiṁ nandena
paṭijaggituṁ yuttoti.
taṁ sutvā sabbepi te rājāno attamanā hutvā jeṭṭhabhātikassa
kira avasesā bhārāti ajja amhehi ñātanti nandapaṇḍitaṁ pahāya
mahāsattaṁ sannissitā hutvā tassa thutiṁ karontā dve gāthā abhāsiṁsu
adhigatamhā tame ñāṇaṁ jālaṁva jātavedato
evameva no bhavaṁ dhammaṁ kosiyo pavidaṁsayi.
yathā udayamādicco vāsudevo pabhaṅkaro
pāṇīnaṁ pavidaṁseti rūpaṁ kalyāṇapāpakaṁ
evameva no bhavaṁ dhammaṁ kosiyo pavidaṁsayīti.
tattha adhigatamhāti mayaṁ ito pubbe jeṭṭhāpacāyanadhammaṁ
paṭicchādake tame vattamānā na jānāma ajja jātavedato jālaṁva
ñāṇaṁ adhigatā. evameva noti yathā mahandhakāre pabbatamatthake
jalito jātavedo samantā ālokaṁ pharanto rūpāni padissati tathā
no bhavaṁ kosiyagotto dhammaṁ pavidaṁsayīti. vāsudevoti vasudevo
vasujotano ca dhammappakāsanoti attho.
iti mahāsatto ettakaṁ kālaṁ nandapaṇḍitassa pāṭihāriyāni
disvā tasmiṁ pasannacitte te rājāno attano ñāṇabalena tasmiṁ
pasādaṁ bhinditvā attano kathaṁ gāhāpetvā sabbeva te rājāno

page number: 201

attano mukhalokite akāsi.
atha nandapaṇḍito bhātā me paṇḍito byatto dhammakathiko
sabbepi me rājāno bhinditvā attano pakkhe kari ṭhapetvā
imaṁ añño mayhaṁ paṭissaraṇaṁ natthi imameva yācissāmīti cintetvā
imaṁ gāthamāha
evaṁ me yācamānassa añjaliṁ nāvabujjhatha
tava paṭhacaro hessaṁ vuṭṭhito paricārakoti.
tassattho sace tumhe mama evaṁ yācamānassa khamāpanatthāya
paggahitāñjaliṁ nāvabujjhatha na paṭiggaṇhatha tumhe mātāpitaro
upaṭṭhahatha ahaṁ pana tumhākaṁ paṭhacaro bhaveyyaṁ vacanakaro hessaṁ
rattindivaṁ analasabhāvena vuṭṭhito paricārako ahaṁ tumhe
paṭijaggissāmīti.
mahāsattassa pakatiyāpi nandapaṇḍite doso vā veraṁ vā
natthi atithaddhaṁ vacanaṁ kathentasseva panassa mānahāpanatthaṁ niggahavasena
tathā katvā idāni tassa vacanaṁ sutvā tuṭṭhacitto tasmiṁ pasādaṁ
uppādetvā nanda idāni te khamāmi mātāpitaro ca paṭijaggituṁ
labhissasīti tassa guṇaṁ pakāsento āha
addhā nanda pajānāsi saddhammaṁ sabbhidesitaṁ
ariyo ariyasamācāro bāḷhaṁ tvaṁ mama ruccasi.
bhavantaṁ vadāmi bhotiñca suṇātha vacanaṁ mama
nāyaṁ bhāro bhāramatto ahu mayhaṁ kudācanaṁ.

page number: 202

taṁ maṁ upaṭṭhitaṁ santaṁ mātāpitusukhāvahaṁ
nando ajjhāvaraṁ katvā upaṭṭhānāya yācati.
yo ce icchati kāmena santānaṁ brahmacārinaṁ
nandaṁ vo varatha ekekaṁ maṁ nando upatiṭṭhatūti.
tattha ariyoti sundaro. ariyasamācāroti sundarācārovāsi
jāto. bāḷhanti idāni tvaṁ mama ativiya ruccasi. suṇāthāti
amma tāta tumhe mama vacanaṁ suṇātha. nāyaṁ bhāroti ayaṁ
tumhākaṁ paṭijagganabhāro na kadāci mama bhāramatto ahu. taṁ
manti taṁ bhāroti amaññittha taṁ maṁ tumhe upaṭṭhitaṁ samānaṁ.
upaṭṭhānāya yācatīti tumhe upaṭṭhātuṁ maṁ yācati. yo ce icchatīti
mayhaṁ hi tvaṁ me mātaraṁ vā pitaraṁ vā upaṭṭhahāti vattuṁ na
yuttaṁ tumhākaṁ pana santānaṁ brahmacārīnaṁ yo eko icchati
taṁ vadāmi kāmena nandaṁ vo varatha taṁ mama kaniṭṭhaṁ nandaṁ
rocetha tumhesu kaṁ esa upaṭṭhātu ubhopi hi mayaṁ tumhākaṁ
puttāyevāti.
atha mātā āsanā vuṭṭhāya tāta soṇapaṇḍita cirappavuṭṭho
vo kaniṭṭho evaṁ cirāgataṁpi taṁ yācituṁ na visahāmi mayañhi
tannissitā idāni pana tayā anuññātā ahaṁ etaṁ nandaṁ
brahmacārīnaṁ bāhāhi upaguyhitvā sīse upasiṅghāyituṁ labheyyanti
imamatthaṁ pakāsentī gāthamāha

page number: 203

tayā tāta anuññātā soṇa tannissitā mayaṁ
upaghāyituṁ labhe nandaṁ muddhani brahmacārinanti.
atha mahāsatto tenahi amma anujānāmi tvaṁ gaccha
puttaṁ nandaṁ āliṅgitvā sīsaṁ ghāyitvā cumbitvā tava hadaye sokaṁ
nibbāpehīti āha. sā tassa santikaṁ gantvā nandapaṇḍitaṁ
parisamajjheyeva āliṅgitvā taṁ sīse ghāyitvā cumbitvā hadaye
sokaṁ nibbāpetvā mahāsattena saddhiṁ sallapantī āha
assatthasseva taruṇaṁ pallavaṁ māluteritaṁ
cirassaṁ nandaṁ disvāna hadayaṁ me pavedhati.
yadā suttāpi supine nandaṁ passāmi āgataṁ
udaggā sumanā homi nando no āgato ayaṁ.
yadā ca paṭibujjhitvā nandaṁ passāmi nāgataṁ
bhiyyo āvisati soko domanassaṁ anappakaṁ.
sāhaṁ ajja cirassaṁpi nandaṁ passāmi āgataṁ
bhattu ca mayhañca piyo nando no pāvisī gharaṁ.
pitu ca nando suppiyo yaṁ nando nappavase gharaṁ
labhatu tāta nando taṁ maṁ nando upatiṭṭhatūti.
tattha māluteritanti yathā vātāhataṁ assatthassa pallavaṁ
kampati evaṁ cirassaṁ nandaṁ disvāna ajja mama hadayaṁ kampatīti
vadati. suttāti tāta soṇa yadā ahaṁ suttāpi supine nandaṁ
āgataṁ passāmi tadāpi udaggā homīti. bhattu cāti sāmikassa

page number: 204

ca me mayhañca piyo. nando no pāvisī gharanti tāta putto
no nando paṇṇasālaṁ pavisatu. yanti yasmā pitupi suṭṭhu piyo
tasmā puna imamhā gharā nappavaseyya. nando tanti tāta
nando yaṁ icchati taṁ labhatu. maṁ nandoti tāta soṇa tava
pitaraṁ tvaṁ upaṭṭhahi nando maṁ upaṭṭhahatūti.
atha mahāsatto evaṁ hotūti mātu vacanaṁ sampaṭicchitvā
nanda tayā jeṭṭhakakoṭṭhāso laddho mātā nāma atiguṇakārikā
taṁ appamatto hutvā paṭijaggeyyāsīti ovaditvā mātu guṇaṁ
pakāsento dve gāthā abhāsi
anukampakā patiṭṭhā ca pubbe rasadadī ca no
maggo saggassa lokassa mātā taṁ varate ise.
pubbe rasadadī gottī mātā puññūpasañhitā
maggo saggassa lokassa mātā taṁ varate iseti.
tattha anukampakāti muduhadayā. pubbe rasadadīti paṭhamameva
attano khīrasaṅkhātassa rasassa dāyikā. mātā tanti mama mātā
maṁ na icchati taṁ varati icchati. gottīti gopāyikā.
puññūpasañhitāti puññūpanissitā puññadāyikā.
evaṁ mahāsatto dvīhi gāthāhi mātu guṇaṁ kathetvā punāgantvā
tassā āsane nisinnakāle nanda tvaṁ dukkarakārikaṁ mātaraṁ labhi
ubhopi mayaṁ mātarā dukkhena saṁvaḍḍhitā idāni tvaṁ appamatto
paṭijaggāhi amadhurāni phalāphalāni mā khādāpehīti vatvā

page number: 205

parisamajjheyeva mātu dukkarakārikataṁ pakāsento āha
ākaṅkhamānā puttaphalaṁ devatāya namassati
nakkhattāni ca pucchati utusaṁvaccharāni ca.
tassā utusi nahātāya hoti gabbhassavakkamo
tena dohaḷinī hoti suhadā tena vuccati.
saṁvaccharaṁ vā ūnaṁ vā pariharitvā vijāyati
tena sā janayantī ca janettī tena vuccati.
thanakkhīrena gītena aṅgapāvuraṇena ca
rodantaṁ puttaṁ toseti tosentī tena vuccati.
tato vātātape ghore mammaṁ katvā udikkhati
dārakaṁ appajānantaṁ posentī tena vuccati.
yañca mātu dhanaṁ hoti yañca hoti pituddhanaṁ
ubhayampetassa gopeti api puttassa no siyā.
evaṁ putta aduṁ putta iti mātā vihaññati
pamattaṁ paradāresu nissive pattayobbane
sāyaṁ puttaṁ anāyantaṁ iti mātā vihaññati.
evaṁ kicchābhato poso mātu aparicārako
mātari micchācaritvāna nirayaṁ so upapajjati.
evaṁ kicchābhato poso pitu aparicārako
pitari micchācaritvāna nirayaṁ so upapajjati.

page number: 206

dhanāpi dhanakāmānaṁ nassati iti me sutaṁ
mātaraṁ aparicaritvāna kicchaṁ vā so nigacchati.
dhanāpi dhanakāmānaṁ nassati iti me sutaṁ
pitaraṁ aparicaritvāna kicchaṁ vā so nigacchati.
ānando ca pamodo ca sadā hasitakīḷitaṁ
mātaraṁ paricaritvāna labbhametaṁ vijānato.
ānando ca pamodo ca sadā hasitakīḷitaṁ
pitaraṁ paricaritvāna labbhametaṁ vijānato.
dānañca piyavācā ca atthacariyā ca yā idha
samānatā ca dhammesu tattha tattha yathārahaṁ.
ete kho saṅgahā loke rathassāṇīva yāyato
ete ca saṅgahā nāssu na mātā puttakāraṇā
labhetha mānaṁ pūjaṁ vā pitā vā puttakāraṇā.
yasmā ca saṅgahā ete samapekkhanti paṇḍitā
tasmā mahattaṁ papponti pāsaṁsā ca bhavanti te.
brahmāti mātāpitaro pubbācariyāti vuccare
āhuneyyā ca puttānaṁ pajāya anukampakā.
tasmā hi te namasseyya sakkareyyātha paṇḍito
annena atho pānena vatthena sayanena ca
ucchādanena nahāpena pādānaṁ dhovanena ca.

page number: 207

tāya naṁ pāricariyāya mātāpitūsu paṇḍito
idheva naṁ pasaṁsanti pecca sagge pamodatīti.
tattha puttaphalanti puttasaṅkhātaṁ phalaṁ. devatāya namassatīti
putto me uppajjatūti devatāya namakāraṁ karoti āyācati.
nakkhattāni ca pucchatīti katarena nakkhattena jāto putto dīghāyuko
hoti katarena appāyukoti evaṁ nakkhattāni ca pucchati.
utusaṁvaccharāni cāti channaṁ utūnaṁ katamamhi utumhi jāto dīghāyuko
hoti katamamhi utumhi appāyuko hoti kativassāya vā mātu
jāto putto dīghāyuko hoti kativassāya appāyuko hotīti
evaṁ utusaṁvaccharāni ca pucchati. utusi nahātāyāti pupphe uppanne
utumhi nahātāya. avakkamoti tiṇṇaṁ sannipātā gabbhāvakkanti
hoti kucchiyaṁ gabbho patiṭṭhāti. tenāti tena gabbhena sā
dohaḷinī hoti. tenāti tadā tassā kucchimhipi nibbattapajāya
sineho uppajji tena kāraṇena suhadāti vuccati. tenāti tena
kāraṇena sā janayantīti ca janettīti ca vuccati. aṅgapāvuraṇena
cāti thanantare nipajjāpetvā sarīrasamphassaṁ pharāpentī aṅgasaṅkhāteneva
pāvuraṇena. tosentīti saññāpentī hāsentī. mammaṁ katvā
udikkhatīti aho puttassa me upari vāto paharati ātapo paharatīti
evaṁ mammakāraṁ katvā siniddhena hadayena udikkhati. ubhayampetassāti
ubhayaṁpetaṁ dhanaṁ etassa puttassa atthāya aññesaṁ adassetvā
sāragabbhādīsu mātā gopeti. evaṁ putta aduṁ puttāti andhabāla

page number: 208

putta evaṁ rājakulādīsu appamatto hohi aduṁ ca kammaṁ karohīti
sikkhāpentī. iti mātā vihaññatīti kilamati. pattayobbaneti
putte pattayobbane taṁ puttaṁ nissive paradāresu pamattaṁ sāyaṁ
anāgacchantaṁ ñatvā assupuṇṇehi nettehi puttaṁ olokentī.
vihaññatīti kilamati. kicchābhatoti kicchena ābhato paṭijaggito.
micchācaritvānāti mātaraṁ apaṭijaggitvā. dhanāpīti dhanaṁpi. ayameva
vā pāṭho. idaṁ vuttaṁ hoti dhanakāmānaṁ uppannaṁ dhanaṁpi mātaraṁ
apaṭijaggantānaṁ nassatīti me sutanti. kicchaṁ vā soti iti dhanaṁ vā
tassa nassati dukkhaṁ vā so nigacchati. labbhametanti etaṁ idha
loke ca paraloke ca ānandādisukhaṁ mātaraṁ paricaritvā vijānato
paṇḍitassa labbhaṁ sakkā laddhuṁ tādisenāti attho. dānañcāti
mātāpitūnaṁ dānaṁ dātabbaṁ piyavacanaṁ bhaṇitabbaṁ uppannakiccasādhanavasena
attho caritabbo. dhammesūti jeṭṭhāpacāyanadhammesu tattha tattha
parisamajjhe vā rahogatānaṁ vā abhivādanādivasena samānattatā
kātabbā na raho abhivādanādīni katvā parisati na kātabbāni
sabbattha samāneneva bhavitabbaṁ. ete ca saṅgahā nāssūti sace
ete cattāro saṅgahā na bhaveyyuṁ. samapekkhantīti sammā nayena
kāraṇena pekkhanti. mahattanti seṭṭhattaṁ. brahmāti puttānaṁ
brahmasamā uttamāva seṭṭhā. pubbācariyāti paṭhamācariyā.
āhuneyyāti āhunaṁ paṭiggāhakā yassa kassaci sakkārassa anucchavikā.
annena athoti athavā pānena ca. peccāti kālakiriyapariyosāne

page number: 209

ito gantvā sagge pamodati.
evaṁ mahāsatto sineruṁ parivattento viya dhammadesanaṁ niṭṭhāpesi.
taṁ sutvā sabbepi te rājāno balakāyā ca pasīdiṁsu. atha mahāsatto
te rājāno pañcasu sīlesu patiṭṭhāpetvā dānādīsu puññesu
appamattā hothāti ovaditvā uyyojesi. sabbepi te rājāno
dhammena rajjaṁ kāretvā āyūhapariyosāne devanagaraṁ pūrayiṁsu.
soṇapaṇḍito ca nandapaṇḍito ca yāvatāyukaṁ mātāpitaro paricaritvā
brahmalokaparāyanā ahesuṁ.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne mātāpituposakabhikkhu sotāpattiphale
patiṭṭhahi. tadā mātāpitaro mahārājakulāni ahesuṁ. manojo
rājā sārīputto ahosi. ekasatarājā asītimahātherā ceva
aññataramahātherā ca. catuvīsati akkhobhiniyo buddhaparisā.
nandapaṇḍito ānando ahosi. soṇapaṇḍito pana ahamevāti.
soṇanandajātakaṁ niṭṭhitaṁ.
dutiyaṁ.
iti sattatinipātavaṇṇanā niṭṭhitā.
-----------

page number: 210

footnote: * hanānīmmīkhamūla *
footnote: ******************************

page number: 211

asītinipātavaṇṇanā
--------
cullahaṁsajātakaṁ
sumukhāti idaṁ satthā veḷuvane viharanto āyasmato ānandattherassa
jīvitapariccāgaṁ ārabbha kathesi.
devadattena hi tathāgataṁ jīvitā voropetuṁ payojitesu tesu
dhanuggahesu sabbapaṭhamaṁ pesitena āgantvā nāhaṁ bhante sakkomi
taṁ bhagavantaṁ jīvitā voropetuṁ mahiddhiko so bhagavā mahānubhāvoti
vutte so devadatto āha alaṁ āvuso mā tvaṁ samaṇaṁ gotamaṁ
jīvitā voropehi ahameva samaṇaṁ gotamaṁ jīvitā voropessāmīti
vatvā tathāgate gijjhakūṭassa pabbatassa pacchimachāyāya caṅkamante
sayaṁ gijjhakūṭapabbataṁ abhiruhitvā yantavegena mahatiṁ silaṁ pavijjhi
imāya silāya samaṇaṁ gotamaṁ jīvitā voropessāmīti. tadā
dve pabbatakūṭā samāgantvā taṁ khittaselaṁ sampaṭicchiṁsu. tato
pappaṭikāpi patitvā bhagavato pādaṁ paharitvā rudhiraṁ uppādesi.
balavavedanā pavattiṁsu. jīvako tathāgatassa pādaṁ satthakena phāletvā
duṭṭhalohitaṁ mocetvā pūtimaṁsaṁ apanetvā dhovitvā bhesajjaṁ ālimpetvā
nīrogamakāsi. satthā purimasadiso eva mahābhikkhusaṅghaparivuto mahatiyāva
buddhalīlāya nagaraṁ pāvisi.

page number: 212

atha naṁ disvā devadatto cintesi samaṇassa gotamassa
rūpasobhaggappattaṁ sarīraṁ disvā koci manussabhūto upasaṅkamituṁ na
sakkoti rañño kho pana nālāgiri nāma hatthī atthi so
caṇḍo pharuso manussaghāṭako buddhadhammasaṅghaguṇe ajānanto taṁ
jīvitakkhayaṁ pāpessatīti. so gantvā tamatthaṁ ārocesi. rājā
sādhūti sampaṭicchitvā hatthācariyaṁ pakkosāpetvā samma sve
nālāgiriṁ mattaṁ katvā pātova samaṇena gotamena paṭipannavīthiyaṁ
visajjehīti āha. devadattopi naṁ aññesu divasesu kittakaṁ
suraṁ pivatīti pucchitvā aṭṭha ghaṭe bhanteti vutte sve taṁ soḷasa
ghaṭe pāyetvā samaṇena gotamena paṭipannavīthiyaṁ abhimukhaṁ kareyyāsīti
āha. so sādhūti sampaṭicchi. rājā nagare bheriñcārāpetvā
sve nālāgiriṁ mattaṁ katvā nagare visajjessati nāgarā pātova
kattabbakiccāni katvā antaravīthiṁ mā paṭipajjiṁsūti āha. devadattopi
rājanivesanato oruyha hatthisālaṁ gantvā hatthigopake āmantetvā
mayaṁ bhaṇe uccaṭṭhānato nīcaṭṭhāne nīcaṭṭhānato uccaṭṭhāne kātuṁ
samatthā sace vo yasena attho sve pātova nālāgiriṁ
tikhiṇasurāya soḷasa ghaṭe pāyetvā samaṇassa gotamassa āgamanavelāya
tuṇḍatomarehi vijjhantā vijjhantā kujjhāpetvā hatthisālaṁ
bhindāpetvā samaṇena gotamena paṭipannavīthiyaṁ abhimukhaṁ katvā samaṇaṁ
gotamaṁ jīvitakkhayaṁ pāpethāti āha. te sādhūti sampaṭicchiṁsu.
sā pavutti sakalanagare vitthāritā ahosi. buddhadhammasaṅghamāmakā

page number: 213

upāsakā taṁ sutvā satthāraṁ upasaṅkamitvā bhante devadatto
raññā saddhiṁ ekato hutvā sve tumhehi paṭipannavīthiyaṁ nālāgiriṁ
visajjāpessati sve piṇḍāya apavisitvā idheva hotha mayaṁ
vihāreyeva buddhappamukhassa bhikkhusaṅghassa bhikkhaṁ dassāmāti vadiṁsu.
satthā sve piṇḍāya na pavisissāmīti avatvāva ahaṁ sve
nālāgiriṁ dametvā pāṭihāriyaṁ katvā titthiye madditvā rājagahe
piṇḍāya caritvāva bhikkhusaṅghaparivuto nagarā nikkhamitvā veḷuvanameva
gamissāmi rājagahavāsino bahūni bhattabhājanāni gahetvā veḷuvanameva
āgamissanti sve vihāreyeva bhattaggaṁ bhavissatīti iminā kāraṇena
tesaṁ adhivāsesi. te tathāgatassa adhivāsanaṁ viditvā bhattabhājanāni
āharitvā vihāreyeva dānaṁ dassāmāti pakkamiṁsu.
satthāpi paṭhamayāme dhammaṁ desetvā majjhimayāme devatāya
pañhaṁ visajjetvā pacchimayāmassa paṭhamakoṭṭhāse sīhaseyyaṁ kappetvā
dutiyakoṭṭhāse phalasamāpattiyo samāpajjitvā tatiyakoṭṭhāse
karuṇāsamāpattiṁ samāpajjitvā bodheyyabandhave olokento
nālāgiridamane caturāsītiyā pāṇasahassānaṁ dhammābhisamayaṁ disvā pabhātāya
rattiyā katasarīrapaṭijaggano hutvā āyasmantaṁ ānandaṁ āmantetvā
ānanda rājagahaparivattakesu aṭṭhārasasu mahāvihāresu sabbesaṁpi bhikkhūnaṁ
mayā saddhiṁ rājagahaṁ pavisituṁ ārocehīti āha. thero tathā akāsi.
sabbe bhikkhū veḷuvane sannipatiṁsu. satthā mahābhikkhusaṅghaparivuto
rājagahaṁ piṇḍāya pāvisi. atha hatthimeṇḍā yathānusiṭṭhaṁ

page number: 214

paṭipajjiṁsu. mahanto samāgamo ahosi. saddhāsampannā manussā
ajja kira buddhamahānāgassa tiracchānanāgena saddhiṁ saṅgāmo bhavissati
anopamāya buddhalīlāya nālāgirino damanaṁ passissāmāti
pāsādahammiyagehacchadanādīni abhiruyha aṭṭhaṁsu. asaddhā pana
micchādiṭṭhikā ayaṁ nālāgiri caṇḍo pharuso manussaghāṭako buddhādiguṇaṁ
na jānāti so ajja samaṇassa gotamassa suvaṇṇavaṇṇaṁ sarīraṁ viddhaṁsetvā
jīvitakkhayaṁ pāpessati ajjeva paccāmittassa piṭṭhiṁ passissāmāti
rukkhapāsādādīsu aṭṭhaṁsu. hatthīpi bhagavantaṁ āgacchantaṁ disvā
manusse tāsento gehāni viddhaṁsento sakaṭāni sañcuṇṇento
soṇḍaṁ ussāpetvā pahaṭṭhakaṇṇavālo pabbato viya ajjhottharanto
yena bhagavā tena abhidhāvi. taṁ bhikkhū disvā bhagavantametadavocuṁ
ayaṁ bhante nālāgiri caṇḍo pharuso manussaghāṭako imaṁ racchaṁ
paṭipanno na kho panāyaṁ buddhādiguṇaṁ jānāti paṭikkamatu
bhante bhagavā paṭikkamatu sugatoti. mā bhikkhave bhāyittha
paṭibalohaṁ nālāgiriṁ dametunti.
atha āyasmā sārīputto satthāraṁ yāci bhante pitu uppannakiccaṁ
nāma jeṭṭhaputtassa bhāro ahameva naṁ damemīti. atha naṁ satthā
sārīputta buddhabalaṁ nāma aññaṁ sāvakabalaṁ aññaṁ tiṭṭha tvanti
paṭibāhi. evaṁ yebhuyyena asītimahātherā yāciṁsu. satthā
sabbepi paṭibāhi. athāyasmā ānando satthari balavasinehena
adhivāsetuṁ asakkonto ayaṁ hatthī paṭhamaṁ maṁ māretūti

page number: 215

tathāgatassatthāya jīvitaṁ pariccajitvā gantvā satthu purato aṭṭhāsi.
atha naṁ satthā apehi ānanda apehi ānanda mā me
purato aṭṭhāsīti āha. bhante ayaṁ hatthī caṇḍo pharuso
manussaghāṭako kappuṭṭhānaggisadiso paṭhamaṁ maṁ māretvā pacchā
tumhākaṁ santikaṁ āgacchatūti. thero yāvatatiyaṁ vuccamānopi tatheva
ṭhito na paṭikkami. atha naṁ satthā iddhibalena paṭikkamāpetvā
bhikkhūnaṁ antare ṭhapesi. tasmiṁ khaṇe ekā itthī nālāgiriṁ
disvā maraṇabhayabhītā palāyamānā aṅkena gahitaṁ dārakaṁ hatthino ca
tathāgatassa ca antare chaḍḍetvā palāyi. hatthī taṁ anubandhitvā
nivattitvā dārakassa santikaṁ agamāsi. dārako mahāravaṁ ravi.
satthā nālāgiriṁ uddissa mettāya pharitvā sumadhurabrahmasaraṁ
nicchāretvā ambho nālāgiri taṁ soḷasa surāghaṭe pāyetvā
mattaṁ karontā na aññaṁ gaṇhissatīti kariṁsu maṁ gaṇhissatīti pana kariṁsu
mā akāraṇena jaṅghāyo kilamento vicari ito ehīti pakkosi.
so satthu vacanaṁ sutvā akkhīni ummiletvā bhagavato rūpasiriṁ
olokento paṭiladdhasaṁvego buddhatejena pacchinnasurāmado soṇḍaṁ
olambanto kaṇṇe olambanto gantvā tathāgatassa pādesu pati.
atha naṁ satthā nālāgiri tvaṁ tiracchānahatthī ahaṁ buddhavāraṇo
ito paṭṭhāya mā caṇḍo mā pharuso mā manussaghāṭako
bhava mettacittaṁ paṭilabhāhīti vatvā dakkhiṇahatthaṁ

page number: 216

pasāretvā kumbhe parāmasitvā imā gāthā āha
mā kuñjara nāgamāsado
dukkho hi kuñjara nāgamāsado
na hi nāgahatassa kuñjara
sugati hoti ito paraṁ yato.
mā ca mado mā ca pamādo
na hi pamattā sugatiṁ vajanti
tena tvaññeva tathā karissasi
yena tvaṁ sugatiṁ gamissasīti.
evaṁ dhammaṁ desesi. tassa sakalasarīraṁ pītiyā nirantaraṁ phuṭṭhaṁ
ahosi. sace tiracchānagato nābhavissa sotāpattiphalaṁ adhigamissa.
manussā taṁ pāṭihāriyaṁ disvā unnadiṁsu appoṭhayiṁsu sañjātasomanassā
nānābharaṇāni khipiṁsu. tāni hatthissa sarīraṁ paṭicchādayiṁsu.
tato paṭṭhāya nālāgiri dhanapālako nāma jāto. tasmiṁ
khaṇe pana dhanapālakasamāgame caturāsītipāṇasahassāni amataṁ piviṁsu.
satthā dhanapālakaṁ pañcasu sīlesu patiṭṭhāpesi. so soṇḍāya
bhagavato pādapaṁsūni gahetvā upari muddhani ākiritvā paṭikkuṭiko
paṭikkamitvā dassanūpacāre ṭhito dasabalaṁ vanditvā nivattitvā
hatthisālaṁ pāvisi. tato paṭṭhāya evaṁ dantesu danto hutvā na
kiñci viheṭhesi. satthā nipphannamanoratho yehi yaṁ dhanaṁ khittaṁ
taṁ tesaṁyeva hotūti adhiṭṭhāya ajja mayā mahantaṁ pāṭihāriyaṁ

page number: 217

kataṁ imasmiṁ nagare piṇḍāya caraṇaṁ appaṭirūpanti titthiye madditvā
bhikkhusaṅghaparivuto jayappatto viya khattiyo nagarā nikkhamitvā
veḷuvanameva gato. nagaravāsinopi bahuṁ annapānakhādanīyaṁ ādāya
vihāraṁ gantvā mahādānaṁ pavattayiṁsu. taṁ divasaṁ sāyaṇhasamaye dhammasabhaṁ
pūretvā sannipatitvā bhikkhū kathaṁ samuṭṭhāpesuṁ āvuso āyasmatā
ānandena tathāgatassatthāya attano jīvitaṁ pariccajantena dukkaraṁ
kataṁ nālāgiriṁ disvā satthārā tikkhattuṁ paṭibāhiyamānopi anapagato
aho dukkarakārako āvuso āyasmā ānandoti. atha naṁ satthā
dibbasotadhātuyā sutvā ānandassa guṇakathā pavattati gantabbaṁ
mayā etthāti gandhakuṭito nikkhamitvā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave idāneva pubbepi ānando tiracchānayoniyaṁ nibbattopi
mamatthāya jīvitaṁ pariccajiyevāti vatvā tuṇhī ahosi tehi yācito
atītaṁ āhari.
atīte bhikkhave mahisakaraṭṭhe sāgalanagare sāgalo nāma rājā
dhammena rajjaṁ kāresi. tadā nagarato avidūre ekasmiṁ nesādagāmake
aññataro nesādo pāsehi sakuṇe bandhitvā nagare vikkīṇanto
jīvitaṁ kappesi. nagarato ca avidūre āvaṭṭato dvādasayojaniko
mānusiyo nāma padumasaro ahosi. so pañcavaṇṇapadumasañchanno.
tattha nānappakāro sakuṇasaṅgho otari. so nesādo tattha

page number: 218

aniyāmena pāse oḍḍesi. tasmiṁ kāle dhataraṭṭhahaṁsarājā
channavutisahassaparivuto cittakūṭapabbate suvaṇṇaguhāyaṁ paṭivasati. sumukho
nāmassa senāpati ahosi. athekadā tato haṁsayūthā katipayā
suvaṇṇahaṁsā mānusiyaṁ saraṁ gantvā pahūtagocare tasmiṁ sare yathāsukhaṁ
vicaritvā cittakūṭaṁ āgantvā dhataraṭṭhassa ārocesuṁ mahārāja
manussapathe mānusiyo nāma padumasaro sampannagocaro tattha
gocaraṁ gaṇhituṁ gacchāmāti. so manussapatho nāma sāsaṅko
sappaṭibhayo mā vo ruccatīti paṭikkhipitvāpi tehi punappunaṁ
vuccamāno sace tumhākaṁ ruccati gacchāmāti sapparivāro
taṁ saraṁ agamāsi. so ākāsato otaranto pādaṁ pāse
pavesantoyeva otari. athassa pāso pādaṁ ayapaṭṭakena ghaṭṭento
viya ābandhitvā gaṇhi. athassa chindissāmi nanti ākaḍḍhantassa
paṭhamavāre cammaṁ chijji dutiyavāre maṁsaṁ chijji tatiyavāre nahāru
chijji catutthavāre so pāso aṭṭhiṁ āhacca aṭṭhāsi. lohitaṁ
paggharati balavavedanā pavattiṁsu. so cintesi sacāhaṁ bandhanaravaṁ
ravissāmi ñātakā me cittutrāsā hutvā gocaraṁ agaṇhitvā
chātajjhattāva palāyantā dubbalatāya samudde patissantīti. so
vedanaṁ adhivāsetvā ñātīnaṁ yāvadatthaṁ gocaraṁ gaṇhitvā haṁsānaṁ
kīḷanakāle mahantena saddena bandhanavaraṁ ravi. taṁ sutvā haṁsā
maraṇabhayatajjitā vaggavaggā hutvā cittakūṭābhimukhā pakkhandiṁsu.
tesu pakkantesu sumukho haṁsasenāpati kacci nukho idaṁ bhayaṁ

page number: 219

mahārājassa uppannaṁ ahaṁ jānissāmi nanti vegena pakkhanditvā
purato gacchantassa haṁsagaṇassa antare mahāsattaṁ adisvā
majjhimahaṁsagaṇaṁ vicinitvā tatthāpi taṁ adisvā pacchimahaṁsagaṇaṁ vicinitvā
tatthāpi mahāsattaṁ adisvā nissaṁsayaṁ tasseva taṁ bhayaṁ uppannanti
nivattitvā āgacchanto mahāsattaṁ pāse bandhaṁ disvā lohitamakkhitaṁ
dukkhāturaṁ paṅkapiṭṭhe nisinnaṁ disvā mā bhāyi mahārājāti vatvā
ahaṁ mama jīvitaṁ pariccajitvā tumhe pāsato mocessāmīti vadantova
otaritvā mahāsattaṁ assāsento paṅkapiṭṭhe nisīdi. atha naṁ
vīmaṁsanto mahāsatto paṭhamaṁ gāthamāha
sumukha anuvicinantā pakkamanti vihaṅgamā
gaccha tuvaṁpi mā kaṅkhi natthi bandhe sahāyatāti.
tattha anuvicinantāti sinehena ālayavasena anolokentā.
pakkamantīti ete channavutihaṁsasahassā ñātigaṇavihaṅgamā maṁ chaḍḍetvā
gacchanti tvaṁpi gaccha mā idha vāsaṁ ākaṅkhi evaṁ hi pāsena
bandhe mayi sahāyatā nāma natthi na hi te ahaṁ idāni kiñci
sahāyakiccaṁ kātuṁ sakkhissāmi kinte mayā nirupakārena papañcaṁ
akatvā gacchevāti vadati.
tato paraṁ sumukho āha
gacche vāhaṁ na vā gacche na tena amaro siyaṁ
sukhitantaṁ upāsitvā dukkhitantaṁ kathaṁ jahe.

page number: 220

maraṇaṁ vā tayā saddhiṁ jīvitaṁ vā tayā vinā
tadeva maraṇaṁ seyyo yañce jīve tayā vinā.
nesa dhammo mahārāja yaṁ taṁ evaṁ gataṁ jahe
yā gati tumhaṁ sā mayhaṁ ruccate vihagādhipāti.
tato mahāsatto āha
kā nu pāsena bandhassa gati aññā mahānasā
sā kathaṁ cetayānassa muttassa tava ruccati.
kaṁ vā tvaṁ passasi atthaṁ mama tuyhañca pakkhima
ñātīnaṁvāvasiṭṭhānaṁ ubhinnaṁ jīvitakkhaye.
yanna kañcanadepiccha andhena tamasā kataṁ
tādise sañcajaṁ pāṇaṁ kimatthamabhijotayeti.
sumukho āha
kathaṁ nu patataṁ seṭṭha dhamme atthaṁ na bujjhasi
dhammo apacito santo atthaṁ dasseti pāṇinaṁ.
sohaṁ dhammaṁ apekkhāno dhammā catthaṁ samuṭṭhitaṁ
bhattiñca tayi sampassaṁ nāvakaṅkhāmi jīvitaṁ.
addhā eso sataṁ dhammo yo mitto mittamāpade
na caje jīvitassāpi hetu dhammaṁ anussaranti.
tato mahāsatto āha
svāyaṁ dhammo ca te ciṇṇo bhattī ca viditā mayi
kāmaṁ karassu mayhetaṁ gacchevānumato mayā.

page number: 221

apitvevaṁ gate kāle yaṁ khaṇḍaṁ ñātinaṁ mayā
tayā taṁ buddhisampanna assa paramasaṁvutanti.
iccevaṁ mantayantānaṁ ariyānaṁ ariyavuttinaṁ
paccadissatha nesādo āturānamivantako.
te sattumabhisiñcikkha dīgharattaṁ hitā dijā
tuṇhī māsittha ubhayo na calañcesu āsanā.
dhataraṭṭhe ca disvāna samuḍḍente tato tato
abhikkamatha vegena dijasattu dijādhipe.
so ca vegenābhikkamma āsajja parame dije
paccakampittha nesādo bandhā iti vicintayaṁ.
ekañca bandhamāsīnaṁ abandhañca punāparaṁ
āsajja bandhamāsīnaṁ pekkhamānamadīnavaṁ.
tato so vimatoyeva paṇḍare ajjhabhāsatha
pavaḍḍhakāye āsīne dijasaṅghagaṇādhipe.
yannu pāsena mahatā bandho na kurute disaṁ
atha kasmā abandho tvaṁ balī pakkhī na gacchasi.
kiṁ nu tyāyaṁ dijo hoti mutto bandhaṁ upāsasi
ohāya sakuṇā yanti kiṁ eko avahīyasīti.
sumukho āha
rājā me so dijāmitta sakhā pāṇasamo ca me
neva naṁ vijahissāmi yāva kālassa pariyāyanti.

page number: 222

nesādo āha
kathaṁ panāyaṁ vihaṅgo nāddasa pāsamoḍḍitaṁ
padaṁ hetaṁ mahantānaṁ boddhumarahanti āpadanti.
sumukho āha
yadā parābhavo hoti poso jīvitasaṅkhaye
atha jālañca pāsañca āsajjāpi na bujjhatīti.
nesādo āha
api tveva mahāpañña pāsā bahuvidhā tatā
guyhamāsajja bajjhanti athevaṁ jīvitakkhayeti.
imāsaṁ gāthānaṁ attho pālinayeneva veditabbo.
tattha gacche vāti mahārāja ahaṁ ito gaccheyyaṁ vā na vā
nāhaṁ tena gamanena vā agamanena vā amaro siyaṁ ahaṁ hi ito
gatopi agatopi maraṇato amuttova ito pubbe pana sukhitaṁ taṁ
upāsetvā idāni dukkhitaṁ taṁ kathaṁ jaheyyanti vadati. maraṇaṁ
vāti mama agacchantassa vā tayā saddhiṁ maraṇaṁ bhaveyya gacchantassa
vā tayā vinā jīvitaṁ tesu dvīsu yaṁ tayā saddhiṁ maraṇaṁ tadeva
me varaṁ yaṁ pana tayā vinā jīveyyaṁ na me taṁ varataranti
attho. ruccateti yā nipphatti sāva mayhaṁ ruccati. sā
kathanti samma sumukha mama tāva daḷhena vāḷamayapāsena bandhassa
parahatthagatassa sā gati ruccatu tava pana cetayānassa paññavato
muttassa kathaṁ ruccati. pakkhimāti pakkhasampanna. ubhinnanti

page number: 223

amhākaṁ dvinnaṁpi jīvitakkhaye sati tvaṁ mama vā tava vā avasiṭṭhānaṁ
ñātīnaṁ vā kimatthaṁ passasi. yannāti ettha nakāro upamāne.
kañcanadepicchāti kāñcanadvepiccha. ayameva vā pāṭho.
kañcanasadisa ubhayapakkhāti attho. tamasāti tamasi. ayameva vā
pāṭho. purimassa nakārassa iminā sambandho. katanti kataṁ
viyāti attho. idaṁ vuttaṁ hoti tayi pāṇaṁ cajantepi acajantepi
mama jīvitassa abhāvo yaṁ tava pāṇasañcajanaṁ taṁ andhena tamasi kataṁ
viya kiñcideva anupagamma apaccakkhaguṇaṁ tādise tava apaccakkhaguṇe
sañcajane tvaṁ pāṇaṁ sañcajanto kimatthamabhijotayeyyāsīti. dhammo
apacito santoti dhammo pūjito mānito sammānito samāno.
atthaṁ dassetīti vuḍḍhiṁ dasseti. apekkhānoti apekkhanto.
dhammā catthanti dhammato ca atthaṁ samuṭṭhitaṁ passanto. bhattinti
sinehaṁ. sataṁ dhammoti paṇḍitānaṁ sabhāvo. yo mittoti yo
mitto āpadesu mittaṁ na caje tassa acajantassa mittassa esa
sabhāvo nāma addhā sataṁ dhammo vidito pākaṭo jāto.
kāmaṁ karassūti etaṁ mama kāmaṁ mayā icchitaṁ mama vacanaṁ karassu.
apitvevaṁ gate kāleti apitu evaṁ gate kāle mayi imasmiṁ ṭhāne
pāsena bandhe. paramasaṁvutanti paramapaṭicchannaṁ.
iccevaṁ mantayantānanti gaccha na gacchāmīti evaṁ kathentānaṁ.
ariyānanti ācārāriyānaṁ. paccadissathāti kāsāyāni nivāsetvā
rattamālaṁ pilandhitvā muggaraṁ ādāya āgacchantova adissatha.

page number: 224

āturānanti gilānānaṁ maccu viya. abhisiñcikkhāti bhikkhave te
ubhopi sattuṁ āyantaṁ passitvā. hitāti dīgharattaṁ aññamaññassa
hitā muducittā. na calañcesunti āsanato na caliṁsu yathānisinnāva
ahesuṁ. sumukho pana ayaṁ nesādo āgantvā paharanto maṁ paṭhamaṁ
paharatūti cintetvā mahāsattaṁ pacchato katvā nisīdi. dhataraṭṭheti
haṁse. samuḍḍenteti maraṇabhayena itocītoca upagacchante disvā.
āsajjāti itare dve jane upagantvā. paccakampitthāti bandhā
na bandhāti cintento upadhārento akampittha vegaṁ hāpetvā
sanikaṁ agamāsi. āsajja bandhanti bandhaṁ mahāsattaṁ upagantvā nisinnaṁ
sumukhaṁ. ādīnavanti ādīnavameva hutvā mahāsattaṁ olokentaṁ
disvā. vimatoti kinnu kho abandho bandhassa santike nisinno
kāraṇaṁ pucchissāmīti vimatijāto hutvāti attho. paṇḍareti
haṁse athavā parisuddhe nimmale supahaṭṭhakañcanavaṇṇeti attho.
pavaḍḍhakāyeti vaḍḍhitakāye mahāsarīre. yannūti yantāva eso
mahāpāsena bandho. disaṁ na kuruteti palāyanatthāya ekaṁ disaṁ na
bhajati taṁ yuttanti adhippāyo. balīti balasampanno hutvā.
pakkhīti taṁ ālapati. ohāyāti chaḍḍetvā. yantīti sesasakuṇā
gacchanti. avahīyasīti ohīyasi. dijāmittāti dijānaṁ amitta.
yāva kālassa pariyāyanti yāva maraṇassa vāro āgacchati. kathaṁ
panāyanti tvaṁ rājā me soti vadasi rājāno ca nāma paṇḍitā
honti itipi paṇḍito samāno kena kāraṇena oḍḍitaṁ pāsaṁ

page number: 225

na addasa. padaṁ hetanti yasamahattaṁ vā ñāṇamahattaṁ vā pattānaṁ
attano āpade bujjhanaṁ nāma padaṁ kāraṇaṁ tasmā te āpadaṁ
boddhuṁ arahanti. parābhavoti avuḍḍhi. āsajjāpīti upagantvāpi
na bujjhati. tatāti vitatā oḍḍitā. guyhamāsajjāti tesu
pāsesu yo guyho pachicchanno pāso taṁ āsajja bajjhanti.
athevanti atha evaṁ jīvitakkhaye sati bajjhantiyevāti attho.
iti so taṁ kathāsallāpena muduhadayaṁ katvā mahāsattassa jīvitaṁ
yācanto gāthamāha
api nāyaṁ tayā saddhiṁ saṁvāsassa sukhudrayo
api no anumaññāsi api no jīvitaṁ dadeti.
tattha api nāyanti api nu ayaṁ. sukhudrayoti sukhaphalo.
api no anumaññāsīti cittakūṭaṁ gantvā ñātake passituṁ tvaṁ
anujāneyyāsi. api no jīvitaṁ dadeti api no imāya kathāya
uppannavissāso na māreyyāsīti.
so tassa madhurakathāya bajjhitvā gāthamāha
na ceva me tvaṁ bandhosi napi icchāmi te vadhaṁ
kāmaṁ khippamito gantvā jīva tvaṁ anigho ciranti.
tato sumukho catasso gāthā abhāsi
nevāhametaṁ icchāmi aññatretassa jīvitā
sace ekena tuṭṭhosi muñcetaṁ muñca bhakkhaya.

page number: 226

ārohapariṇāhena tulyasmā vayasā ubho
na te lābhena onatā etena niminā tuvaṁ.
tadiṅgha samapekkhassu hotu giddhi tavasmasu
maṁ pubbe bandhapāsena pacchā muñca dijādhipaṁ.
tāvadeva ca te lābho katassa yācanāya ca
mettī ca dhataraṭṭhehi yāva jīvāya te siyāti.
tattha etanti yaṁ aññatra etassa jīvitā mama jīvitaṁ etaṁ
ahaṁ neva icchāmi. tulyasmāti samā homa. niminā tuvanti
parivattehi tuvaṁ. tavasmasūti tava amhesu giddhi hotu kinte etena
mayi lobhaṁ uppādehīti vadati. tāvadevāti tattakoyeva. yācanāya
cāti yā mama yācanā sāva katā assāti attho.
iti so tāya dhammadesanāya telesu pakkhittakappāsapicu viya
mudukatahadayo mahāsattaṁ tassa dāyaṁ katvā dadanto āha
passantu no mahāsaṅghā tayā muttaṁ ito gataṁ
mittāmaccā ca bhaccā ca puttadārā ca bandhavā.
na ca te tādisā mittā bahūnaṁ idha vijjare
yathā tvaṁ dhataraṭṭhassa pāṇasādhāraṇo sakhā.
so te sahāyaṁ muñcāmi hotu rājā tavānugo
kāmaṁ khippamito gantvā ñātimajjhe virocathāti.
tattha noti nipātamattaṁ. tayā muttanti imaṁ hi tvaṁyeva
muñcasi nāma tasmā imaṁ tayā muttaṁ ito cittakūṭapabbataṁ gataṁ

page number: 227

mahantā ñātisaṅghā ca ete ca mittādayo passantu. ettha
ca bandhavāti ekalohitasambandhā. vijjareti vijjanti.
pāṇasādhāraṇoti sādhāraṇapāṇo avibhattajīviko yathā tvaṁ etassa
sakhā etādisā aññesaṁ bahūnaṁpi mittā nāma na vijjanti.
tavānugoti etaṁ dukkhitaṁ ādāya purato gaccha tassa tava ayaṁ
anugo hotūti.
evaṁ vatvā ca pana nesādaputto mettacittena mahāsattaṁ
upasaṅkamitvā bandhanaṁ chinditvā āliṅgitvā sarato nikkhamitvā
saratīre taruṇadabbatiṇapiṭṭhe nisīdāpetvā pāde bandhapāsaṁ muducittena
sanikaṁ mocetvā dūre khipitvā mahāsatte balavasinehaṁ paccupaṭṭhapetvā
mettacittena udakaṁ ādāya lohitaṁ dhovitvā punappunaṁ parimajji.
tassa mettacittānubhāvena bodhisattassa pāde sirā sirāhi maṁsaṁ
maṁsena cammaṁ cammena ghaṭṭitaṁ tāvadeva pādo saṁruḷho succhavī
sañjātalomo ahosi abandhapāsena nibbiseso. bodhisatto sukhito
pakatibhāveneva nisīdi. atha sumukho attānaṁ nissāya mahāsattassa
sukhitabhāvaṁ viditvā sañjātasomanasso nesādassa thutimakāsi.
tamatthaṁ pakāsento satthā āha
so patīto pamuttena bhattuno bhattugāravo
ajjhabhāsatha vaṅkaṅgo vācaṁ kaṇṇasukhaṁ bhaṇaṁ
evaṁ luddaka nandassu saha sabbehi ñātibhi
yathāhamajja nandāmi muttaṁ disvā dijādhipanti.

page number: 228

tattha vaṅkaṅgoti vaṅkagīvo.
evaṁ luddakāti thutiṁ katvā sumukho bodhisattaṁ āha mahārāja
iminā amhākaṁ mahāupakāro kato ayaṁ hi amhākaṁ vacanaṁ akatvā
kīḷahaṁse no katvā issarānaṁ dento bahuṁ dhanaṁ labheyya māretvā
vā maṁsaṁ vikkīṇanto bahuṁ dhanaṁpi labhateva attano pana jīvitaṁ
anoloketvā amhākaṁ vacanaṁ kari imaṁ rañño santikaṁ netvā
sukhaṁ jīvitaṁ karomāti. mahāsatto sampaṭicchi. sumukho attano
bhāsāya mahāsattena saddhiṁ kathetvā puna manussabhāsāya luddaputtaṁ
āmantetvā samma tvaṁ kimatthaṁ pāsaṁ oḍḍesīti pucchitvā
dhanatthanti vutte evaṁ sante amhe ādāya nagaraṁ pavisitvā rañño
dassehi bahuṁ dhanaṁ te dhanaṁ dāpessāmāti vatvā āha
ehi taṁ anusikkhāmi yathā tvamapi lacchasi
lābhaṁ tavāyaṁ dhataraṭṭho pāpaṁ kiñci na dakkhati.
jippamantepuraṁ gantvā rañño dassehi no ubho
abandhe pakatībhūte kāje ubhayato ṭhite.
dhataraṭṭhā mahārāja haṁsādhipatino ime
ayaṁ hi rājā haṁsānaṁ ayaṁ senāpatītaro.
asaṁsayaṁ imaṁ disvā haṁsarājaṁ narādhipo
patīto sumano vitto bahuṁ dassati te dhananti.
tattha anusikkhāmīti anusāsāmi. pāpanti lāmakaṁ. rañño
dassehi no ubhoti amhe ubhopi rañño dassehi. bodhisattassa

page number: 229

paññānubhāvadassanatthaṁ attano mittadhammasseva āvibhāvatthaṁ luddassa
dhanalābhatthaṁ rañño sīle patiṭṭhāpanatthañcāti catūhi kāraṇehi evamāha.
dhataraṭṭhāti netvā ca pana no rañño evaṁ ācikkheyyāsi mahārāja
ime dhataraṭṭhakule jātā dve haṁsādhipatino etesu ayaṁ rājā
itaro senāpatīti iti naṁ sikkhāpesi. patītoti ādīni tīṇipi
tuṭṭhākāravacanāneva.
evaṁ vutte luddo sāmi mā vo rañño eva dassanaṁ ruci
rājāno nāma calacittā kīḷahaṁse vā vo kareyyuṁ māreyyuṁ vāti
vatvā samma mā bhāyi ahaṁ tādisaṁpi kakkhalaṁ luddaṁ lohitapāṇiṁ
dhammakathāya mudukaṁ katvā mama pādesu pātesiṁ rājāno nāma
paññavanto puññavanto ca subhāsitaṁ dubbhāsitaṁ jānanti khippaṁ amhe
rañño dassehīti vutte tenahi mā mayhaṁ kujjhittha ahaṁ avassaṁ
tumhākaṁ ruciyā nemīti vatvā ubhopi kājaṁ āropetvā rājakulaṁ
gantvā rañño dassetvā raññā puṭṭho yathābhūtaṁ ārocesi.
tamatthaṁ pakāsento satthā āha
tassa taṁ vacanaṁ sutvā kammunā upapādayi
khippamantepuraṁ gantvā rañño haṁse adassayi
abandhe pakatībhūte kājaṁ ubhayato ṭhite.
dhataraṭṭhā mahārāja haṁsādhipatino ime
ayaṁ hi rājā haṁsānaṁ ayaṁ senāpatītaroti.

page number: 230

taṁ sutvā rājā āha
kathaṁ panime vihaṅgā tava hatthatthamāgatā
kathaṁ luddo mahantānaṁ issare idha ajjhagāti.
nesādo āha
vihitā santime pāsā pallalesu janādhipa
yaṁ yadāyatanaṁ maññe dijānaṁ pāṇarodhanaṁ.
tādisaṁ pāsamāsajja haṁsarājā abajjhatha
taṁ abandho upāsīno mamāyaṁ ajjhabhāsatha.
sudukkaraṁ anariyehi dahate bhāvamuttamaṁ
bhatturatthe parakkanto dhammayutto vihaṅgamo.
attanoyaṁ cajitvāna jīvitaṁ jīvitāraho
anutthunanto āsīno bhattu yācittha jīvitaṁ.
tassa taṁ vacanaṁ sutvā pāsādamahamajjhagaṁ
tato naṁ pamuñciṁ pāsā anuññāsiṁ sukhena ca.
so patīto pamuttena bhattunā bhattugāravo
ajjhabhāsatha vaṅkaṅgo vācaṁ kaṇṇasukhaṁ bhaṇaṁ.
evaṁ luddaka nandassu saha sabbehi ñātibhi
yathāhamajja nandāmi muttaṁ disvā dijādhipaṁ.
ehi taṁ anusikkhāmi yathā tvamapi lacchase
lābhaṁ tyāyaṁ dhataraṭṭho pāpaṁ kiñci na dakkhati.

page number: 231

khippamantepuraṁ gantvā rañño dassehi no ubho
abandhe pakatībhūte kāje ubhayato ṭhite.
dhataraṭṭhā mahārāja haṁsādhipatino ime
ayañhi rājā haṁsānaṁ ayaṁ senāpatītaro.
asaṁsayaṁ imaṁ disvā haṁsarājaṁ narādhipo
patīto sumano vitto bahuṁ dassati te dhanaṁ.
evametassa vacanā ānītā me ubho mayā
ettheva hi ime assu ubho anumatā mayā.
soyaṁ evaṁ gato pakkhī dijo paramadhammiko
mādisassa hi luddassa janayeyyātha maddavaṁ.
upayānañca te deva nāññaṁ passāmi edisaṁ
sabbasākuṇikagāme taṁ passamanujādhipāti.
tattha kammunā upapādayīti yaṁ so avaca taṁ karonto
kāyakammena sampādesi. gantvāti haṁsarājena nisinnakājakoṭiṁ
uccataraṁ senāpatinā nisinnakājakoṭiṁ thokaṁ nīcaṁ katvā ubhopi te
pakkhipitvā haṁsarājā ca senāpati ca rājānaṁ passituṁ gacchanti
ussaratha ussarathāti janaṁ ussārento evarūpā nāma sobhaggappattā
suvaṇṇavaṇṇā haṁsarājāno na diṭṭhapubbāti manussesu hāsampattesu
khippamantepuraṁ gantvā. adassayīti haṁsarājāno tumhe daṭṭhuṁ āgatāti
rañño ārocāpetvā tena tuṭṭhacittena āgacchatūti pakkosāpito
atiharitvā dassesi. hatthatthanti hatthesu āgataṁ pattanti

page number: 232

vuttaṁ hoti. mahantānanti yasamahantappattānaṁ suvaṇṇavaṇṇānaṁ
dhataraṭṭhahaṁsānaṁ issare sāmino kathaṁ tvaṁ luddo hutvā adhigatoti
pucchati. issaramidhamajjhagātipi pāṭho. etesaṁ issariyaṁ tvaṁ kathaṁ
ajjhagāti attho. vihitāti yojitā. yaṁ yadāyatanaṁ maññeti
mahārāja yaṁ yaṁ samosaraṇaṭṭhānaṁ dijānaṁ pāṇarodhanaṁ jīvitakkhayakaraṁ
maññāmi tattha tattha mayā pallalesu pāsā vihitā. tādisanti
mānusiyasare tathāvidhaṁ pāṇarodhanaṁ mayā vihitaṁ. pāsanti taṁ etaṁ
tattha bandhaṁ. upāsīnoti attano jīvitaṁ agaṇetvā upagantvā
nisinno. mamāyanti maṁ ayaṁ senāpati ajjhabhāsatha mayā saddhiṁ
kathesi. sudukkaranti tasmiṁ khaṇe esa amhādisehi anariyehi
sudukkaraṁ akāsi. dahate bhāvamuttamanti attano uttamaṁ ajjhāsayaṁ
dahati pakāseti. attanoyanti attano ayaṁ. anutthunantoti
bhattu guṇe vaṇṇento tassa jīvitaṁ muñcāti maṁ yāci. tassāti
tassa tathā yācantassa sukhena cittakūṭaṁ gantvā ñātisaṅghaṁ passathāti
ca anujāniṁ. ettheva hīti mayā pana ime dve ettha mānusiyasareyeva
cittakūṭagamanāya anumatā ahesuṁ. evaṁ gatoti evaṁ sattuhatthagato.
janayeyyātha maddavanti attani mettacittaṁ janesi. upayānanti
paṇṇākāraṁ. sabbasākuṇikagāmeti sabbasmiṁpi sākuṇikagāme nāhaṁ
aññaṁ tava evarūpaṁ tena sākuṇikena āgatapubbaṁ upayānaṁ na
passāmīti. taṁ passāti taṁ mayā ābhataṁ upayānaṁ passa manujādhipāti.
evaṁ so ṭhitakova sumukhassa guṇaṁ kathesi. tato rājā

page number: 233

haṁsarañño mahārahaṁ āsanaṁ sumukhassa ca suvaṇṇabhaddapīṭhakaṁ dāpetvā
tesaṁ tattha nisinnānaṁ suvaṇṇabhājanehi lājamadhuphāṇitādīni dāpetvā
niṭṭhite ca na bhojanakicce añjaliṁ paggayha mahāsattaṁ dhammakathaṁ
yācitvā suvaṇṇapīṭhe nisīdi. so tena yācito paṭisanthāramakāsi.
tamatthaṁ pakāsento satthā āha
disvā nisinnaṁ rājānaṁ pīṭhe sovaṇṇamaye subhe
ajjhabhāsatha vaṅkaṅgo vācaṁ kaṇṇasukhaṁ bhaṇaṁ.
kacci nu bhoto kusalaṁ kacci bhoto anāmayaṁ
kacci raṭṭhamidaṁ phītaṁ dhammena manusāsasīti.
rājā āha
kusalañceva me haṁsa atho haṁsa anāmayaṁ
atho raṭṭhamidaṁ phītaṁ dhammena manusāsihanti.
mahāsatto āha
kacci bhoto amaccesu doso koci na vijjati
kacci ca te tavatthesu nāvakaṅkhanti jīvitanti.
rājā āha
athopi me amaccesu doso koci na vijjati
athopi te mamatthesu nāvakaṅkhanti jīvitanti.
mahāsatto āha
kacci te sādisī bhariyā assavā piyabhāṇinī
puttarūpayasūpetā tava chandavasānugāti.

page number: 234

rājā āha
atho me sādisī bhariyā assavā piyabhāṇinī
puttarūpayasūpetā mama chandavasānugāti.
tattha rājānanti sāgalarājānaṁ. vaṅkaṅgoti haṁsarājā.
dhammena manusāsasīti dhammena anusāsasi. dosoti aparādho.
tavatthesūti uppannesu tava yuddhādīsu atthesu. nāvakaṅkhantīti uraṁ
datvā pariccajantā kiñci attano jīvitaṁ na patthenti jīvitaṁ
cajitvā tavevatthaṁ karonti. sādisīti samānajātikā. assavāti
vacanasampaṭicchakā. puttarūpayasūpetāti puttehi ca rūpehi ca yasehi
ca upetā. tava chandavasānugāti kacci tava ajjhāsayaṁ tava vasaṁ
anuvattati na attano cittavasena vattatīti pucchati.
evaṁ bodhisattena paṭisanthāre kate puna rājā tena saddhiṁ
kathaṁ kathento āha
bhavantu kacci nu mahā- sattuhatthatthataṁ gato
dukkhamāpajja vipulaṁ tasmiṁ paṭhamamāpade.
kacci yannāpatitvāna daṇḍena samapothayi
evametesaṁ jammānaṁ pātikaṁ bhavati tāvadeti.
haṁsarājā āha
khemamāsi mahārāja evamāpariyāsati
na cāyaṁ kiñcirasmāsu sattūva samapajjatha.

page number: 235

paccakampittha nesādo pubbeva ajjhabhāsatha
tadāyaṁ sumukhoyeva paṇḍito paccabhāsatha.
tassa taṁ vacanaṁ sutvā pasādamayamajjhagā
tato maṁ pāmuñci pāsā anuññāsi sukhena ca.
idañca sumukheneva etadatthāya cintitaṁ
bhogo sakāse āgamanaṁ etassa dhanamicchatāti.
rājā āha
svāgatañcevidaṁ bhavataṁ patīto casmi dassanā
eso cāpi bahuvittaṁ labhataṁ yāvadicchatīti.
tattha mahāsattuhatthatthataṁ gatoti mahantassa sattuno hatthatthagato.
āpatitvānāti upadhāvitvā. pātikanti pākatikaṁ. ayameva
vā pāṭho. idaṁ vuttaṁ hoti etesaṁ hi jammānaṁ tāvadeva
evaṁ pākatikaṁ hoti sakuṇe daṇḍena pothetvā jīvitakkhayaṁ
pāpento vettanaṁ labhissati. kiñcirasmāsūti kiñci amhesu.
sattūvāti sattu viya. paccakampitthāti mahārāja esa amhe
disvā bandhāti saññāya thokaṁ osakkittha. pubbevāti ayameva
maṁ paṭhamaṁ ajjhabhāsi. tadāti tasmiṁ kāle. etadatthāyāti
etassa nesādaputtassa atthāya cintitaṁ. dhanamicchatāti etassa
dhanaṁ icchantena tena tava santakaṁ amhākaṁ āgamanaṁ cintitaṁ.
svāgatañcevidanti mā bhonto cintayantu idaṁ bhavantānaṁ idhāgamanaṁ
svāgatameva. labhatanti labhatu.

page number: 236

evañca pana vatvā rājā aññataraṁ amaccaṁ oloketvā kiṁ
karomi devāti vutte imaṁ nesādaṁ kappitakesamassuṁ nahātānulittaṁ
sabbālaṅkārapaṭimaṇḍitaṁ kāretvā ānehīti vatvā tena tathā katvā
ānītassa saṁvacchare satasahassuṭṭhānakaṁ gāmaṁ dve itthiyo gahetvā
mahantaṁ gehaṁ rathavarañca aññañca bahuṁ hiraññasuvaṇṇaṁ adāsi.
tamatthaṁ pakāsento satthā āha
santappayitvā nesādaṁ bhogehi manujādhipo
ajjhabhāsatha vaṅkaṅgo vācaṁ kaṇṇasukhaṁ bhaṇanti.
atha mahāsatto rañño dhammaṁ desesi. so tassa dhammakathaṁ
sutvā tuṭṭhahadayo dhammakathikassa sakkāraṁ karissāmīti setacchattaṁ
tassa datvā rajjaṁ paṭicchāpento āha
yaṁ khalu dhammamādhīnaṁ vaso vattati kiñci naṁ
sabbatthissariyaṁ bhavataṁ pasāsatha yadicchatha.
dānatthaṁ upabhottuṁ vā yañcaññamupakappati
etaṁ dadāmi vo vittaṁ issariyaṁ vissajāmi voti.
tattha vaso vattatīti yattha mama vaso vattati. kiñci nanti
taṁ appamattakampi. sabbatthissariyanti sabbaṁ vibhavaṁ taṁyeva issariyaṁ
atthu. yañcaññamupakappatīti puññakāmatāya dānatthaṁ vā chattaṁ
ussāpetvā rajjameva upabhogaṁ vā yaṁ vā aññaṁ tumhākaṁ ruccati
taṁ karotha. etaṁ dadāmi vo vittanti saddhiṁyeva setacchattena mama
santakaṁ issariyaṁ visajjāmi te.

page number: 237

atha mahāsatto raññā dinnaṁ setacchattaṁ puna tasseva adāsi.
rājā cintesi haṁsarañño tāva me dhammakathā sutā luddaputtena
pana ayaṁ sumukho madhurakathoti ativiya vaṇṇito imassāpi dhammakathaṁ
sossāmīti. so tena saddhiṁ sallapanto anantaraṁ gāthamāha
yathā ca mayāyaṁ sumukho ajjhabhāseyya paṇḍito
kāmasā buddhisampanno tamassa paramappiyanti.
tattha yathāti yadi. idaṁ vuttaṁ hoti yadi ca me ayaṁ sumukho
paṇḍito buddhisampanno kāmasā attano ruciyā ajjhabhāseyya
taṁ me paramappiyaṁ assāti.
tato sumukho āha
ahaṁ khalu mahārāja nāgarājārivantaraṁ
paṭivattuṁ na sakkomi na me so vinayo siyā.
amhākañceva yo seṭṭho tvañca uttamasattavo
bhūmipālo manussindo pūjā bahūhi hetubhi.
tesaṁ ubhinnaṁ bhaṇataṁ vattamāne vinicchaye
nantaraṁ paṭivattabbaṁ pessena manujādhipāti.
tattha nāgarājārivantaranti selāya abbhantaraṁ paviṭṭho nāgarājā
viya. paṭivattunti tumhākaṁ dvinnaṁ antare vattuṁ na sakkomi. na me
soti sace vadeyyaṁ na me so vinayo bhaveyya. amhākañcevāti
amhākañceva channavutihaṁsasahassānañca. uttamasattavoti
uttamasatto. pūjāti ubho tumhe mayhaṁ bahūhi kāraṇehi pūjārahā

page number: 238

cevapa saṁsārahā ca. pessenāti veyyāvaccakarena sevakena.
rājā tassa vacanaṁ sutvā tuṭṭhahadayo jāto. nesādaputto
vaṇṇeti na aññena tumhādisena madhuradhammakathikena nāma bhavitabbanti
vatvā āha
dhammena kira nesādo paṇḍito aṇḍajo iti
na heva akatattassa nayo etādiso siyā.
evaṁ aggapakatimā evaṁ uttamasattavo
yāvatatthi mayā diṭṭhā nāññaṁ passāmi īdisaṁ.
tuṭṭhosmi vo pakatiyā vākyena madhurena ca
eso cāpi mama chando ciraṁ passeyya vo ubhoti.
tattha dhammenāti sabhāvena kāraṇena. akatattassāti
asampāditāttabhāvassa mittadubbhissa. nayoti paññā. aggapakatimāti
aggasabhāvo. uttamasattavoti uttamasatto. yāvatatthi mayāti
yāvatā mayā diṭṭhā nāma atthi. nāññanti tasmiṁ mayā
diṭṭhaṭṭhāne aññaṁ evarūpaṁpi na passāmi. tuṭṭhosmi vo
pakatiyāti samma haṁsarāja ahaṁ pakatiyā paṭhamameva tumhākaṁ dassanena
tuṭṭho. vākyenāti idāni pana vo madhuravacanena tuṭṭhosmi. ciraṁ
passeyya voti idheva vasāpetvā muhuttaṁpi avippavāsento ciraṁ tumhe
passeyyanti esa me chandoti vadati.
tato mahāsatto rājānaṁ pasaṁsanto āha

page number: 239

yaṁ kiñci parame mitte katarasmāsu taṁ tayā
cattā nissaṁsayaṁ tyamhā bhattirasmāsu yā tava.
aduñca nūna sumahā- ñātisaṅghassamantaraṁ
adassanena asmākaṁ dukkhaṁ bahūsu pakkhisu.
tesaṁ sokavighāṭāya tayā anumatā mayaṁ
taṁ padakkhiṇato katvā ñātī passemurindama.
addhāhaṁ vipulaṁ pītiṁ bhavataṁ vindāmi dassanā
eso vāpi mahāattho ñātivissāsanā siyāti.
tattha katarasmāsūti kataṁ amhesu. cattā nissaṁsayaṁ tyamhāti
mayaṁ nissaṁsayena tayā cattāyeva. bhattirasmāsu yā tavāti yā
tava amhesu bhatti tāya bhattiyā mayaṁ tayā nissaṁsayena cattāyeva
na ca vippayuttā vippavuṭṭhāpi saha vāsinoyeva nāma mayanti
dīpeti. asmākanti amhākaṁ dvinnaṁ adassanena bahūsu pakkhīsu
dukkhaṁ uppannaṁ. passemurindamāti passeyyāma arindama.
bhavatanti bhoto dassanena. eso vāpi mahāatthoti yā esā
ñātisaṅgahasaṅkhātā ñātivissāsanā siyā eso vāpi mahāatthoti.
evaṁ vutte rājā tesaṁ gamanaṁ anujānāti. mahāsattopi
rañño pañcavidhe dussīle ca ādīnavaṁ sīle ca ānisaṁsaṁ kathesi
imaṁ sīlaṁ rakkhatha dhammena rajjaṁ kāretha catūhi saṅgahavatthūhi
mahājanaṁ saṅgahathāti ovaditvā cittakūṭaṁ agamāsi.

page number: 240

tamatthaṁ pakāsento satthā āha
idaṁ vatvā dhataraṭṭho haṁsarājā narādhipaṁ
uttamajavamanvāya ñātisaṅghamupāgamuṁ.
te aroge anuppatte disvāna parame dije
keketimakaruṁ haṁsā puthusaddo ajāyatha.
te patītā pamuttena bhattunā bhattugāravā
samantā parikariṁsu aṇḍajā laddhapaccayāti.
tattha upāgamunti aruṇuggamanavelāyameva madhulājaphāṇitādīni
paribhuñjitvā raññā ca deviyā ca dvīhi suvaṇṇatālapattehi
ukkhipitvā gandhamālādīhi katasakkārā suvaṇṇatālapattehi otaritvā
rājānaṁ padakkhiṇaṁ katvā vehāsaṁ uppatitvā raññā añjaliṁ paggayha
gacchatha sāminoti vutte sīhapañjarena nikkhantā uttamena javena
gantvā ñātigaṇaṁ upasaṅkamiṁsu. parameti uttame. keketi attano
sabhāvaravena keketi saddamakāsi. bhattunā bhattugāravāti bhattari
sagāravā. parikariṁsūti bhattuno muttabhāvena tuṭṭhā taṁ bhattāraṁ
samantā parivārayiṁsu. laddhapaccayāti laddhapatiṭṭhā.
evaṁ parivāretvā ca pana te haṁsā kathaṁ muttosi mahārājāti
pucchiṁsu. mahāsatto sumukhaṁ nissāya muttabhāvaṁ sāgalaraññā ca
luddaputtena ca katakammañca kathesi. taṁ sutvā tuṭṭhā haṁsagaṇā
sumukhasenāpati ca luddaputto ca rājā ca sukhitā niddukkhā ciraṁ
jīvantūti thutiṁ akaṁsu.

page number: 241

tamatthaṁ pakāsento satthā āha
evaṁ mittavataṁ atthā sabbe honti padakkhiṇā
haṁsā yathā dhataraṭṭhā ñātisaṅghamupāgamunti.
tattha mittavatanti kalyāṇamittasampannānaṁ. padakkhiṇāti sukhanipphattino
vuḍḍhiyuttā. dhataraṭṭhāti haṁsarājā sumukho raññā ceva luddaputtena
cāti dvīhi evaṁ ubhopi te dhataraṭṭhā kalyāṇamittasampannā yathā.
Ñātisaṅghamupāgamunti ñātisaṅghaupagamanasaṅkhāto tesaṁ attho padakkhiṇo
jāto evaṁ aññesaṁpi mittavataṁ atthā sabbe padakkhiṇā hontīti.
satthā imaṁ dhammadesanaṁ āharitvā na bhikkhave idāneva
pubbepāyaṁ ānando mamatthāya jīvitaṁ pariccajīti vatvā jātakaṁ
samodhānesi tadā luddo channatthero ahosi sāgalo rājā
sārīputto sumukhasenāpati ānandatthero ahosi channavutihaṁsasahassā
buddhaparisā dhataraṭṭho lokanātho evaṁ dhāretha jātakanti.
cullahaṁsajātakaṁ niṭṭhitaṁ.
paṭhamaṁ.
----------

page number: 242

mahāhaṁsajātakaṁ
ete haṁsā pakkamantīti idaṁ satthā jetavane viharanto
ānandattherassa jīvitapariccāgameva ārabbha kathesi.
vatthu pana vuttasadisameva.
ekadivasamhi bhikkhū dhammasabhāyaṁ kathaṁ samuṭṭhāpesuṁ āvuso āyasmatā
ānandena tathāgatassatthāya attano jīvitaṁ pariccajantena dukkaraṁ
kataṁ nālāgiriṁ disvā satthārā tikkhattuṁ paṭibāhiyamānopi neva
nivattako hoti aho dukkarakārako āyasmā ānandattheroti.
satthā ānandassa guṇakathā pavattati gantabbaṁ mayā etthāti
gandhakuṭito nikkhamitvā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na
bhikkhave idāneva pubbepi ānando tiracchānayoniyaṁ nibbattopi
mamatthāya attano jīvitaṁ pariccajiyevāti vatvā tuṇhī ahosi tehi
yācito atītaṁ āhari.
atīte bārāṇasiyaṁ saṁyamassa nāma bārāṇasirañño khemā
nāma aggamahesī ahosi. tadā bodhisatto channavutihaṁsasahassaparivuto
cittakūṭe vihāsi. athekadivasaṁ khemā devī paccūsasamaye supinaṁ
addasa. suvaṇṇahaṁsā āgantvā rājapallaṅke nisīditvā madhurassarena
dhammakathaṁ kathesuṁ. deviyā sādhukāraṁ datvā dhammakathaṁ suṇantiyā

page number: 243

dhammassavane atittāya eva ratti vibhāyi. haṁsā dhammaṁ kathetvā
uṭṭhāya sīhapañjarena nikkhamitvā agamaṁsu. sāpi vegenuṭṭhāya
palāyamāne haṁse gaṇhatha gaṇhathāti vatvā hatthaṁ pasārentīyeva
pabujjhi. tassā kathaṁ sutvā paricārikāyo kuhiṁ haṁsāti thokaṁ
avahasiṁsu. sā tasmiṁ khaṇe supinakabhāvaṁ ñatvā cintesi ahaṁ
abhūtaṁ na passāmi addhā imasmiṁ loke suvaṇṇavaṇṇā haṁsā
bhavissanti sace kho pana suvaṇṇahaṁsānaṁ dhammaṁ sotukāmamhīti
rājānaṁ vakkhāmi amhehi suvaṇṇahaṁsā nāma na diṭṭhapubbā
haṁsānañca kathā nāma abhūtāyevāti vatvā nirussukko bhavissati
dohaloti vutte pana yena kenaci upāyena pariyesissati evaṁ
me manoratho ijjhissatīti. sā gilānālayaṁ dassetvā paricārikānaṁ
saññaṁ datvā nipajji. rājā rājāsane nisinno tassā dassanavelāya
taṁ adisvā kuhiṁ khemā devīti pucchitvā gilānā devāti sutvā
tassā santikaṁ gantvā sayanapassekadese nisīditvā piṭṭhiṁ parimajjanto
kinte bhadde aphāsukanti pucchi. deva aññaṁ aphāsukaṁ natthi dohalo
pana me uppannoti. tenahi bhaṇasi devi yaṁ icchasi taṁ
sīghante upanāmessāmīti. mahārāja ahamekassa suvaṇṇahaṁsassa
samussitasetacchatte rājapallaṅke nisinnassa gandhamālādīhi pūjaṁ katvā
sādhukāraṁ dadamānā dhammakathaṁ sotumicchāmi sace labhāmi iccetaṁ
kusalaṁ no ce jīvitaṁ me natthīti. atha naṁ rājā sace
manussaloke atthi labhissasi mā cintayīti assāsetvā sirigabbhā

page number: 244

nikkhamitvā amaccehi saddhiṁ mantesi ambho khemā devī suvaṇṇahaṁsassa
dhammakathaṁ sotuṁ labhantī jīvissāmi alabhantiyā me jīvitaṁ natthīti
vadati atthi nukho suvaṇṇavaṇṇā haṁsāti. deva amhehi neva
diṭṭhapubbā na sutapubbāti. ke pana jāneyyunti. brāhmaṇā
devāti.
rājā brāhmaṇe pakkosāpetvā sakkāraṁ katvā pucchi
atthi nukho ācariyā suvaṇṇahaṁsāti. āma mahārāja amhākaṁ
mantesu macchā kakkaṭakā kacchapā migā morā haṁsāti ete
tiracchānagatā suvaṇṇavaṇṇā hontīti āgatā dhataraṭṭhakulahaṁsā nāma
paṇḍitā ñāṇasampannā iti manussehi saddhiṁ satta suvaṇṇavaṇṇā
hontīti. rājā attamano hutvā kattha nukho ācariyā
dhataraṭṭhahaṁsā vasantīti pucchi. na jānāma mahārājāti. ke te
jānissantīti. luddaputtāti vutte sabbe attano vijite luddake
sannipātāpetvā pucchi tāta suvaṇṇavaṇṇā dhataraṭṭhahaṁsā nāma kahaṁ
vasantīti. atheko luddako himavante kira deva cittakūṭapabbateti
ñātikulā paramparāya kathentīti āha. jānāsi pana nesaṁ
gahaṇūpāyanti. na jānāmi devāti. ke pana jānissantīti.
brāhmaṇā devāti. so brāhmaṇapaṇḍite pakkosāpetvā
cittakūṭapabbate suvaṇṇavaṇṇānaṁ haṁsānaṁ atthibhāvaṁ ārocetvā
jānātha nukho nesaṁ gahaṇūpāyanti pucchi. mahārāja kintehi tattha
gantvā gahitehi upāyena te nagarasamīpaṁ ānetvā gaṇhissāmāti.

page number: 245

ko pana upāyoti. mahārāja nagarato uttarena tigāvutappamāṇaṁ
khemaṁ nāma saraṁ khanāpetvā udakassa pūretvā nānādhaññāni ropetvā
pañcavaṇṇapadumasañchannaṁ kāretvā ekaṁ paṇḍitanesādaṁ paṭicchāpetvā
manussānaṁ upagantuṁ adatvā catūsu kaṇṇesu ṭhitehi abhayaṁ ghosāpetha
nānāsakuṇā dasa disā otarissanti te haṁsā paramparāya tassa
sarassa khemabhāvaṁ sutvā āgacchissanti atha ne bālapāsehi
bandhāpetvā gaṇhāpeyyāthāti.
taṁ sutvā rājā tehi vuttappadese vuttappakāraṁ saraṁ kāretvā
chekaṁ nesādaṁ pakkosāpetvā tvaṁ ito paṭṭhāya attano kammaṁ
mā kari puttadāraṁ te ahaṁ posessāmi tvaṁ appamatto khemasaraṁ
rakkhanto manusse paṭikkamāpetvā catūsu kaṇṇesu abhayaṁ ghosāpetvā
āgatāgate sakuṇe mama ācikkheyyāsi suvaṇṇahaṁsesu āgatesu
mahantaṁ sakkāraṁ labhissasīti taṁ samassāsetvā khemasaraṁ paṭicchāpesi.
so tato paṭṭhāya raññā vuttanayeneva tattha paṭipajji. khemasaraṁ
rakkhatīti cassa khemanesādotveva nāmaṁ udapādi. tato
paṭṭhāya ca nānappakārā sakuṇā otariṁsu. khemasaraṁ nibbhayanti
paramparaghosena nānāhaṁsā āgamiṁsu. paṭhamantāva tiṇahaṁsā āgamiṁsu.
tesaṁ ghosena paṇḍuhaṁsā āgamiṁsu. tesaṁ ghosena manosilāvaṇṇahaṁsā
āgamiṁsu. tesaṁ ghosena setahaṁsā āgamiṁsu. tesaṁ ghosena pākahaṁsā
āgamiṁsu. tesu āgatesu khemako rañño ārocesi deva
pañcavaṇṇā haṁsā āgantvā sare gocaraṁ gaṇhanti pākahaṁsānaṁ

page number: 246

āgatattā idāni katipāheneva suvaṇṇavaṇṇā haṁsā āgamissanti
mā cintayittha devāti. taṁ sutvā rājā aññena tattha na
gantabbaṁ yo gacchissati hatthapādacchedanañca gharavilopañca
pāpuṇissatīti nagare bheriñcārāpesi. tato paṭṭhāya tattha koci
na gacchati. cittakūṭassa pana avidūre kāñcanaguhāyaṁ pākahaṁsā
vasanti. tepi mahabbalā dhataraṭṭhakulena saddhiṁ tesaṁ sarīravaṇṇāni
nibbisesāni honti. pākahaṁsarañño pana dhītā suvaṇṇavaṇṇā
ahosi. so taṁ dhataraṭṭhamahissarassa anurūpāti tassa pādaparicārikaṁ
katvā pesesi. sā tassa piyā ahosi manāpā teneva kāraṇena
tāni dve haṁsakulāni aññamaññaṁ vissāsikāni jātāni.
athekadivasaṁ bodhisattassa parivārahaṁsā pākahaṁse pucchiṁsu tumhe
imesu divasesu kahaṁ gocaraṁ gaṇhathāti. mayaṁ bārāṇasito
avidūre khemasare gocaraṁ gaṇhāma tumhe pana kuhiṁ āhiṇḍathāti.
asukamhi nāmāti vutte kasmā khemasaraṁ na gacchatha so hi
saro ramaṇīyo nānāsakuṇasamākiṇṇo pañcapadumasañchanno
nānādhaññaphalasampanno nānappakārabhamaragaṇanikujjito catūsu kaṇṇesu
niccapavattābhayaghosano koci upasaṅkamituṁ samattho nāma natthi pageva
aññaṁ upaddavaṁ kātuṁ evarūpo saroti khemasaraṁ vaṇṇayiṁsu. te
tesaṁ kathaṁ sutvā bārāṇasisamīpe kira evarūpo khemo nāma
saro nāma atthi pākahaṁsā tattha gantvā gocaraṁ gaṇhanti
tumhepi dhataraṭṭhamahissarassa ārocetha sace anujānāti mayaṁpi

page number: 247

tattha gantvā gocaraṁ gaṇheyyāmāti sumukhassa kathesuṁ. sumukho
rañño ārocesi. sopi cintesi manussā nāma bahumāyā
kharamantā upāyakusalā bhavitabbamettha kāraṇena ettakaṁ kālaṁ
ettha saro nāma natthi idāni kato maññe amhākaṁ
gahaṇatthāya kato bhavissatīti. so sumukhaṁ āha mā te tattha
gamanaṁ ruccittha neso saro tehi manussehi sudhammatāya kato
amhākaṁ gahaṇatthāya kato manussā nāma bahumāyā kharamantā
upāyakusalā tumhe sakeyeva gocare carathāti. suvaṇṇahaṁsā
khemasaraṁ gantukāmamhāti dutiyampi tatiyampi sumukhassa ārocesuṁ.
so tesaṁ tattha gantukāmataṁ mahāsattassa ārocesi. atha
mahāsatto mama ñātakā maṁ nissāya mā kilamantu tenahi gacchāmāti
channavutihaṁsasahassaparivuto tattha gantvā gocaraṁ gahetvā haṁsakīḷaṁ kīḷitvā
cittakūṭameva paccāgamāsi. khemako tesaṁ caritvā gatakāle gantvā
tesaṁ āgatabhāvaṁ rañño ārocesi. rājā tuṭṭhacitto hutvā
samma khemaka tvaṁ ekaṁ vā dve vā haṁse gaṇhituṁ vāyamāhi
mahantaṁ te yasaṁ dassāmīti vatvā paribbayaṁ datvā taṁ uyyojesi.
so tattha gantvā cāṭipañjare nisīditvā haṁsānaṁ gocaraṭṭhānaṁ
vīmaṁsi. bodhisattā nāma nilloluppacārino honti tasmā
mahāsatto otiṇṇaṭṭhānato paṭṭhāya sapadānaṁ sāliṁ khādanto
agamāsi. sesahaṁsā itocītoca khādantā vicariṁsu. atha
luddaputto ayaṁ haṁso nilloluppacārī imaṁ bandhituṁ vaṭṭatīti cintetvā

page number: 248

punadivase haṁsesu saraṁ anotiṇṇesuyeva cāṭipañjare nisinno taṁ
ṭhānaṁ gantvā avidūre tiṇapañjarena attānaṁ paṭicchādetvā chiddena
olokento acchi.
tasmiṁ khaṇe mahāsatto channavutihaṁsasahassapurakkhato hiyyo
otiṇṇaṭṭhāneyeva otaritvā odhiyaṁ nisīditvā sāliṁ khādanto
pāyāsi. nesādo pañjarachiddena olokento tassa
rūpasobhaggappattaṁ attabhāvaṁ disvā ayaṁ haṁso sakaṭanābhippamāṇasarīro
suvaṇṇavaṇṇo tīhi rattarājīhi gīvāyaṁ parikkhitto tisso rājiyo
galena otaritvā udarantarena gatā tisso pacchābhāgena
vinivijjhitvā gatā rattakambalasuttasikkāya ṭhapitakāñcanakkhandho viya
ativirocati iminā etesaṁ raññāva bhavitabbaṁ imameva gaṇhissāmīti
cintesi. haṁsarājāpi bahuṁ gocaraṁ caritvā jalakīḷaṁ kīḷitvā
haṁsagaṇaparivuto cittakūṭameva agamāsi. iminā niyāmena pañca cha
divase gocaraṁ gaṇhi. sattame divase khemako kāḷāssavālamayaṁ
daḷhaṁ mahārajjuṁ vaṭṭetvā yaṭṭhipāsaṁ katvā sveva haṁsarājā imasmiṁ
okāse otarissatīti tattato ñatvā antoudake yaṭṭhipāsaṁ
oḍḍi. punadivase haṁsarājā otaranto pādaṁ pāse pavesentoyeva
otari. athassa pāso pādaṁ ayapaṭṭakena kaḍḍhanto viya
ābandhitvā gaṇhi. so chindissāmi nanti vegaṁ janetvā
ākaḍḍhitvā pātesi. paṭhamavāre suvaṇṇavaṇṇaṁ cammaṁ chijji.
dutiyavāre kambalavaṇṇaṁ maṁsaṁ chijji. tatiyavāre nahārū chijjitvā

page number: 249

aṭṭhiṁ āhacca aṭṭhāsi. catutthavāre pana pādo chijjeyya.
rañño pana hīnaṅgatā nāma ananucchavikāti na vāyāmaṁ akāsi.
balavavedanā pavattiṁsu. so cintesi sacāhaṁ bandharavaṁ ravissāmi
ñātakā me cittutrāsā hutvā gocaraṁ agahetvā chātajjhattāva
palāyantā samudde patissantīti. so vedanaṁ adhivāsetvā pāsavase
pavattitvā sāliṁ khādanto viya hutvā tesaṁ yāvadatthaṁ khāditvā
haṁsakīḷaṁ kīḷanakāle mahantena saddena bandharavaṁ ravi. taṁ sutvā
haṁsā maraṇabhayatajjitā vaggavaggā cittakūṭābhimukhā purimanayeneva
pakkamiṁsu.
sumukho haṁsasenāpati kacci nukho idaṁ bhayaṁ mahārājassa uppannaṁ
jānissāmi nanti vegena pakkhanditvā purato gacchantassa haṁsagaṇassa
antare heṭṭhā vuttanayeneva vicinitvā tīsupi koṭṭhāsesu
mahāsattaṁ adissā addhā etassevetaṁ bhayaṁ uppananti
nivattitvā āgacchanto mahāsattaṁ pāsena bandhaṁ lohitamakkhitaṁ
dukkhāturaṁ paṅkapiṭṭhe nisinnaṁ disvā mā bhāyi mahārāja ahaṁ
mama jīvitaṁ pariccajitvā tumhe mocessāmīti vadanto otaritvā
mahāsattaṁ assāsento paṅkapiṭṭhe nisīdi. atha mahāsatto
channavutihaṁsasahassesu maṁ chaḍḍetvā palāyantesu ayaṁ sumukho ekakova
āgato kinnu kho luddaputtassa āgatakāle maṁ chaḍḍetvā
palāyissati udāhu noti vīmaṁsanavasena lohitamakkhito pāsayaṭṭhiyaṁ
olambantoyeva tisso gāthā abhāsi

page number: 250

ete haṁsā pakkamanti vaṅkaṅgā bhayameritā
harittacā hemavaṇṇā kāmaṁ sumukha pakkama.
ohāya maṁ ñātigaṇā ekaṁ pāsavasaṁ gataṁ
anapekkhamānā gacchanti kiṁ eko avahīyasi.
pateva patataṁ seṭṭha natthi bandhe sahāyatā
mā anīghāya hāpesi kāmaṁ sumukha pakkamāti.
tattha bhayameritāti bhayaeritā bhayatajjitā bhayacalitā. tatiyapade
harītipi hemantipi suvaṇṇasseva nāmaṁ. sopi haritacatāya hemavaṇṇo.
tena naṁ evaṁ ālapati. sumukhāti sundaramukha. anapekkhamānāti
te ñātayo anoloketvā nirālayā hutvā. patevāti uppatāhiyeva.
anīghāyāti ito gantvā pattabbāya niddukkhabhāvāya viriyaṁ mā hāpesi.
taṁ sutvā sumukho ayaṁ haṁsarājā mama mittabhāvaṁ na jānāti
anuppiyabhāvamittoti maṁ sallakkheti sinehabhāvamassa dassissāmīti
cintetvā catasso gāthā abhāsi
nāhaṁ dukkhaparetopi dhataraṭṭha tuvaṁ jahe
jīvitaṁ maraṇaṁ vā me tayā saddhiṁ bhavissati.
nāhaṁ dukkhaparetopi dhataraṭṭha tuvaṁ jahe
na maṁ anariyasaṁyutte kamme yojetumarahasi.
sakumāro sakhā tyamhi sacitte samite ṭhito
ñāto senāpati tyāhaṁ haṁsānaṁ pavaruttama
kathamahaṁ vikatthissaṁ ñātimajjhe ito gato

page number: 251

taṁ hitvā patataṁ seṭṭha kinte vakkhāmito gato
idha pāṇaṁ jahissāmi na anariyaṁ kattumussaheti.
tattha nāhanti ahaṁ mahārāja kāyikacetasikena dukkhena phuṭṭhopi
na taṁ jahāmi. anariyasaṁyutteti mittadubbhīhi anariyehi kattabbatāya
anariyabhāvena saṁyutte. kammeti taṁ jahitvā pakkamanakamme.
sakumāroti samānakumāro ekadivaseyeva paṭisandhiṁ gahetvā ekadivase
aṇḍakosaṁ padāletvā ekato vaḍḍhitakumāroti attho. sakhā
tyamhīti ahaṁ te dakkhiṇakkhisamo piyasahāyo. sacitteti tava sake
citte ahaṁ ṭhito tava vase vattāmi tayi jīvante jīvāmi na
jīvante na jīvāmīti attho. saṁcittetipi pāṭho. tava citte
ahaṁ saṇṭhito suṭṭhu ṭhitoti attho. Ñātoti sabbahaṁsānaṁ antare
paññāto pākaṭo. vikatthissanti kuhiṁ haṁsarājāti pucchito ahaṁ
kinti kathessāmi. kinte vakkhāmīti te tava pavuttiṁ pucchante
haṁsagaṇe kiṁ vakkhāmi.
evaṁ sumukhena catūhi gāthāhi sīhanāde nadite tassa guṇaṁ
kathento mahāsatto āha
eso hi dhammo sumukha yaṁ tvaṁ ariyapathe ṭhito
yo bhattāraṁ sakhāraṁ maṁ na pariccattumussahe.
taṁ hi me pekkhamānassa bhayaṁ natveva jāyati
adhigacchasi tvaṁ mayhaṁ evaṁbhūtassa jīvitanti.
tattha eso dhammoti eso porāṇakapaṇḍitānaṁ sabhāvo.

page number: 252

bhattāraṁ sakhāraṁ manti sāmikañca sahāyañca samānaṁ. bhayanti
cittutrāso mayhaṁ na jāyati cittakūṭapabbate haṁsagaṇamajjhe ṭhito
viya homi. mayhanti mama jīvitaṁ paṭilabhāpessasīti.
evaṁ tesaṁ kathayamānaññeva luddaputto sarapariyante ṭhito haṁse tīhi
gaṇehi palāyante disvā kinnu khoti pāsaoḍḍitaṭṭhānaṁ olokento
bodhisattaṁ pāsayaṭṭhiyaṁ olambantaṁ disvā sañjātasomanasso kacchaṁ
bandhitvā muggaraṁ gahetvā kappuṭṭhānaggi viya avattharanto paṇhiyā
akkantakalalaṁ upari sīsena gantvā purato patanto vegena upasaṅkami.
tamatthaṁ pakāsento satthā āha
iccevaṁ mantayantānaṁ ariyānaṁ ariyavuttinaṁ
daṇḍamādāya nesādo āpatī turito bhusaṁ.
tamāpatantaṁ disvāna sumukho aparibrūhayi
aṭṭhāsi purato rañño haṁso vissāsayaṁ byathaṁ.
mā bhāyi patataṁ seṭṭha na hi bhāyanti tādisā
ahaṁ yogaṁ payuñjissaṁ yuttaṁ dhammūpasañhitaṁ
tena pariyāpadānena khippaṁ pāsā pamokkhasīti.
tattha ariyavuttinanti ariyāpāre vattamānānaṁ. bhusanti daḷhaṁ
balavaṁ. aparibrūhayīti antaragāthāya āgataṁ mā bhāyīti vacanaṁ
vadanto atibrūhesi mahāsaddaṁ nicchāresi. aṭṭhāsīti sace nesādo
rājānaṁ paharissati ahaṁ pahāraṁ sampaṭicchissāmīti jīvitaṁ pariccajitvā

page number: 253

purito aṭṭhāsi. vissāsayanti vissāsento assāsento.
byathanti byathitaṁ bhītaṁ rājānaṁ. mā bhāyīti iminā vacanena
vissāsento. tādisāti tumhādisā ñāṇaviriyasampannā.
yoganti ñāṇaviriyayogaṁ. yuttanti anucchavikaṁ. dhammūpasañhitanti
kāraṇanissitaṁ. tena pariyāpadānenāti tena mayā vuttena yogena
parisuddhena. pamokkhasīti muccissasīti.
evaṁ sumukho mahāsattaṁ assāsetvā luddaputtassa santikaṁ
gantvā madhuraṁ mānusiṁ vācaṁ nicchārento samma tvaṁ konāmosīti
pucchitvā suvaṇṇavaṇṇa haṁsarāja khemako nāmāti vutte samma
khemaka tayā oḍḍitapāse yo vā so vā haṁso bandhoti saññaṁ
mā kari ayaṁ channavutihaṁsasahassānaṁ pavaro dhataraṭṭhahaṁsarājā te
pāse bandho ñāṇasīlācārasampanno sambhāvapakkhe ṭhito nāyaṁ
māretuṁ yutto ahaṁ tava iminā sarīrena kattabbaṁ karissāmi ayaṁpi
suvaṇṇavaṇṇo ahaṁpi tatheva suvaṇṇavaṇṇo ahaṁpi etassatthāya
attano jīvitaṁ pariccajissāmi sace tvaṁ etassa pattāni
gaṇhitukāmosi mama pattāni gaṇhāhi athopi cammamaṁsanahāruaṭṭhīnaṁ
aññataraṁ gaṇhitukāmosi mameva sarīrato gaṇhāhi sace naṁ kīḷahaṁsaṁ
kātukāmosi maññeva kara sace dhanaṁ uppādetukāmosi
taṁ jīvitantameva vikkīṇitvā dhanaṁ uppādesi mā etaṁ
ñāṇādiguṇayuttaṁ haṁsarājānaṁ avadhi sace hi naṁ vadhissasi nirayādīhi
na muccissasīti taṁ nirayādibhayena santajjetvā attano madhurakathaṁ

page number: 254

gāhāpetvā puna bodhisattassa santikaṁ gantvā taṁ assāsento
aṭṭhāsi. nesādo tassa kathaṁ sutvā ayaṁ tiracchānagatopi samāno
manussehipi kātuṁ asakkuṇeyyaṁ evarūpaṁ mittadhammaṁ karoti manussāpi
hi evaṁ mittadhamme kātuṁ na sakkonti aho esa ñāṇasampanno
madhurakatho dhammakathiko mama sakalasarīraṁ pītisomanassapuṇṇaṁ karotīti
pahaṭṭhalomo daṇḍaṁ chaḍḍetvā sirasi añjaliṁ patiṭṭhapetvā suriyaṁ
namassanto viya sumukhassa guṇaṁ kittento aṭṭhāsi.
tamatthaṁ pakāsento satthā āha
tassa taṁ vacanaṁ sutvā sumukhassa subhāsitaṁ
pahaṭṭhalomo nesādo añjalissūpanāmayi.
na me sutaṁ vā diṭṭhaṁ vā bhāsanto mānusiṁ dijo
ariyaṁ brūvanto vaṅkaṅgo cajanto mānusiṁ giraṁ.
kinnu tāyaṁ dijo hoti mutto bandhaṁ upāsasi
pahāya sakuṇā yanti kiṁ eko avahīyasīti.
tattha añjalissūpanāmayīti añjaliṁ assa upanāmayi gāthāyassa
thutiṁ karoti. tattha mānusinti manussabhāsaṁ. ariyanti sundaraṁ niddosaṁ.
cajantoti visajjento. idaṁ vuttaṁ hoti samma tvaṁ dijo
samānopi ajja mayā saddhiṁ mānusiṁ vācaṁ bhāsanto niddosaṁ
brūvanto mānusiṁ giraṁ cajanto paccakkhato diṭṭho ito pubbe
pana idaṁ acchariyaṁ mayā neva sutaṁ na diṭṭhanti. kinnu tāyanti
yaṁ etaṁ tvaṁ upāsasi kinte ayaṁ hoti.

page number: 255

evaṁ tuṭṭhacittena nesādena puṭṭho sumukho ayaṁ muduko
jāto idānissa bhiyyoso mattāya mudubhāvatthameva mama guṇaṁ
dassessāmīti cintetvā āha
rājā me so dijāmitta senāpaccassa kārayiṁ
tamāpade pariccattuṁ nussahe vihagādhipaṁ.
mahāgaṇāyaṁ bhattā me mā eko byasanaṁ agā
yathā taṁ samma nesāda bhattāyaṁ abhirato rameti.
tattha nussaheti na samatthomhi. mahāgaṇāyanti mahato
haṁsagaṇassāpi. mā ekoti mādise sevake vijjamāne mā eko
byasanaṁ agā. yathā tanti yathā ahaṁ vadāmi tatheva taṁ.
sammāti vayassa. bhattāyaṁ abhirato rameti bhattā ayaṁ mama
ahamassa abhirato santike ramāmi na ukkaṇṭhāmi.
nesādo taṁ tassa dhammanissitaṁ madhurakathaṁ sutvā somanassappatto
pahaṭṭhalomo sacāyaṁ sīlādiguṇasaṁyuttaṁ haṁsarājānaṁ vadhissāmi catūhi
apāyehi na muñcissāmi rājā maṁ yadicchati taṁ karotu ahametaṁ
sumukhassa dāyaṁ katvā visajjessāmīti cintetvā gāthamāha
ariyavutti vaṅkaṅga yo piṇḍamapacāyasi
cajāti te taṁ bhattāraṁ gacchathūbho yathāsukhanti.
tattha ariyavuttīti mittadhammarakkhanasaṅkhātena ācārāriyānaṁ
vattena samannāgato. yo piṇḍamapacāyasīti bhattu santikā laddhaṁ
piṇḍaṁ pūjesi. gacchathūbhoti dvepi janā assumukhe ñātisaṅghe

page number: 256

hāsayamānā yathāsukhaṁ gacchatha.
evañca pana vatvā nesādo muducittena mahāsattaṁ upasaṅkamitvā
yaṭṭhiṁ paṇāmetvā paṅkapiṭṭhe nisīdāpetvā pāsayaṭṭhiyā naṁ mocetvā
ukkhipitvā sarato nīharitvā taruṇadabbatiṇapiṭṭhe nisīdāpetvā pāde
bandhapāsaṁ sanikaṁ mocetvā mahāsatte balavasinehaṁ paccupaṭṭhapetvā
mettacittena udakaṁ ādāya lohitaṁ dhovitvā punappunaṁ parimajji.
athassa mettānubhāvena sirāya siraṁ maṁsena maṁsaṁ cammena cammaṁ
ghaṭṭitaṁ pādo pākatiko ahosi itarena nibbiseso hoti.
bodhisatto sukhappatto hutvā pakatibhāveneva nisīdi. sumukho
attānaṁ nissāya rañño sukhitabhāvaṁ disvā sañjātasomanasso
cintesi iminā amhākaṁ mahāupakāro kato nāma atthi
amhehi etassa upakāro nāma natthi sace hi esa
rājarājamahāmattādīnaṁ atthāya amhe gaṇhi tesaṁ santikaṁ
netvā bahudhanaṁ labhissati sace attano atthāya gaṇhi amhe
vikkīṇitvā dhanaṁ labhissateva pucchissāmi tāva nanti. aka naṁ
upakāraṁ kātukāmatāya pucchanto gāthamāha
sace attappayogena ohito haṁsapakkhinaṁ
paṭiggaṇhāma te samma etaṁ abhayadakkhiṇaṁ.
no ce attappayogena ohito haṁsapakkhinaṁ
anissaro muñcaṁ amhe theyyaṁ kayirāsi luddakāti.
tattha saceti samma nesāda sace tayā attano payogena

page number: 257

attano atthāya haṁsānaññeva sesapakkhīnañca pāso ohito.
anissaroti anissaro hutvā amhe muñcanto yenāsi āṇatto
tassa santikaṁ gacchanto theyyaṁ kayirāsi iṇaṁ mā kayirāsi.
taṁ sutvā nesādo nāhaṁ tumhe attano atthāya gaṇhiṁ
bārāṇasiraññā pana saṁyamena gaṇhāpitomhīti vatvā deviyā
supinadiṭṭhakālato paṭṭhāya yāva raññā nesaṁ āgatabhāvaṁ sutvā
samma khemaka ekaṁ vā dve vā haṁse gaṇhituṁ vāyāmatha mahantaṁ te
yasaṁ dassāmīti vatvā paribbayaṁ datvā uyyojitabhāvo tāva sabbaṁ
pavuttiṁ ārocesi. taṁ sutvā sumukho iminā nesādena attano
jīvitaṁ agaṇetvā amhe muñcantena dukkaraṁ kataṁ sace mayaṁ ito
cittakūṭaṁ gamissāma neva dhataraṭṭharañño puññānubhāvo na mayhaṁ
mittadhammo pākaṭo bhavissati na luddaputto mahantaṁ yasaṁ lacchati na
rājā pañcasu sīlesu patiṭṭhahissati na deviyā manoratho matthakaṁ
pāpuṇissatīti cintetvā samma evaṁ sante amhe visajjituṁ na
labhasi rañño no dassehi so amhe yathāruciṁ karissatīti.
gamatthaṁ pakāsento satthā āha
yassa tvaṁ bhatako rañño kāmaṁ tasseva pāpaya
tattha saṁyamako rājā yathābhiññaṁ karissatīti.
tattha tassevāti tasseva santikaṁ nehi. tatthāti tasmiṁ
rājanivesane. yathābhiññanti yathādhippāyaṁ yathāruciṁ.

page number: 258

taṁ sutvā nesādo mā vo bhaddante rājadassanaṁ ruccittha
rājāno nāma sappaṭibhayā kīḷahaṁse vā vo kareyyuṁ māreyyuṁ vāti
āha. atha naṁ sumukho samma luddaka jīvitadāyaka mā amhākaṁ cintayi
ahaṁ tādisassa kakkhalassa dhammakathāya mudubhāvaṁ janesiṁ raññopi kiṁ na
janessāmi rājāno hi paṇḍitā subhāsitadubbhāsitaññū khippaṁ no
rañño santikaṁ nehi nayanto ca mā bandhena nayi pupphapañjare
pana nisīdāpetvā nehi pupphapañjarañca karonto dhataraṭṭhassa
mahantaṁ setapadumasañchannaṁ mama khuddakaṁ rattapadumasañchannaṁ katvā
dhataraṭṭhaṁ purato maṁ pacchato nīcataraṁ katvā ādāya khippaṁ netvā
rañño dassehīti āha. so tassa vacanaṁ sutvā cintesi
sumukho rājānaṁ disvā mama mahantaṁ yasaṁ dātukāmo bhavissatīti
sañjātasomanasso mudūhi latāhi pañjare katvā padumehi chādetvā
vuttanayeneva gahetvā agamāsi.
tamatthaṁ pakāsento satthā āha
iccevaṁ vutto nesādo hemavaṇṇe harittace
ubho hatthehi paggayha pañjare ajjhavodahi.
te pañjaragate pakkhī ubho bhassaravaṇṇine
sumukhaṁ dhataraṭṭhañca luddo ādāya pakkamīti.
tattha ajjhavodahīti odahi ṭhapesi. bhassaravaṇṇineti
pabhāsampannavaṇṇine.
evaṁ luddaputtassa te ādāya pakkamanakāle dhataraṭṭho

page number: 259

pākahaṁsarājadhītaraṁ attano bhariyaṁ saritvā sumukhaṁ āmantetvā kilesavasena
vilapi.
tamatthaṁ pakāsento satthā āha
hariyamāno dhataraṭṭho sumukhaṁ etadabravi
bāḷhaṁ bhāyāmi sumukha sāmāya lakkhaṇūruyā
asmākaṁ vadhamaññāya athattānaṁ vadhissati.
pākahaṁsā hi sumukha suhemā hemasuttacā
koñcīva samuddatīre kapaṇā nūna ruccatīti.
tattha bhāyāmīti maraṇato bhāyāmi. sāmāyāti suvaṇṇavaṇṇāya.
lakkhaṇūruyāti lakkhaṇasampannaūruyā. vadhamaññāyāti vadhaṁ jānitvā mama
piyasāmiko māritoti saññī hutvā. vadhissatīti kiṁ me piyasāmike
mate jīvitenāti marissati. pākahaṁsāti pākahaṁsarājadhītā.
suhemāti evaṁnāmikā. hemasuttacāti hemasadisasundaratacā.
koñcīvāti yathā loṇasaṅkhātaṁ samuddaṁ otaritvā mate
patimhi koñcī sakuṇikā kapaṇā rodati evaṁ nūna sā rodissati.
taṁ sutvā sumukho ayaṁ haṁsarājā aññe ovadituṁ yutto samāno
mātugāmaṁ nissāya kilesavasena vilapati udakassa ādittakālo viya
vatiyā uṭṭhāya kedārakhāditakālo viya ca jāto yannūnāhaṁ
attano ñāṇabalena mātugāmassa dosaṁ pakāsetvā etaṁ
saññāpeyyanti cintetvā gāthamāha
evaṁ mahanto lokassa appameyyo mahāgaṇī
ekitthimanusoceyya nayidaṁ paññavatomiva.

page number: 260

vātova gandhamādeti ubhayaṁ chekapāpakaṁ
bālo āmakapakkaṁva lolo andhova āmisaṁ.
avinicchayaññū atthesu mandova paṭibhāsi maṁ
kiccākiccaṁ na jānāsi sampatto kālapariyāyaṁ.
aḍḍhummatto udīresi seyyā maññasi itthiyo
bahusādhāraṇā hetā soṇḍānaṁva surāgharaṁ.
māyā cetā marīcīva sokā rogā cupaddavā
kharāva bandhanā cetā maccupāsā guhālayā
tāsu yo vissase poso so naresu narādhamoti.
tattha mahantoti mahanto samāno. lokassāti haṁsalokassa.
appameyyoti guṇehi pametuṁ asakkuṇeyyo. mahāgaṇīti mahantena
gaṇena samannāgato gaṇasatthā. ekitthinti yaṁ evarūpo bhavaṁ ekaṁ
itthiṁ anusoceyya idaṁ anusocanaṁ na paññavatomiva tenāhaṁ
ajjeva taṁ bāloti maññāmīti adhippāyenevamāha. ādetīti
gaṇhāti. chekapāpakanti sundarāsundaraṁ. āmakapakkanti āmakañca
pakkañca. loloti rasalolo. idaṁ vuttaṁ hoti mahārāja yathā
nāma vāto padumasarādīni paharitvā sugandhaṁpi saṅkāraṭṭhānādīni
paharitvā duggandhaṁpīti ubhayaṁ chekapāpakaṁ gandhaṁ ādiyati yathā ca
bālo kumārako ambajambūnaṁ heṭṭhā nisinno hatthaṁ pasāretvā
patitaṁ patitaṁ āmakampi pakkampi phalaṁ gahetvā khādati yathā ca
rasalolo andho bhatte upanīte yaṁkiñci samakkhikaṁpi nimmakkhikaṁpi

page number: 261

āmisaṁ ādiyati evaṁ itthiyo nāma kilesavasena andhaṁpi duggataṁpi kulinampi
akulinampi surūpimpi virūpimpi gaṇhanti bhajanti vātabālāndhasadisānaṁ
pāpadhammānaṁ itthīnaṁ kāraṇā vilapasi mahārājāti. atthesūti
kāraṇākāraṇesu. mandoti andhabālo. paṭibhāsi manti mama
upaṭṭhāsi. kālapariyāyanti evarūpaṁ maraṇakālaṁ patto
imasmiṁ kāle idaṁ kattabbaṁ idaṁ na kattabbaṁ idaṁ vattabbaṁ
idaṁ na vattabbanti na jānāsi evāti. aḍḍhummattoti
aḍḍhaummattako maññe hutvā. udīresīti yathā suraṁ pivitvā
nātimatto puriso yaṁ vā taṁ vā vilapati evaṁ vilapasīti attho.
seyyāti varā uttamā. māyā cāti ādīsuyeva itthiyo nāma
vañcanaṭṭhena māyā agayhūpagaṭṭhena marīcīva sokādīnaṁ paccayattā
sokā rogā anekappakārā upaddavā kodhādīhi atithaddhabhāveneva
kharā. tā hi nissāya andubandhanādīhi bajjhanato bandhanā cetā
itthiyo nāma sarīraguhāya pana vasanakamaccu nāma etādevāti
kāmahetu kāmanidānaṁ kāmādhikaraṇameva rājāno coraṁ gahetvā
tikhiṇapharasunā sīsaṁ chinditvā sūle ropentīti dīpetabbo.
tato dhataraṭṭho mātugāme paṭibaddhacittatāya tvaṁ mātugāmassa
guṇaṁ na jānāsi paṇḍitā eva jānanti nahetā garahitabbāti
dīpento gāthamāha
yaṁ vuḍḍhehi upaññātaṁ ko taṁ ninditumarahati
mahābhūtitthiyo nāma lokasmiṁ upapajjisuṁ.

page number: 262

khiḍḍā paṇihitā tāsu rati tāsu patiṭṭhitā
vījāni tāsu ruhanti yadidaṁ sattā pajāyare
tāsu ko nibbije poso pāṇamāsajja pāṇibhi.
tvameva nāñño sumukha thīnaṁ atthesu yuñjasi
tassa tyajja bhaye jāte bhītena jāyate mati.
sabbo hi saṁsayappatto bhayaṁ bhīru titikkhati
paṇḍitā hi mahantāno atthe yuñjanti duyyuje.
etadatthāya rājāno sūramicchanti mantinaṁ
paṭibāhati yaṁ sūro āpadaṁ attapariyāyaṁ.
mā no ajja vikantiṁsu rañño sūdā mahānase
tathā hi vaṇṇo pattānaṁ phalaṁ veḷuṁva taṁ vadhi.
muttosi necchasi uḍḍetuṁ sayaṁ bandhaṁ upāgami
sosajja saṁsayappatto atthaṁ gaṇhāhi mā mukhanti.
tattha yanti yaṁ mātugāmasaṅkhātaṁ vatthuṁ paññāvuḍḍhehi paññattaṁ
tesameva pākaṭaṁ na bālānaṁ. mahābhūtāti mahāguṇā mahānisaṁsā.
upapajjisunti paṭhamakappakāle itthīliṅgassa paṭhamaṁ pātubhūtattā paṭhamaṁ
nibbattāti attho. tāsūti sumukha tāsu itthīsu kāyavacīkhiḍḍā
ca paṇihitā ohitā ṭhapitā kāmaguṇarati ca patiṭṭhitā. vījānīti
buddhapaccekabuddhāriyasāvakacakkavattiādivījāni tāsu ruhanti. yadidanti
ye ete sabbepi sattā. pajāyareti sabbe tāsaññeva kucchimhi
saṁvaḍḍhāti dīpeti. nibbijeti nibbindeyya. pāṇamāsajja pāṇibhīti

page number: 263

attano pāṇehi tāsaṁ pāṇaṁ assādetvā attano jīvitaṁ cajantopi
tā labhitvā ko nibbindeyyāti attho. nāññoti na añño
sumukha mayā cittakūṭatale haṁsagaṇamajjhe nisinnena taṁ adisvā kahaṁ
sumukhoti vutte esa mātugāmaṁ gahetvā kāñcanaguhāyaṁ uttamaratiṁ
anubhotīti vadanti evaṁ tvameva itthīnaṁ atthesu yuñjasi yuttappayuttova
ahosi na aññoti attho. tassa tyajjāti tassa te ajja
maraṇabhaye jāte iminā maraṇabhayena bhīto maññe ayaṁ mātugāmassa
dosadassanā nipuṇā mati jāyateti adhippāyenevamāha.
sabbo hīti yo hi koci. saṁsayappattoti jīvitasaṁsayappatto.
bhīrūti bhīru hutvāpi bhayaṁ adhivāseti. mahantānoti ye pana
paṇḍitā ca honti mahante ca ṭhāne ṭhitāti mahantāno.
atthe yuñjanti duyyujeti te duyyujjepi atthe yuñjanti ghaṭenti
vāyamanti tasmā mā bhāyi dhīro hohīti taṁ ussāhanto evamāha.
āpadanti sāmino āgataṁ āpadaṁ esa sūro paṭibāhati etadatthāya
sūraṁ mantinaṁ icchanti. attapariyāyanti attano parittāṇaṁpica kātuṁ
sakkotīti adhippāyo. vikantiṁsūti chindiṁsu. idaṁ vuttaṁ hoti
samma sumukha tvaṁ mayā attano anantare ṭhāne ṭhapito tasmā
yathā ajja rañño sūdā amhe maṁsatthāya mā vikantiṁsu tathā
karohīti. tādiso hi amhākaṁ pattavaṇṇo. taṁ vadhīti svāyaṁ
vaṇṇo yathā nāma veḷuṁ nissāya jātaṁ phalaṁ veḷumeva vadhati
tathā taṁ vadhi tañca mañca mā vadhīti adhippāyenevamāha. muttosīti

page number: 264

yathāsukhaṁ cittakūṭapabbataṁ gacchāti evaṁ luddaputtena mayā saddhiṁ
mutto visajjito samānopi uḍḍetuṁ na icchasi. sayanti rājānaṁ
daṭṭhukāmo hutvā sayameva vadhaṁ upagatosi evamidaṁ amhākaṁ bhayaṁ
taṁ nissāya āgataṁ. sosajjāti sosi ajja jīvitasaṁsayappatto.
atthaṁ gaṇhāhi mā mukhanti idāni amhākaṁ muñcanakāraṇaṁ gaṇha
yathā muñcāma tathā vāyāma vātova gandhamādetīti ādīni vadanto
itthīgarahatthāya mukhaṁ mā pasārayīti.
evaṁ mahāsatto mātugāmaṁ vaṇṇetvā sumukhaṁ appaṭibhāṇaṁ
katvā tassa anattamanabhāvaṁ ñatvā idāni sumukhaṁ paggaṇhanto
gāthamāha
so tvaṁ yogaṁ payuñjassu yuttaṁ dhammūpasañhitaṁ
tava pariyāpadānena mama pāṇesanaṁ carāti.
tattha soti samma sumukha so tvaṁ. yoganti yaṁ pubbe ahaṁ
yogaṁ payuñjissaṁ yuttaṁ dhammūpasañhitanti avacasi taṁ idāni payuñjassu.
tava pariyāpadānenāti tava tena yogena parisuddhena. pariyodātenātipi
pāṭho. parittāṇenāti attho. tayā katattā tava santakena
parittāṇena mama jīvitapariyesanaṁ carāti adhippāyo.
taṁ sutvā sumukho ayaṁ ativiya maraṇabhayabhīto mama balaṁ na
jānāti rājānaṁ disvā thokaṁ kathaṁ labhitvā jānissāmi
assāsessāmi tāva nanti cintetvā gāthamāha

page number: 265

mā bhāyi patataṁ seṭṭha nahi bhāyanti tādisā
ahaṁ yogaṁ payuñjissaṁ yuttaṁ dhammūpasañhitaṁ
mama pariyāpadānena khippaṁ pāsā pamokkhasīti.
tattha pāsāti dukkhapāsā.
iti tesaṁ sakuṇabhāsāya kathentānaṁ luddaputto na kiñci
aññāsi. kevalaṁ pana te kājenādāya bārāṇasiṁ pāvisi.
acchariyabbhūtajātena pañjalinā mahājanena anugacchamāno so rājadvāraṁ
patvā attano āgatabhāvaṁ rañño ārocesi.
tamatthaṁ pakāsento satthā āha
so luddo haṁsakājena rājadvāraṁ upāgami
paṭivedetha maṁ rañño dhataraṭṭhāyamāgatoti.
tattha paṭivedetha manti khemako āgatoti evaṁ maṁ rañño
nivedetha. dhataraṭṭhāyanti ayaṁ dhataraṭṭho āgatoti paṭivedethāti
attho.
dovāriko gantvā paṭivedesi. rājā sañjātasomanasso
khippaṁ āgacchatūti vatvā amaccagaṇaparivuto samussitasetacchatte
rājapallaṅke nisinno khemakaṁ haṁsarājānaṁ ādāya mahātalaṁ abhiruhantaṁ
disvā suvaṇṇavaṇṇe haṁse oloketvā sampuṇṇo me manorathoti
tassa kattabbaṁ kiccaṁ amacce āṇāpesi.
tamatthaṁ pakāsento satthā āha

page number: 266

te disvā puññasaṅkāse ubho lakkhaṇasammate
khalu saññamano rājā amacce ajjhabhāsatha.
detha luddassa vatthāni annapānañca bhojanaṁ
kāmaṅkaro hiraññassa yāvantaṁ esa icchatīti.
tattha puññasaṅkāseti attano puññasadise. lakkhaṇasammateti
seṭṭhasammate abhiññāte. khalūti nipāto. tassa te khalu
disvāti purimapadena sambandho. dethāti ādīni rājā pasannākāraṁ
karonto āha. tattha kāmaṅkaro hiraññassāti hiraññaṁ assa
kāmakiriyā atthu. yāvantanti yattakaṁ esa gacchati tattakaṁ
hiraññamassa dethāti attho.
evaṁ pasannākāraṁ kāretvā pītisomanassasamussāhito gacchatha
naṁ alaṅkaritvā ānethāti āha. atha naṁ amaccā rājanivesanā
otāretvā kappitakesamassuṁ nahātānulittaṁ sabbālaṅkārapaṭimaṇḍitaṁ
katvā rañño dassesuṁ. athassa rājā ekasaṁvacchare satasahassuṭṭhānake
dvādasagāmake ājaññayuttaṁ rathaṁ alaṅkatamahāgehaṁ dethāti
mahantaṁ yasaṁ dāpesi. so mahantaṁ yasaṁ labhitvā attano kammaṁ
pakāsetuṁ ārabhi na te deva mayā yo vā so vā haṁso ānīto
ayaṁ pana channavutihaṁsasahassānaṁ rājā dhataraṭṭho nāma ayaṁ senāpati
sumukho nāmāti āha. atha naṁ rājā kathaṁ te samma ete
gahitāti pucchi.
tamatthaṁ pakāsento satthā āha

page number: 267

disvā luddaṁ pasannattaṁ kāsirājetadabravi
yadāyaṁ samma khemaka puṇṇā haṁsehi tiṭṭhati.
kathaṁ ruciṁ majjhagataṁ pāsahattho upāgami
okiṇṇaṁ ñātisaṅghehi nimajjhimaṁ kathamaggahīti.
tattha pasannattanti pasannabhāvaṁ somanassappattaṁ. yadāyanti
vayassa khemaka yadi ayaṁ amhākaṁ pokkharaṇī channavutihaṁsasahassehi
puṇṇā tiṭṭhati. kathaṁ ruciṁ majjhagatanti evaṁ sante tvaṁ tesaṁ
rucīnaṁ piyadassanānaṁ haṁsānaṁ majjhagataṁ etaṁ ñātihaṁsehi okiṇṇaṁ.
nimajjhimanti neva majjhimaṁ neva kaniṭṭhaṁ uttamahaṁsarājānaṁ kathaṁ pāsahattho
upāgami kathaṁ gaṇhi.
so tassa kathaṁ suṇanto āha
ajja me sattamā ratti ādānāni upāsato
padametassa anvesaṁ appamatto ghaṭassito.
athassa padamaddakkhiṁ carato ādanesanaṁ
tatthāhaṁ odahiṁ pāsaṁ evantaṁ dijamaggahinti.
tattha ādānānīti gocaraṁ gaṇhanaṭṭhānānīti attho. ayameva
vā pāṭho. upāsatoti upagacchantassa. padanti gocarabhūmiyaṁ
akkantapadaṁ. ghaṭassitoti cāṭipañjare nissito hutvā. athassāti
atha chaṭṭhe divase etassa ādānesanaṁ carantassa padaṁ addakkhiṁ.
evantanti evaṁ taṁ dijaṁ aggahinti sabbaṁ gahitopāyaṁ ācikkhi.
taṁ sutvā rājā ayaṁ dvāre ṭhatvā paṭivedentopi

page number: 268

dhataraṭṭhassevāgamanaṁ paṭivedesi idānipi etaṁ ekameva gaṇhāhīti vadati
kinnu kho ettha kāraṇanti cintetvā gāthamāha
ludda dve ime sakuṇā kathamekoti bhāsasi
cittaṁ nu te vipallaṭṭhaṁ ādū kinnu jigiṁsasīti.
tattha vipallaṭṭhanti vipariyattaṁ. ādū kinnu jigiṁsasīti
udāhu kinnu cintesi kiṁ itaraṁ gahetvā aññassa dātukāmo
hutvā cintesīti pucchati.
tato luddo na me deva cittaṁ vipallaṭṭhaṁ nāhaṁ itaraṁ
aññassa dātukāmo api ca kho pana mayā ohite pāse
ekova bandhoti āvikaronto āha
yassa lohitakā tālā tapaniyyānikā subhā
uraṁ saṁhacca tiṭṭhanti so me bandhaṁ upāgami.
athāyaṁ bhassaro pakkhī abandho bandhamāturaṁ
ariyaṁ brūvanto aṭṭhāsi vadanto mānusiṁ giranti.
tattha lohitakā tālāti rattavaṇṇā tālā tisso lohitarājiyo.
uraṁ saṁhaccāti uraṁ āhacca. idaṁ vuttaṁ hoti mahārāja yassetā
rattasuvaṇṇasuppabhā tisso lohitakā rājiyo gīvaṁ parikkhipitvā
uraṁ āhacca tiṭṭhanti so ekova mama pāse bandhaṁ upagato.
bhassaroti parisuddho pabhāsampanno. āturanti gilānaṁ
dukkhitaṁ. aṭṭhāsīti atha dhataraṭṭhassa bandhabhāvaṁ ñatvā
nivattitvā etaṁ samassāsetvā mama gamanakāle ca paccuggamanaṁ

page number: 269

katvā ākāseyeva mayā saddhiṁ madhurapaṭisanthāraṁ katvā manussabhāsāya
dhataraṭṭhassa guṇe kathento mama hadayaṁ mudukaṁ katvā puna etasseva
purato aṭṭhāsi athāhaṁ deva sumukhassa subhāsitaṁ sutvā pasannacitto
dhataraṭṭhaṁ visajjesiṁ iti dhataraṭṭhassa pāsato mokkho ime haṁse
ādāya mama idhāgamanañca sumukheneva katanti.
evaṁ so sumukhassa guṇaṁ vaṇṇento kathesi. taṁ sutvā
rājā sumukhassa dhammakathaṁ sotukāmo ahosi. luddaputtassa sakkāraṁ
karontasseva suriyo atthaṅgamito dīpā pajjalitā. bahū khattiyādayo
sannipatitā. khemā devīpi vividhanāṭakehi parivāritā rañño
dakkhiṇapasse nisīdi. tasmiṁ khaṇe rājā sumukhaṁ kathāpetukāmo
gāthamāha
kathannudāni sumukha hanuṁ saṁhacca tiṭṭhasi
ādū me parisaṁ patto bhayā bhīto na bhāsasīti.
tattha hanuṁ saṁhaccāti madhurakatho kira tvaṁ atha kasmā idāni
mukhaṁ pidhāya tiṭaṭhasi. ādūti kacci. bhayā bhītoti parisasārajjabhayena
bhīto hutvā.
taṁ sutvā sumukho abhītabhāvaṁ dassento gāthamāha
nāhaṁ kāsipati bhīto oggayha parisaṁ tava
nāhaṁ bhayā na bhāsissaṁ vāgyaṁ atthasmi tādiseti.
tattha tādiseti apica kho pana tathārūpe atthe uppanne
vākyaṁ bhāsissāmīti vacanokāsaṁ olokento nisinnosmīti attho.

page number: 270

taṁ sutvā rājā tassa kathaṁ vaḍḍhetukāmatāya parihāsaṁ
karonto āha
na te abhissaraṁ passe na rathenapi pattike
nāssa cammaṁ vā kītaṁ vā vammine ca dhanuggahe.
na hiraññaṁ suvaṇṇaṁ vā nagaraṁ vā sumāpitaṁ
okiṇṇaparikkhaṁ duggaṁ daḷhamaṭṭālakoṭṭhakaṁ
yattha paviṭṭho sumukha bhāyitabbaṁ na bhāyasīti.
tattha abhissaranti rakkhanatthāya parivāretvā ṭhitaṁ āvudhahatthaṁ
parisante na passāmi. nāssāti ettha assāti nipātamattaṁ.
cammanti sarīraparittāṇacammaṁ. kītaṁ vāti kīṇitaṁ cāṭikapālantipi
vuccati. cāṭikapālahatthāpi te santike natthīti dīpeti. vammineti
vammasannaddhe. na hiraññanti yaṁ nissāya na bhāyasi taṁ
hiraññaṁpi te santike na passāmīti.
evaṁ raññā kinte abhāyanakāraṇanti vutte taṁ kāraṇaṁ
kathento āha
na me abhissarenattho nagarena dhanena vā
apathena pathaṁ yāma antalikkhe carā mayaṁ.
sutā ca paṇḍitātyamhā nipuṇā catthacintakā
bhāsematthavatiṁ vācaṁ sacce cassu patiṭṭhito.
kinnu tuyhaṁ asaccassa anariyassa karissati
musāvādissa luddassa bhaṇitaṁpi subhāsitanti.

page number: 271

tattha abhissarenāti ārakkhaparivārena. atthoti etena mama
kiccaṁ natthi kasmā yasmā apathena tumhādisānaṁ amaggena pathaṁ
māpetvā yāma ākāsacārino mayanti. paṇḍitātyamhāti
paṇḍitāti tayā sutamhā teneva kāraṇena amhākaṁ santikā
dhammaṁ sotukāmo kira no gaṇhāpesi. sacce cassūti sace
pana tvaṁ sacce patiṭṭhito assu atthavatiṁ kāraṇanissitaṁ vācaṁ
bhāseyyāma. asaccassāti vacīsaccarahitassa tava subhāsitaṁ muṇḍassa
dantasuci viya kiṁ karissati.
taṁ sutvā rājā kasmā maṁ musāvādī anariyoti vadasi
kiṁ mayā katanti āha. atha naṁ sumukho tenahi mahārāja suṇohīti
vatvā āha
taṁ brāhmaṇānaṁ vacanā imaṁ khemaṁ akārayi
abhayañca tayā ghuṭaṭhaṁ imāyo dasadhā disā.
oggayha te pokkharaṇiṁ vippasannodakaṁ suciṁ
pahūtaṁ khādanaṁ tattha ahiṁsā cettha pakkhinaṁ.
idaṁ sutvāna nigghosaṁ āgatamhā tavantike
te te bandhasmā pāsena etante bhāsitaṁ musā.
musāvādaṁ purakkhatvā icchālobhañca pāpakaṁ
ubhosandhiṁ atikkamma asātaṁ upapajjatīti.
tattha tanti tvaṁ. khemanti evaṁnāmakaṁ pokkharaṇiṁ. ghuṭṭhanti
catūsu kaṇṇesu ṭhatvā ghosāpitaṁ. dasadhāti imā tā dasavidhā

page number: 272

disā taṁ disāsu tayā abhayaṁ ghuṭṭhaṁ. oggayhāti oggāhetvā
āgatānaṁ santikā. pahūtaṁ khādananti pahūtañca padumuppalasāliādikaṁ
khādanaṁ. idaṁ sutvāti tesaṁ tava pokkharaṇiṁ oggāhetvā āgatānaṁ
santikā idaṁ abhayaṁ sutvā. tavantiketi tava samīpe tayā kāritaṁ
pokkharaṇiṁ āgatamhāti attho. te teti te mayaṁ tava pāsena
bandhā. purakkhatvāti purato katvā. icchālobhanti icchāsaṅkhātaṁ
pāpakaṁ lobhaṁ. ubhosandhinti ubhayaṁ devaloke ca manussaloke ca
paṭisandhiṁ ime pāpadhamme purato katvā caranto puggalo sugatiṁ
paṭisandhiṁ atikkamitvā. asātanti nirayaṁ upapajjati.
evaṁ parisamajjheyeva rājānaṁ lajjāpesi. atha naṁ rājā nāhaṁ
sumukha tumhe māretvā maṁsaṁ khāditukāmo gaṇhāpesiṁ paṇḍitabhāvaṁ
pana vo sutvā subhāsitaṁ sotukāmova gaṇhāpesinti pakāsento āha
nāparajjhāma sumukha napi lobhāya maggahiṁ
sutā ca paṇḍitātyattha nipuṇā catthacintakā.
appevatthavatiṁ vācaṁ byāhareyyuṁ idhāgatā
tathāyaṁ samma nesādo vutto sumukha maggahīti.
tattha nāparajjhāmāti mārento aparajjhati nāma mayaṁ na
mārema. lobhāya maggahinti maṁsaṁ khāditukāmo hutvā lobhāya
tumhe nāhaṁ aggahiṁ. paṇḍitātyatthāti paṇḍitāti sutā attha.
atthacintakāti paṭicchannānaṁ atthānaṁ cintakā. atthavatinti
kāraṇanissitaṁ. tathāti tena kāraṇena. vuttoti mayā vutto hutvā.

page number: 273

sumukha maggahīti sumukhāti ālapati. makāro sandhikāro. aggahīti
dhammaṁ desetuṁ tumhe gaṇhi.
taṁ sutvā sumukho subhāsitaṁ sotukāmena ayuttante kataṁ
mahārājāti vatvā āha
neva bhūtā kāsipati upanītasmi jīvite
bhāsematthavatiṁ vācaṁ sampattā kālapariyāyaṁ.
yo migena migaṁ hanti pakkhīnaṁ pana pakkhinā
sutena vā sutaṁ kīlye kiṁ anariyatarantato.
yo ariyarudaṁ bhāse anariyadhammavassito
ubho so dhaṁsate lokā idha ceva parattha ca.
na majjhetha yasaṁ patto na byādhe pattasaṁsayaṁ
vāyametheva kiccesu saṁvare vivarāni ca.
ye vuḍḍhā abbhatikkantā sampattā kālapariyāyaṁ
idha dhammaṁ caritvāna evete tidivaṅgatā.
idaṁ sutvā kāsipati dhammamattani pālaya
dhataraṭṭhañca muñcāhi haṁsānaṁ pavaruttamanti.
tattha upanītasmīti maraṇasantike upanīte. kālapariyāyanti
maraṇakālavāraṁ pattā samānā na kathissāma na hi dhammakathikaṁ bandhitvā
maraṇabhayena tajjetvā dhammaṁ suṇāmīti ayuttante katanti. migenāti
suṭṭhu sikkhāpitena dīpakamigena. hantīti hanati. pakkhināti

page number: 274

dīpakapakkhinā. sutena vāti khemasaraṁ nibbhayanti vissutena
dīpakamigapakkhisadisena padumasarena. sutanti paṇḍito citrakathīti evaṁ
sutaṁ dhammakathikaṁ. kīlyeti dhammaṁ sossāmīti pāsabandhena yo kīleyya
hiṁseyya bādheyya. tatoti tato tesaṁ anariyato uttariṁ aññaṁ
anariyataraṁ kataṁ kiṁ atthi. ariyarudanti mukhena ariyavacanaṁ sundaravacanaṁ
bhāsati. dhammavassitoti kammena anariyadhammaṁ avassito. ubhoti
devalokā ca manussalokā cāti ubhayamhā. idha cevāti idha
uppannopi parattha uppannoti evarūpo dvīhi sugatilokehi dhaṁsetvā
nirayameva upapajjati. pattasaṁsayanti jīvitasaṁsayamāpannaṁpi dukkhaṁ patvā
na kilameyya. saṁvare vivarāni cāti attano chiddāni randhāni
saṁvareyya pidaheyya. vuḍḍhāti guṇabuḍḍhā paṇḍitā. sampattā
kālapariyāyanti maraṇakālapariyāyaṁ pattā hutvā anatikkantā.
eveteti evaṁ ete. idanti idaṁ mayā vuttaṁ atthanissitaṁ
vacanaṁ. dhammanti paveṇiyadhammaṁpi sucaritadhammaṁpi.
taṁ sutvā rājā āha
āharantūdakaṁ pajjaṁ āsanañca mahārahaṁ
pañjarato pamokkhāmi dhataraṭṭhaṁ yasassinaṁ.
tañca senāpatiṁ dhīraṁ nipuṇaṁ atthacintakaṁ
yo sukhe sukhito rañño dukkhite hoti dukkhito.
etādiso kho arahati piṇḍamasnātu bhattuno
yathāyaṁ sumukho rañño pāṇasādhāraṇo sakhāti.

page number: 275

tattha udakanti pādadhovanaṁ. pajjanti pādabbhañjanaṁ. sukheti
sukhe sati.
rañño vacanaṁ sutvā amaccādayo tesaṁ āsanaṁ āharitvā
tattha nisinnānaṁ gandhodakena pāde dhovitvā satapākena telena
abbhañjayiṁsu.
tamatthaṁ pakāsento satthā āha
pīṭhañca sabbasovaṇṇaṁ aṭṭhapādaṁ manoramaṁ
maṭṭhaṁ kāsikavatthinaṁ dhataraṭṭho upāvisi.
kocchañca sabbasovaṇṇaṁ veyyagghaparisibbitaṁ
sumukho ajjhapāvekkhi dhataraṭṭhassanantarā.
tesaṁ kāñcanapattehi puthū ādāya kāsiyo
haṁsānaṁ abhihāresuṁ aggaṁ rañño pavāsitanti.
tattha maṭṭhanti karaṇapariniṭṭhitaṁ. kāsikavatthinanti kāsikavatthena
atthataṁ. kocchanti majjhe saṅkhittaṁ. veyyagghaparisibbitanti
byagghacammaparisibbitaṁ maṅgaladivase aggamahesiyā nisīdanapīṭhaṁ.
kāñcanapattehīti suvaṇṇabhājanehi. puthūti bahū. kāsiyoti
kāsikaraṭṭhavāsino. abhihāresunti upanāmesuṁ. aggaṁ rañño pavāsitanti
aṭṭhasatapalasuvaṇṇacāṭipakkhittaṁ haṁsarañño paṇṇākāratthāya kāsikarañño
pesitaṁ nānaggarasabhojanaṁ.
evaṁ upanīte tasmiṁ pana kāsikarājā tesaṁ hatthato hatthena

page number: 276

sampaṭiggahaṇatthaṁ sayaṁ suvaṇṇacāṭiṁ gahetvā upanāmesi. te
tato madhulāje khāditvā madhurodakaṁ piviṁsu. atha mahāsatto
rañño abhihārañca pasādañca disvā paṭisanthāramakāsi.
tamatthaṁ pakāsento satthā āha
disvā abhihataṁ annaṁ kāsirājena pesitaṁ
kusalo khattadhammānaṁ tato pucchi anantarā.
kacci nu bhoto kusalaṁ kacci bhoto anāmayaṁ
kacci raṭṭhamidaṁ phītaṁ dhammena anusāsati.
rāja āha
kusalañceva me haṁsa atho haṁsa anāmayaṁ
atho raṭṭhamidaṁ phītaṁ dhammena anusāsihaṁ.
mahāsatto āha
kacci bhoto amaccesu doso koci na vijjati
kacci ca te tavatthesu nāvakaṅkhanti jīvitaṁ.
rājā āha
athopi me amaccesu doso koci na vijjati
athopi te mamatthesu nāvakaṅkhanti jīvitaṁ.
mahāsatto āha
kacci te sādisī bhariyā assavā piyabhāṇinī
puttarūpayasūpetā tava chandavasānugā.

page number: 277

rājā āha
atho me sādisī bhariyā assavā piyabhāṇinī
puttarūpayasūpetā mama chandavasānugā.
mahāsatto āha
kacci raṭṭhaṁ anuppīḷaṁ akutociupaddavaṁ
asāhasena dhammena samena anusāsasi.
rājā āha
atho raṭṭhaṁ anuppīḷaṁ akutociupaddavaṁ
asāhasena dhammena samena anusāsihaṁ.
mahāsatto āha
kacci santo apacitā asanto parivajjitā
no ca dhammaṁ niraṅkatvā adhammamanuvattasi.
rājā āha
santo ca me apacitā asanto parivajjitā
dhammamevānuvattāmi adhammo me niraṅkato.
mahāsatto āha
kacci anāgataṁ dīghaṁ samavekkhasi khattiya
kacci matto madanīye paralokaṁ na santasi.
rājā āha
nāhaṁ anāgataṁ dīghaṁ samavekkhāmi pakkhima
ṭhito dasasu dhammesu paralokaṁ na santasiṁ.

page number: 278

dānaṁ sīlaṁ pariccāgaṁ ājjavaṁ maddavaṁ tapaṁ
akkodhaṁ avihiṁsañca khantiṁ ca avirodhanaṁ.
iccete kusale dhamme ṭhite passāmi attani
tato me jāyate pīti somanassañcanappakaṁ.
sumukho ca acintetvā visajji pharusaṁ giraṁ
bhāvadosamanaññāya asmākāyaṁ vihaṅgamo.
so kuddho pharusaṁ vācaṁ nicchāresi ayoniso
yānasmāsu na vijjanti nayidaṁ paññavatāmivāti.
tattha disvāti taṁ bahuṁ aggapānabhojanaṁ disvā. pesitanti
āharāpetvā upanītaṁ. khattadhammānanti paṭhamakārakesu paṭisanthāradhammānaṁ.
tato pucchi anantarāti tasmiṁ kāle. kacci nu bhototi anupaṭipāṭiyā
pucchitā pana cha gāthā heṭṭhā vuttatthāyeva. anuppīḷanti
kacci raṭṭhavāsino yantena ucchuṁ viya anuppīḷesīti pucchi.
akutociupaddavanti kutoci anupaddavaṁ. samena anusāsasīti
kacci tvaṁ idaṁ raṭṭhaṁ dhammena samena anusāseyyāsi. santoti
sīlādiguṇayuttā sappurisā. niraṅkatvāti chaḍḍetvā. anāgataṁ
dīghanti anāgataṁ attano jīvitaṁ pavattitaṁ kacci dīghaṁ. samavekkhasīti
āyusaṅkhārānaṁ parittabhāvaṁ jānāsīti pucchati. madanīyeti madāvahe
rūpādiārammaṇe. na santasīti na bhāyasi. idaṁ vuttaṁ hoti
kacci rūpādīsu kāmaguṇesu appamatto hutvā dānādīnaṁ kusalānaṁ
katattā paralokaṁ na bhāyasīti. dasasūti dasasu rājadhammesu.

page number: 279

dānādīsu pavattitacetanā dānaṁ pañcasīladasasīlādīni sīlaṁ deyyadhammacāgo
pariccāgo ujubhāvo ājjavaṁ mudubhāvo maddavaṁ uposathakammaṁ tapo
mettāpubbabhāgo akkodho karuṇāpubbabhāgo avihiṁsā
adhivāsanaṁ khanti avirodho avirodhanaṁ. acintetvāti
mama imaṁ guṇasampattiṁ acintetvā. bhāvadosanti cittadosaṁ.
anaññāyāti ajānitvā. asmākanti amhākaṁ cittadoso nāma
natthi yamesa jāneyya taṁ ajānitvāva pharusaṁ kakkhalaṁ visajjesi.
ayonisoti anupāyena. yānasmāsūti yāni vajjāni amhesu na
santi tāni vadati. nayidanti na idaṁ. tasmā mama idaṁ
vacanaṁ paññavatāmiva na hoti tenesa mama na paṇḍito viya
upaṭṭhāti.
taṁ sutvā sumukho mahāguṇasampannova rājā apasādito
so me kuddho khamāpessāmi nanti cintetvā āha
atthi me taṁ atisāraṁ vegena manujādhipa
dhataraṭṭhe ca bandhasmiṁ dukkhaṁ me vipulaṁ ahu.
tvaṁ no pitāva puttānaṁ bhūtānaṁ dharaṇīriva
asmākamadhipannānaṁ khamassu rājakuñjarāti.
tattha atisāranti pakkhalitaṁ. vegenāti ahaṁ etaṁ kathaṁ kathento
vegena sahasā kathemi. dukkhanti cetasikaṁ dukkhaṁ mama vipulaṁ ahosi
tasmā kodhavasena taṁ mayā vuttaṁ tameva khama mahārājāti.
puttānanti tvaṁ puttānaṁ pitā viya. dharaṇīrivāti pāṇabhūtānaṁ

page number: 280

patiṭṭhā paṭhavī viya tvaṁ pana amhākaṁ avassayo. adhipannānanti
dosena aparādhena ajjhotthatānaṁ. khamassūti idaṁ so sumukho āsanā
oruyha pakkhehi añjaliṁ katvā āha.
atha naṁ rājā āliṅgitvā ādāya suvaṇṇapīṭhe nisīdāpetvā
accayadesanaṁ paṭiggaṇhanto āha
evante anumodāma yaṁ bhāvaṁ na niguyhasi
khīlaṁ paṭibhindasi pakkhi ujukosi vihaṅgamoti.
tattha anumodāmāti tante dosaṁ khamāma. yanti yasmā tvaṁ
attano cittapaṭicchannabhāvaṁ na niguyhasi. khīlanti cittakhīlaṁ cittakhāṇukaṁ.
evañca pana vatvā rājā mahāsattassa dhammakathāya sumukhassa
ca ujubhāvena pasīditvā pasannena nāma pasannākāro kātabboti
ubhinnaṁpi tesaṁ attano rajjasiriṁ niyyādento gāthā āha
yaṁkiñci ratanaṁ atthi kāsirājanivesane
rajaṭaṁ jātarūpañca muttā veḷuriyā bahū.
maṇayo saṅkhamuttañca vatthikaṁ haricandanaṁ
ajinaṁ dantabhaṇḍañca lohaṁ kāḷāyasaṁ bahuṁ
etaṁ dadāmi vo vittaṁ issariyaṁ vissajāmi voti.
tattha atthīti nidahitaṁ. muttāti viddhāviddhamuttā. maṇayoti
maṇibhaṇḍakāni. saṅkhamuttañcāti dakkhiṇāvaṭṭasaṅkharatanañca
āmalakavaṭṭamuttaratanañca. vatthikanti sukhumakāsikavatthāni. ajinanti
ajinamigacammaṁ. lohaṁ kāḷāyasanti tambalohañca kāḷalohañca. issariyanti

page number: 281

kāñcanamālena setacchattena saddhiṁ dvādasayojanike bārāṇasinagare
rajjaṁ.
evañca pana vatvā ubhopi setacchattena pūjetvā rajjaṁ
paṭicchāpesi. atha mahāsatto raññā saddhiṁ sallapanto āha
addhā apacitā tyamhā sakkatā ca rathesabha
dhammesu vattamānānaṁ tvaṁ no ācariyo bhava.
ācariya samanuññātā tayā anumatā mayaṁ
taṁ padakkhiṇato katvā ñātī passemurindamāti.
tattha dhammesūti dasasu kusalakammapathadhammesu. ācariyoti tvaṁ
amhesu byattataro tasmā no tattha ācariyo hohi. apica dasannaṁ
rājadhammānaṁ kathitattāpi sumukhassa dosaṁ dassetvā accayaṁ pariggahaṇassa
katattāpi tvaṁ pana amhākaṁ ācariyo bhava tasmā idānipi no
ācārasikkhāpanena ācariyo bhavāti āha. passemurindamāti passemu
arindama.
so tesaṁ gamanaṁ anujānāti. bodhisattassāpi dhammaṁ kathentasseva
aruṇaṁ uṭṭhahi.
tamatthaṁ pakāsento satthā āha
sabbarattiṁ cintayitvāna mantayitvā yathākathaṁ
kāsirājā anuññāsi haṁsānaṁ pavaruttamanti.
tattha yathākathanti yaṁkiñci atthaṁ tehi saddhiṁ cintetabbañca

page number: 282

mantetabbañca cintetvā mantetvā cāti attho. anuññāsīti
gacchathāti anuññāsi.
evaṁ tena anuññāto bodhisatto rājānaṁ appamatto dhammena
rajjaṁ kārehīti ovaditvā pañcasu sīlesu patiṭṭhāpesi. rājā tesaṁ
kāñcanabhājanehi madhulājañca madhurodakañca upanetvā niṭṭhitāhārakicce
gandhamālādīhi pūjetvā bodhisattaṁ suvaṇṇacaṅkoṭakena sayaṁ ukkhipi.
khemā devī sumukhaṁ ukkhipi. atha ne sīhapañjaraṁ ugghāṭāpetvā
suriyuggamanavelāya gacchatha sāminoti visajjesuṁ.
tamatthaṁ pakāsento satthā āha
tato ratyā vivasane suriyassuggamanaṁ pati
pekkhato kāsirājassa bhavanato vigāhisunti.
tattha vigāhisunti ākāsaṁ pakkhandiṁsu.
mahāsatto suvaṇṇacaṅkoṭakato uppatitvā mā cintayittha
mahārāja appamatto amhākaṁ ovāde vatteyyāsīti rājānaṁ
assāsetvā sumukhaṁ ādāya cittakūṭameva gato. tānipi kho
channavutihaṁsasahassāni kāñcanaguhāto nikkhamitvā pabbatatale nisinnā te
āgacchante disvā paccuggantvā parivāresuṁ. te ñātigaṇaparivutā
cittakūṭaṁ pavisiṁsu.
tamatthaṁ pakāsento satthā āha
te aroge anuppatte disvāna parame dije
keketimakaruṁ haṁsā puthusaddo ajāyatha.

page number: 283

te patītā pamuttena bhattunā bhattugāravā
samantā parikariṁsu aṇḍajā laddhapaccayāti.
tattha akarunti mahāsaddaṁ nicchāriṁsu. parameti uttame.
keketi attano sabhāvaravena keketi saddamakaṁsu. bhattugāravāti
bhattari sagāravā. parikariṁsūti bhattuno muttabhāvena tuṭṭhā taṁ bhattāraṁ
samantā parivārayiṁsu. laddhapaccayāti laddhapatiṭṭhā.
evaṁ parivāretvā ca pana te haṁsā kathaṁ muttosi mahārājāti
pucchiṁsu. mahāsatto sumukhaṁ nissāya muttabhāvaṁ rājakulakatakammaṁ
luddaputtakatakammaṁ ca kathesi. taṁ sutvā haṁsagaṇā sumukhasenāpati
ca luddo ca sukhitā niddukkhā ciraṁ jīvantūti āhaṁsu.
tamatthaṁ pakāsento satthā osānagāthamāha
evaṁ mittavataṁ atthā sabbe honti padakkhiṇā
haṁsā yathā dhataraṭṭhā ñātisaṅghamupāgamunti.
tattha mittavatanti kalyāṇamittasampannānaṁ. padakkhiṇāti
sukhanipphattino vuḍḍhiyuttā. dhataraṭṭhāti haṁsarājā sumukho raññā
ceva luddaputtena cāti dvīhi evaṁ ubhopi te dhataraṭṭhā
kalyāṇamittasampannā yathā. Ñātisaṅghamupāgamunti ñātisaṅghūpagamanasaṅkhāto
tesaṁ attho padakkhiṇo jāto. evaṁ aññesaṁpi mittavataṁ atthā
padakkhiṇā hontīti.
satthā imaṁ dhammadesanaṁ āharitvā na bhikkhave idāneva
pubbepi ānando mamatthāya jīvitaṁ pariccajīvi vatvā jātakaṁ

page number: 284

samodhānesi tadā luddo ānando ahosi khemā devī khemā bhikkhunī
ahosi rājā sārīputto ahosi sumukho ānando ahosi sesaparisā
buddhaparisā ahesuṁ dhataraṭṭho pana ahameva sammāsambuddhoti.
mahāhaṁsajātakaṁ niṭṭhitaṁ.
dutiyaṁ.
--------------
sudhābhojanajātakaṁ
naguttame girivare gandhamādaneti idaṁ satthā jetavane viharanto
ekaṁ dānajjhāsayaṁ bhikkhuṁ ārabbha kathesi.
so kira sāvatthiyaṁ eko kulaputto satthu dhammadesanaṁ sutvā
pasannacitto pabbajitvā sīlesu paripūrikārī dhutaṅgaguṇena samannāgato
sabrahmacārīsu pavattamettacitto divasassa tikkhattuṁ buddhadhammasaṅghūpaṭṭhānesu
appamatto ācārasampanno dānajjhāsayo sārāṇīyadhammapūrako
ahosi. so attanā laddhaṁ paṭiggāhakesu vijjamānesu
chinnabhatto hutvāpi detiyeva tasmā so dānajjhāsayo dānābhirato
bhikkhusaṅghe pākaṭo ahosi. athekadivasaṁ bhikkhū dhammasabhāyaṁ kathaṁ
samuṭṭhāpesuṁ āvuso asuko nāma bhikkhu dānajjhāsayo dānābhirato
attanā laddhaṁ pasatamattaṁ pānīyaṁpi lobhaṁ chinditvā sabrahmacārīnaṁ
deti bodhisattasseva ajjhāsayoti. satthā taṁ kathaṁ dibbāya

page number: 285

sotadhātuyā sutvā gandhakuṭito nikkhamitvā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte ayaṁ
bhikkhave bhikkhu pubbe adānasīlo maccharī tiṇaggena telabindussāpi
adātā ahosi atha naṁ ahaṁ dametvā nibbisevanaṁ katvā
dānaphalaṁ vaṇṇetvā dāne patiṭṭhapesiṁ so pasatamattaṁpi khuddakaṁ
labhitvā adatvā na pivissāmīti mama santike varaṁ aggahesi tassa
phalena dānajjhāsayo dānābhirato jātoti vatvā tuṇhī ahosi
tehi bhikkhūhi desanānusandhikusalehi yācito atītaṁ āhari.
atīte bārāṇasiyaṁ brahmadatte rajjaṁ kārente eko gahapati
addho ahosi mahaddhano asītikoṭivibhavo bodhisatto hutvā nibbatti.
athassa rājā seṭṭhiṭṭhānaṁ adāsi. so rājapūjito nāgarajanapadapūjito
ahosi. so ekadivasaṁ attano sampattiṁ oloketvā cintesi ayaṁ
yaso mayā atītabhave neva niddāyantena na kāyaduccaritādīni
karontena laddho kāyasucaritādīni pūretvā laddho
anāgatepi mayā mama patiṭṭhānaṁ kātuṁ vaṭṭatīti. so rañño
santikaṁ gantvā deva mama ghare asītikoṭidhanaṁ atthi taṁ gaṇhāhīti
vatvā na mayhaṁ tava dhanena attho bahu me dhanaṁ itopi
yadicchasi taṁ gaṇhāhīti vutte kiṁ nu deva mama dhanaṁ dātuṁ
labhāmīti āha. atha raññā yathāruciṁ karohīti vutte catūsu
nagaradvāresu nagaramajjhe nivesanadvāre cāti cha dānasālāyo
kārāpetvā devasikaṁ devasikaṁ chasatasahassapariccāgaṁ karonto

page number: 286

mahādānaṁ pavattesi. so yāvajīvaṁ dānaṁ datvā imaṁ mana dānavaṁsaṁ
mā upacchindathāti putte anusāsetvā jīvitapariyosāne sakko
hutvā nibbatti. puttopissa tatheva dānaṁ datvā cando hutvā
nibbatti. tassa putto suriyo hutvā nibbatti. tassa putto
mātali hutvā nibbatti. tassa putto pañcasikho hutvā nibbatti.
tassa pana putto chaṭṭho seṭṭhiṭṭhānaṁ laddhā macchariyakosiyo
nāma ahosi asītikoṭivibhavoyeva. so mama pitupitāmahā bālā
ahesuṁ dukkhena sambhataṁ dhanaṁ chaḍḍesuṁ ahaṁ pana dhanaṁ rakkhissāmi
kassaci kiñci na dassāmīti cintetvā dānasālā viddhaṁsetvā
agginā jhāpetvā thaddhamaccharī ahosi. athassa gehadvāre
yācakā sannipatitvā bāhā paggayha mahāseṭṭhi mā attano
pitupitāmahānaṁ dānavaṁsaṁ nāsayi dānameva dehīti mahāsaddena
parideviṁsu. sutvā mahājano macchariyakosiyena attano dānavaṁso
upacchinnoti taṁ garahi. so lajjito nivesanadvāre yācakānaṁ
āgatānaṁ nivāretuṁ ārakkhaṁ ṭhapesi. te nippaccayā hutvā puna
tassa gehadvāraṁ na olokesuṁ. so tato paṭṭhāya dhanameva saṁharati
neva attanā paribhuñjati na puttadārādīnaṁ deti kañjikabilaṅgadutiyaṁ
sakuṇḍakabhattaṁ paribhuñjati mūlaphalamattatantāni thūlavatthāni
nivāsesi paṇṇachattakaṁ matthake dhāretvā jajjaragoṇayuttena
jajjararathakena yāti. iti tassa asappurisassa santakaṁ dhanaṁ sunakhena
laddhaṁ nāḷikeraṁ viya ahosi.

page number: 287

so ekadivasaṁ rājūpaṭṭhānaṁ gacchanto anuseṭṭhiṁ ādāya
gamissāmīti tassa gehaṁ agamāsi. tasmiṁ khaṇe anuseṭṭhī
puttadhītāhi parivuto navasappipakkamadhusakkharapuṇṇehi abhisaṅkhataṁ pāyāsaṁ
bhuñjamāno hoti. so macchariyakosiyaṁ disvā āsanā vuṭṭhāya
ehi mahāseṭṭhi imasmiṁ pallaṅke nisīda pāyāsaṁ bhuñjissāmāti
āha. tassa taṁ pāyāsaṁ disvā mukhe kheḷo uppajji bhuñjitukāmo
ahosi evaṁ pana cintesi sacāhaṁ bhuñjissāmi anuseṭṭhino
mama gehaṁ gatakāle paṭisakkāro kātabbo bhavissati evaṁ me
dhanaṁ nassissati na bhuñjissāmīti. atha naṁ punappunaṁ yāciyamānopi
idāni me bhuttaṁ suhitosmīti na icchi. anuseṭṭhimhi bhuñjante
pana olokento mukhe sañjāyamānena kheḷena nisīditvā tassa
bhattakiccāvasāne tena saddhiṁ rājanivesanaṁ gantvā rājanivesanā
otaritvā attano gehaṁ anuppatto pāyāsataṇhāya pīḷiyamāno
cintesi sacāhaṁ pāyāsaṁ bhuñjitukāmomhīti vakkhāmi mahājano
bhuñjitukāmo bhavissati bahū taṇḍulādayo nassissanti na kassaci
kathessāmīti. so rattindivaṁ pāyāsameva cintento vītināmetvāpi
dhananāsabhayena kassaci akathetvāva pipāsaṁ adhivāsetvā anukkamena
adhivāsetuṁ asakkonto upaṇḍūpaṇḍukajāto ahosi. evaṁ santepi
dhananāsabhayena akathento aparabhāge dubbalo hutvā sayanaṁ
upaguyhitvā nipajji. atha naṁ bhariyā upagantvā hatthena piṭṭhiṁ
parimajjantā kinte sāmi aphāsukanti pucchi. natthi bhaddeti.

page number: 288

taveva sarīre aphāsukaṁ atthīti. mama sarīre aphāsukaṁ natthīti.
sāmi upaṇḍūpaṇḍukajātosi kiṁ nu te kāci cintā atthi udāhu
rājā te kupito ādū puttehi avamāno kato athavā pana
kāci taṇhā uppannāti. āma taṇhā me uppannāti.
tenahi kathehīti. sakkhissasi naṁ rakkhitunti. rakkhitabbayuttakā ce
rakkhissāmīti. evaṁ santepi dhananāsabhayena kathetuṁ na ussahi. tāya
punappunaṁ pīḷiyamāno kathesi. bhadde ahaṁ ekadivasaṁ anuseṭṭhiṁ
navasappimadhusakkharapuṇṇābhisaṅkhataṁ pāyāsaṁ bhuñjantaṁ disvā tato
paṭṭhāya tādisaṁ pāyāsaṁ bhuñjitukāmo jātoti. asappurisa kiṁ
tvaṁ duggatosi sakalanagaravāsīnaṁ pahonakaṁ pāyāsaṁ pacissāmīti.
athassa sīse daṇḍena paharaṇakālo viya ahosi. so tassā
kujjhitvā jānāmihaṁ tava mahaddhanabhāvaṁ sace te kulagharā ābhataṁ
atthi pāyāsaṁ pacitvā nāgarānaṁ dehīti āha. tenahi
ekavīthivāsīnaṁ pahonakaṁ katvā pacāmīti. kiṁ te etehi attano
santakaṁ khādantūti. tenahi itocītoca sattasattagharavāsīnaṁ pahonakaṁ
katvā pacāmīti. kiṁ te etehīti. tenahi imasmiṁ gehe
parijanassāti. kiṁ te etenāti. tenahi bandhujanasseva pahonakaṁ
katvā pacāmīti. kiṁ te etenāti. tenahi tuyhañca mayhañca
pacissāmīti. kāsi tvaṁ na tuyhaṁ vaṭṭatīti. tenahi ekasseva
te pacāmīti vutte tvaṁ pana mayhaṁ idha gehe mā paci mayhaṁ
pana gehe pacite bahū janā paccāsiṁsanti mayhaṁ pana

page number: 289

piṭṭhataṇḍulānaṁ catubhāgaṁ katvā khīrassa accharaṁ sakkharāya karaṇḍakaṁ sappissa
karaṇḍakaṁ madhussa ekañca pacanabhājanaṁ dehi araññaṁ pavisitvā
tattha pacitvā bhuñjissāmīti. sā tathā akāsi. so taṁ sabbaṁ
ceṭakena gāhāpetvā gaccha asukaṭṭhāne tiṭṭhāti taṁ purato
pesetvā ekakova oguṇṭhikaṁ katvā aññātakavesena tattha gantvā
nadītīre ekasmiṁ gacchamūle uddhanaṁ kāretvā dārūdakaṁ āharāpetvā
tvaṁ gantvā ekasmiṁ magge ṭhatvā kiñcideva disvā mama saññaṁ
dadeyyāsi mayā pakkositakāle ca āgaccheyyāsīti taṁ pesetvā
aggiṁ katvā pāyāsaṁ paci.
tasmiṁ khaṇe sakko devarājā dasasahassayojanaṁ alaṅkatadevanagaraṁ
saṭṭhiyojanaṁ suvaṇṇavīthiṁ yojanasahassubbedhaṁ vejayantaṁ pañcayojanasatikaṁ
sudhammasabhaṁ saṭṭhiyojanaṁ paṇḍukambalasilāsanaṁ pañcayojanāvaṭṭaṁ
kañcanamālaṁ setacchattaṁ aḍḍhateyyakoṭisaṅkhātā devaccharā
alaṅkatapaṭiyattaṁ attabhāvanti imaṁ attano siriṁ oloketvā kiṁ
nukho katvā mayā ayaṁ yaso laddhoti cintetvā bārāṇasiyaṁ
seṭṭhibhūtena pavattitaṁ dānaṁ addasa tato mama puttādayo kuhiṁ
nibbattāti olokento putto me cando devaputto hutvā
nibbatto tassa putto suriyo tassa putto mātali tassa
putto pañcasikho gandhabbadevaputto hutvā nibbattīti sabbesaṁ
nibbattaṭṭhānaṁ disvā pañcasikhassa putto kīdisoti olokento

page number: 290

attano vaṁsassa upacchinnabhāvaṁ passi. athassa etadahosi ayaṁ
asappuriso maccharī hutvā neva attanā paribhuñjati na paresaṁ
deti mama tena vaṁso upacchinno kālaṁ katvā niraye
nibbattissati ovādamassa datvā mama vaṁsaṁ patiṭṭhapetvā etassa
imasmiṁ devanagare nibbattanakāraṇaṁ karissāmīti. so candādayo
pakkosāpetvā etha manussalokaṁ gamissāma macchariyakosiyena
amhākaṁ vaṁso upacchinno dānasālā jhāpitā neva attanā
paribhuñjati na paresaṁ deti idāni pana pāyāsaṁ bhuñjitukāmo
hutvā ghare pacite aññassāpi pāyāso dātabbo bhavissatīti
araññaṁ pavisitvā ekakova pacati etaṁ dametvā dānaphalaṁ
jānāpetvā āgamissāma apica kho pana amhehi sabbehi
ekato yāciyamāno tattheva mareyya mama paṭhamaṁ gantvā pāyāsaṁ
yācitvā nisinnakāle tumhe brāhmaṇavaṇṇena paṭipāṭiyā gantvā
yāceyyāthāti vatvā sayaṁ tāva brāhmaṇavaṇṇena taṁ upasaṅkamitvā
bho kataro bārāṇasigamanamaggoti pucchi.
atha naṁ macchariyakosiyo kiṁ ummattakosi bārāṇasimaggaṁpi
na jānāsi kiṁ ito esi eto yāhīti āha. sakko
tassa vacanaṁ sutvā asuṇanto viya kiṁ kathesīti taṁ upagacchateva.
sopi are badhirabrāhmaṇa kiṁ ito esi purato yāhīti viravi.
atha naṁ sakko bho kasmā viravasi dhūmo paññāyati aggi
paññāyati pāyāso pacito brāhmaṇānaṁ nimantanaṭṭhānena

page number: 291

bhavitabbaṁ ahaṁpi brāhmaṇānaṁ bhojanakāle thokaṁ labhissāmi kiṁ maṁ na
nimantesīti vatvā natthettha brāhmaṇānaṁ nimantanaṁ purato
yāhīti vutte tenahi kasmā kujjhasi tava bhojanakāle thokaṁ
labhissāmīti āha. atha naṁ so ahaṁ te ekasitthaṁpi na dassāmi
thokaṁ idaṁ mama yāpanamattameva mayāpi cetaṁ yācitvāva laddhaṁ tvaṁ
aññato tavāhāraṁ pariyesāhīti bhariyaṁ yācitvā laddhabhāvaṁ sandhāyeva
vatvā gāthamāha
neva kīṇāmi na vikkiṇāmi
na cāpi me sannicayo idhatthi
sukiccharūpaṁ vatidaṁ parittaṁ
patthodano nālamayaṁ duvinnanti.
taṁ sutvā sakko ahaṁpi te madhurasaddena ekaṁ silokaṁ
kathessāmi taṁ suṇohīti vatvā na me tava silokena atthoti
tassa vārentassa vārentasseva gāthādvayamāha
appamhā appakaṁ dajjā anumajjhato majjhakaṁ
bahumhā bahukaṁ dajjā adānaṁ nūpapajjati.
taṁ taṁ vadāmi kosiya dehi dānāni bhuñja ca
ariyamaggaṁ samāruha nekāsī labhate sukhanti.
tattha anumajjhato majjhakanti appamattakampi majjhe bhetvā
dve koṭṭhāse karitvā ekakoṭṭhāsaṁ datvā tato avasesakoṭṭhāsatopi
anumajjhatopi puna majjhe bhetvā eko koṭṭhāso dātabboyeva.

page number: 292

adānaṁ nūpapajjatīti appaṁ vā bahuṁ vā dinnaṁ hotu adānaṁ nāma
na yujjati taṁpi dānameva mahapphalamevāti.
so tassa vacanaṁ sutvā manāpante brāhmaṇa kathitaṁ pāyāse
pakke thokaṁ labhissasi nisīdāhīti āha. sakko ekamante nisīdi.
tasmiṁ nisinne cando teneva niyāmena upasaṅkamitvā tatheva kathaṁ
pavattetvā tassa vārentassa vārentasseva gāthādvayamāha
moghañcassa hutaṁ hoti moghañcāpi samīhitaṁ
atithismiṁ yo nisinnasmiṁ eko bhuñjati bhojanaṁ.
taṁ taṁ vadāmi kosiya dehi dānāni bhuñja ca
ariyamaggaṁ samāruha nekāsī labhate sukhanti.
tattha samīhitanti dhanuppādaviriyaṁ.
so tassa vacanaṁ sutvā tatheva kathaṁ pavattetvā kicchena
kasirena tenahi nisīda thokaṁ labhissasīti āha. so gantvā
sakkassa santike nisīdi. tato suriyo tenevūpāyena taṁ upasaṅkamitvā
tatheva kathaṁ pavattetvā tassa vārentassa vārentasseva gāthādvayamāha
saccantassa hutaṁ hoti saccañcāpi samīhitaṁ
atithismiṁ yo nisinnasmiṁ neko bhuñjati bhojanaṁ.
taṁ taṁ vadāmi kosiya dehi dānāni bhuñja ca
ariyamaggaṁ samāruha nekāsī labhate sukhanti.
tassāpi vacanaṁ sutvā kicchena kasirena tenahi nisīda thokaṁ

page number: 293

labhissasīti āha. so gantvā candassa santike nisīdi. atha
naṁ mātali tenevūpāyena upasaṅkamitvā tatheva kathaṁ pavattetvā tassa
vārentassa vārentasseva imā gāthā abhāsi
sarañca juhati poso bahukāya gayāya ca
doṇe timbarutitthasmiṁ sīghasote mahāvahe.
atra cassa hutaṁ hoti atra cassa samīhitaṁ
atithismiṁ yo nisinnasmiṁ neko bhuñjati bhojanaṁ.
taṁ taṁ vadāmi kosiya dehi dānāni bhuñja ca
ariyamaggaṁ samāruha nekāsī labhate sukhanti.
tāsaṁ attho yo puriso nāgayakkhādīnaṁ balikammaṁ karissāmīti
samuddasoṇḍipokkharaṇiādīsu yaṁ kiñci saraṁ upagantvā juhati tattha
balikammaṁ karoti tathā bahukāya nadiyā gayāya pokkharaṇiyā
doṇanāmake ca timbarunāmake ca titthe sīghasote mahanteva
vārivahe. atra cassāti yadi atrāpi etesu sarādīsu assa
purisassa hutañceva samīhitañca hoti saphalaṁ sukhudrayaṁ sampajjati. atithismiṁ
yo nisinnasmiṁ neko bhuñjati bhojananti ettha vattabbameva natthi.
tena taṁ vadāmi kosiya dānāni ceva dehi sayaṁ bhuñja ca ariyānaṁ
dānābhiratānaṁ buddhādīnaṁ maggaṁ abhiruha na hi ekāsī ekova
bhuñjamāno sukhaṁ nāma na labhatīti.
so tassa vacanaṁ sutvā pabbatakūṭena ottharanto viya kicchena
kasirena tenahi nisīda thokaṁ labhissasīti āha. mātali gantvā

page number: 294

suriyassa santike nisīdi. tato pañcasikho teneva nayena upasaṅkamitvā
tatheva kathaṁ pavattetvā tassa vārentassa vārentasseva gāthādvayamāha
balisaṁ hi so nigilati dīghasuttaṁ sabandhanaṁ
atithismiṁ yo nisinnasmiṁ eko bhuñjati bhojanaṁ.
taṁ taṁ vadāmi kosiya dehi dānāni bhuñja ca
ariyamaggaṁ samāruha nekāsī labhate sukhanti
macchariyakosiyo taṁ sutvā dukkhavegeneva nitthunanto tenahi
nisīda thokaṁ labhissasīti āha. pañcasikho gantvā mātalissa
santike nisīdi. iti tesu pañcasu brāhmaṇesu nisinnamattesveva
pāyāso pacci. atha naṁ kosiyo uddhanā otāretvā amhākaṁ
pattāni āharathāti āha. te anuṭṭhāya yathānisinnāva hatthe
pasāretvā himavantato māluvapaṇṇāni āhariṁsu. kosiyo tāni
disvā tumhākaṁ etesu pattesu dātabbapāyāso natthi khadirādīnaṁ
pattāni āharathāti. te tāni āhariṁsu. ekekaṁ pattaṁ
yodhaphalakappamāṇaṁ ahosi. so sabbesaṁ dabbiyā pāyāsaṁ adāsi.
sabbantimassa dinnakālepi ukkhaliyā talaṁ na paññāyati. pañcannaṁpi
datvā sayaṁ ukkhaliṁ gahetvā nisīdi. tasmiṁ khaṇe pañcasikho
uṭṭhāya attabhāvaṁ vijahitvā sunakho hutvā tesaṁ purato ṭhatvā
passāvaṁ karonto agamāsi. brāhmaṇā attano pāyāsaṁ hatthena
pidahiṁsu. kosiyassa hatthapiṭṭhe passāvabindu pati. brāhmaṇā
kuṇḍikāhi udakaṁ gahetvā pāyāsaṁ abbhukkiritvā bhuñjamānā viya

page number: 295

ahesuṁ. kosiyo mayhaṁpi udakaṁ detha hatthaṁ dhovitvā bhuñjissāmīti
āha. tava udakaṁ āharitvā hatthaṁ dhovitvā bhuñjāhīti.
mayā tumhākaṁ pāyāso dinno mayhaṁ thokaṁ udakaṁ dethāti.
mayaṁ piṇḍapaṭipiṇḍakammaṁ nāma na karomāti. tenahi imaṁ ukkhaliṁ
oloketha hatthaṁ dhovitvā āgamissāmīti nadiṁ otari. tasmiṁ
khaṇe sunakho ukkhaliṁ passāvassa pūresi. so taṁ passāvaṁ karontaṁ
disvā mahantaṁ daṇḍaṁ ādāya taṁ tajjento āgacchati. so
assājānīyamatto hutvā taṁ anubandhantova nānāvaṇṇo hutvā
kāḷopi hoti setopi suvaṇṇavaṇṇopi kabaropi nīcopi uccopi
evaṁ nānāvaṇṇo hutvā macchariyakosiyaṁ anubandhi. so maraṇabhayabhīto
brāhmaṇe upasaṅkami. tepi uppatitvā ākāse ṭhitā.
so tesaṁ taṁ iddhiṁ disvā gāthamāha
uḷāravaṇṇā vata brāhmaṇā ime
ayañca vo sunakho kissa hetu
uccāvacaṁ vaṇṇanibhaṁ pakubbati
akkhātha no brāhmaṇā ke nu tumheti.
taṁ sutvā sakko devarājā gāthamāha
cando ca suriyo ca idhāgatā
ayaṁ pana mātali devasārathī
sakkohamasmi tidasānamindo
eso ca kho pañcasikhoti vuccatīti.

page number: 296

gāthaṁ vatvā tassa yasaṁ vaṇṇento gāthamāha
pāṇissarā mudiṅgā ca murajālambarāni ca
suttamenaṁ pabodhenti paṭibuddho ca nandatīti.
so taṁ tassa vacanaṁ sutvā sakka evarūpaṁ dibbasampattiṁ
kiṁ katvā labhatīti pucchi. sakko adānasīlā tāva pāpakammā
maccharino devalokaṁ na gacchanti niraye nibbattantīti dassento
gāthamāha
ye kecime maccharino kadariyā
paribhāsakā samaṇabrāhmaṇānaṁ
idheva nikkhippa sarīradehaṁ
kāyassa bhedā nirayaṁ vajanti teti.
imaṁ gāthaṁ vatvā dhamme ṭhitānaṁ devalokaṁ paṭilābhaṁ dassetuṁ gāthamāha
ye kecime sugatiṁ āsiṁsamānā
dhamme ṭhitā saṁyame saṁvibhāge
idheva nikkhippa sarīradehaṁ
kāyassa bhedā sugatiṁ vajanti teti.
tattha āsiṁsamānāti āsiṁsantā ye keci sugatiṁ āsiṁsanti
sabbe te saṁyamasaṅkhāte dasasīladhamme saṁvibhāgasaṅkhāte dānadhamme ca
ṭhitā hutvā idheva sarīrasaṅkhātaṁ dehaṁ nikkhipitvā tassa kāyassa
bhedā sugatiṁ vajantīti attho.

page number: 297

evaṁ vatvā ca pana kosiya na mayaṁ tava santikaṁ pāyāsatthāya
āgatā kāruññena pana taṁ anukampamānā āgatamhāti tassa
pakāsetuṁ āha
tvaṁ no ñāti purimāya jātiyā
so maccharī kosiyo pāpadhammo
taveva atthāya idhāgatamhā
mā pāpadhammo nirayaṁ apatthāti.
tattha soti so tvaṁ. mā pāpadhammoti ayaṁ amhākaṁ
ñāti pāpadhammo nirayaṁ mā agamāti etadatthaṁ āgatamhāti attho.
taṁ sutvā kosiyo atthakāmā kira me ete maṁ nirayā
uddharitvā sagge patiṭṭhāpetukāmāti tuṭṭhacitto āha
addhā hi me te hitakāmā yaṁ maṁ samanusāsatha
sohaṁ tathā karissāmi sabbaṁ vuttaṁ hitesibhi.
esohamajjeva uparamāmi
na cāpihaṁ kiñci kareyya pāpaṁ
na cāpi me kiñci adeyyamatthi
na cāpidatvā udakaṁ pivāmi.
evañca me dadato sabbakālaṁ
bhogāpi me vāsava khīyissanti
tato ahaṁ pabbajissāmi sakka
hitvāna kāmāni yathāṭhitānīti.

page number: 298

tattha meti mama. teti tumhe. yaṁ manti yena maṁ samanusāsatha tena
me tumhe hitakāmā. tathāti yathā vadatha tatheva karissasāmi. uparamāmīti
macchariyabhāvato uparamāmi. adeyyamatthīti ito paṭṭhāya ca mama ālopato
upaḍḍhaṁpi adeyyaṁ nāma natthi. na cāpidatvāti udakaṁ pasatamattaṁpi cāhaṁ
labhitvā adatvā na pivissāmi. khīyissantīti kheyissanti. yathāṭhitānīti
vatthukāmakilesakāmavasena yathāṭhitakoṭṭhāsāniyeva.
sakko macchariyakosiyaṁ dametvā nibbisevanaṁ katvā dānaphalaṁ
jānāpetvā dhammadesanāya pañcasīlesu patiṭṭhapetvā saddhiṁ tehi
sakadevanagarameva gato. macchariyakosiyopi nagaraṁ pavisitvā rājānaṁ
anujānāpetvā gahitagahitāni bhājanāni pūretvā gaṇhathāti yācakānaṁ
dhanaṁ datvā tasmiṁ khaṇe gehā nikkhamitvā himavantato dakkhiṇapasse
gaṅgāya ceva ekassa ca jātasarassa antare paṇṇasālaṁ katvā
pabbajitvā vanamūlaphalāhāro tattha ciraṁ vihāsi jaraṁ pāpuṇi.
tadā sakkassa āsā saddhā sirī hirīti catasso dhītaro
honti. tā bahuṁ dibbagandhamālaṁ ādāya udakakīḷanatthāya anotattadahaṁ
gantvā tattha kīḷitvā manosilātale nisīdiṁsu. tasmiṁ khaṇe nārado
nāma brāhmaṇatāpaso tāvatiṁsabhavanaṁ divāvihāratthāya gantvā
nandanacittalatāvanesu divāvihāraṁ katvā pārichattakapupphaṁ chattaṁ viya
chāyatthāya dhārayamāno manosilātalamatthakena attano vasanaṭṭhānaṁ
kāñcanaguhaṁ gacchati. atha tā tassa hatthe taṁ pupphaṁ disvā yāciṁsu.

page number: 299

tamatthaṁ pakāsento satthā āha
naguttame girivare gandhamādane
modanti tā devavarābhipālitā
athāgamā isivaro sabbalokagū
supupphitaṁ dumavarasākhamādiya.
suciṁ sugandhaṁ tidasehi sakkataṁ
pupphuttamaṁ amaravarebhi sevitaṁ
aladdhamaññehi vā dānavehi
aññatra devehi tadārahaṁ hitaṁ.
tato catasso kanakattacūpamā
uṭṭhāya nāriyo pamudādhipā muniṁ
āsā ca saddhā ca sirī tato hirī
iccabravuṁ nāradaṁ devabrāhmaṇaṁ.
sace anuddiṭṭhaṁ tayā mahāmuni
pupphaṁ idaṁ pārichattassa brahme
dadāhi no sabbā gati te ijjhatu
tvaṁpi no hohi yatheva vāsavo.
taṁ yācamānābhisamekkha nārado
iccabravi sakalahaṁ udīrayi
na mayhamatthi imehi koci naṁ
yāyeva vo seyyasi sā pilandhatūti.

page number: 300

tattha girivareti purimassa vevacanaṁ. devavarābhipālitāti sakkena
rakkhitā. sabbalokagūti devaloke ca manussaloke ca sabbattha
gamanasamattho. dumavarasākhamādiyāti sākhāya jātattā dumavarasākhanti
laddhanāmaṁ pupphaṁ gahetvā. sakkatanti katasakkāraṁ. amaravarebhīti
sakkaṁ sandhāya vuttaṁ. aññatra devehīti ṭhapetvā deve ca
iddhimante ca aññehi manussehi vā yakkhādīhi vā aladdhaṁ.
tadārahaṁ hitanti tesaṁyeva hitaṁ arahaṁ anucchavikaṁ. kanakattacūpamāti
kanakūpamatacā. uṭṭhāyāti ayyo mālāgandhavilepanādipaṭivirato pupphaṁ
na pilandhissati ekasmiṁ padese chaḍḍessati etaṁ yācitvā pupphaṁ
pilandhissāmāti hatthe pasāretvā yācamānā ekappahāreneva
uṭṭhahitvā. pamudādhipāti pamudānaṁ uttamā. muninti isiṁ. anuddiṭṭhanti
asukassa nāma dassāmīti na uddiṭṭhaṁ. sabbā gati te ijjhatūti
sabbā te cittagati ijjhatu patthitassa patthitassa lābhī hohīti
tassa maṅgalaṁ vadanti. yatheva vāsavoti yathā amhākaṁ pitā
vāsavo icchiticchitaṁ deti tatheva no tvaṁpi hohīti. tanti
taṁ pupphaṁ. abhisamekkhāti disvā. sakalahanti nānāgāhaṁ
kalahavaḍḍhanaṁ kathaṁ udīresi. imehīti imehi pupphehi nāma mayhaṁ attho
natthi. paṭivirato ahaṁ mālādhāraṇatoti dīpeti. yāyeva vo
seyyasīti yā tumhākaṁ antare jeṭṭhikā. sā pilandhatūti sā
etaṁ pilandhatūti attho.
tā catassopi tassa vacanaṁ sutvā gāthamāhaṁsu

page number: 301

tvaṁ nottamevābhisamekkha nārada
yassicchasi tassamanuppavecchasu
yassā hi no nārada tvaṁ padassasi
sāyeva no hoti paseṭṭhasammatāti.
tattha tvaṁ nottamevāti uttama mahāmuni tvameva no upadhārehīti.
tāsaṁ vacanaṁ sutvā nārado tā ālapanto gāthamāha
akallametaṁ vacanaṁ sugatte
ko brāhmaṇo ko kalahaṁ udīraye
gantvāna bhūtādhipameva pucchatha
sace na jānātha idhuttamadhammanti.
tassattho bhadde sugatte idaṁ tumhehi vuttavacanaṁ mama
ayuttaṁ evaṁ hi sati mayā tumhesu ekaṁ seṭṭhaṁ sesā hīnāti
karontena kalaho vaḍḍhito bhavissati ko vāhitapāpo brāhmaṇo
ko kalahaṁ udīreyya vaḍḍheyya evarūpassa hi kalahaṁ vaḍḍhanaṁ
nāma ayuttaṁ tasmā ito gantvā attano pitaraṁ bhūtādhipaṁ
sakkameva pucchatha sace attano uttamaṁ vā dhammaṁ vā na jānāthāti.
tato satthā gāthamāha
tā nāradena paramappakopitā
udīritā vaṇṇamadena mattā
saṁkāsaṁ gantvāna sahassacakkhūno
pucchiṁsu bhūtādhipaṁ kā nu seyyasīti.

page number: 302

tattha paramappakopitāti pupphaṁ adadantena ativiya kopitā
hutvā. udīritāti bhūtādhipameva pucchathāti vuttā. sahassacakkhunoti
sakkassa santikaṁ gantvā. kā nūti amhākaṁ antare katarā
uttamāti pucchiṁsu.
evaṁ pucchitvā ṭhitā
tā disvā āyattamanā purindado
iccabravī devavaro katañjalī
sabbāva vo hotha subhagge sādisī
konedha bhadde kalahaṁ udīrayeti.
tattha tā disvāti bhikkhave catassopi attano santikaṁ āgatā
disvā. āyattamanāti ussukkamanā byāvaṭṭacittā. katañjalīti
namassamānāhi devatāhi paggahitañjalī. sādisīti sabbāva tumhe
sādisiyo. konedhāti ko nu idha eva. kalahaṁ udīrayeti imaṁ
nānāgāhaṁ viggahaṁ kathesi vaḍḍhesi.
athassa tā kathayamānā gāthamāhaṁsu
yo sabbalokañcarako mahāmuni
dhamme ṭhito nārado saccanikkamo
so no bravī girivare gandhamādane
gantvāna bhūtādhipameva pucchatha
sace na jānātha idhuttamadhammanti.
tattha saccanikkamoti tathaparakkamo.

page number: 303

taṁ sutvā sakko imā catassopi mayhaṁ dhītarova sacāhaṁ
etāsu ekaṁ guṇasampannā uttamāti vakkhāmi sesā kujjhissanti na
sakkā ayaṁ aṭṭo vinicchituṁ imā himavante kosiyatāpasassa santikaṁ
pesessāmi etāsaṁ aṭṭaṁ vinicchinissatīti cintetvā ahaṁ tumhākaṁ
aṭṭaṁ na vinicchināmi himavante kosiyatāpaso nāma atthi tassāhaṁ
sudhābhojanaṁ pesessāmi so parassa adatvā na bhuñjati dadanto
ca vinicchinitvā guṇavantānaṁ deti yā tumhesu tassa hatthato bhattaṁ
labhissati sā uttamā bhavissatīti ācikkhanto gāthamāha
asu brahāraññacaro mahāmuni
nādatvā bhattaṁ varagatte bhuñjati
dadanto vicinitvā dadāti kosiyo
yassā hi so dassati sāva seyyasīti.
tattha brahāraññacaroti mahāaraññavāsī.
iti so tāpasassa santikaṁ pesetvā mātaliṁ pakkosāpetvā
tassa santikaṁ pesento anantaraṁ gāthamāha
asu hi so sammati dakkhiṇaṁ disaṁ
gaṅgāya tīre himavantapassini
sa kosiyo dullabhapānabhojano
tassa sudhaṁ pāpaya devasārathīti.
tattha sammatīti vasati. dakkhiṇanti himavantassa dakkhiṇadisāya.
passinīti passe.

page number: 304

tato satthā āha
so mātali devavarena pesito
sahassayuttaṁ abhiruyha sandanaṁ
sukhippamevaṁ upagamma assamaṁ
adissamāno munino sudhaṁ adāti.
tattha adissamānoti bhikkhave so mātali devarājassa vacanaṁ
sampaṭicchitvā taṁ assamaṁ gantvā adissamānakāyo hutvā tassa
sudhaṁ adāsi. dadamānova rattiṁ padhānamanuyuñjitvā paccūsasamaye
aggiṁ paricaritvā pabhātāya rattiyā udentaṁ suriyaṁ namassamānassa
ṭhitassa tassa hatthe sudhābhojanacāṭiṁ ṭhapesi.
kosiyo taṁ gahetvā ṭhitakova gāthādvayamāha
udaggihuttaṁ upatiṭṭhato hi me
pabhaṅkaraṁ lokatamonuduttamaṁ
sabbāni bhūtāni adhicca vāsavo
ko neva me pāṇisu kiṁ sudhodahi.
saṅkhūpamaṁ setamatulyadassanaṁ
suciṁ sugandhaṁ piyarūpamabbhutaṁ
adiṭṭhapubbaṁ mama jātacakkhubhi
kā devatā pāṇisu kiṁ sudhodahīti.
tattha udaggihuttanti aggihuttaṁ paricaritvā aggisālato
nikkhamitvā paṇṇasāladvāre ṭhatvā pabhaṅkaraṁ lokatamonudaṁ uttamaṁ

page number: 305

ādiccaṁ upatiṭṭhato mama sabbāni bhūtāni adhicca atikkamitvā
vattamāno vāsavo nukho evaṁ mama pāṇīsu kiṁ sudhaṁ kinnāmetaṁ
odahi. saṅkhūpamanti ādīhi ṭhitakova visesaṁ sudhaṁ vaṇṇeti.
tato mātali āha
ahaṁ mahindena mahesi pesito
sudhābhihāsiṁ turito mahāmuni
jānāsi maṁ mātali devasārathī
bhuñjassu bhattuttamaṁ mābhivārayi.
bhuttā ca sā dvādasa hanti pāpake
khuddaṁ pipāsaṁ aratiṁ darathaṁ kilaṁ
kodhūpanāhañca vivādapesuṇaṁ
sītuṇhatandiñca rasuttamaṁ idanti.
tattha sudhābhihāsinti imaṁ sudhābhojanaṁ tuyhaṁ abhihariṁ. jānāsi
manti jānāsi maṁ tvaṁ ayaṁ mātali nāma devasārathīti attho.
mābhivārayīti na bhuñjāmīti apaṭikkhipitvā bhuñja mā papañcaṁ kari.
pāpaketi ayaṁ hi sudhā bhuttā dvādasa pāpadhamme hanati. khuddanti.
paṭhamaṁ tāva khuddaṁ chātakabhāvaṁ hanati dutiyaṁ pānīyapipāsaṁ tatiyaṁ
ukkaṇṭhitaṁ catutthaṁ kāyadarathaṁ pañcamaṁ kilantabhāvaṁ chaṭṭhaṁ
kodhaṁ sattamaṁ upanāhaṁ aṭṭhamaṁ vivādaṁ navamaṁ pesuṇaṁ dasamaṁ
sītaṁ ekādasamaṁ uṇhaṁ dvādasamaṁ tandiṁ ālasiyabhāvaṁ idaṁ

page number: 306

rasuttamaṁ uttamarasaṁ sudhābhojanaṁ ime dvādasa pāpadhamme hanati.
taṁ sutvā kosiyo attano vatasamādānaṁ āvikaronto
gāthamāha
na kappati mātali mayha bhuñjituṁ
pubbe adatvā iti me vatuttamaṁ
na cāpi ekāsanamariyapūjitaṁ
asaṁvibhāgī ca sukhaṁ na vindatīti
gāthaṁ vatvā bhante tumhehi parassa adatvā bhojane kaṁ dosaṁ
disvā idaṁ vataṁ samādinnanti mātalinā puṭṭho āha
thīghāṭakā ye kecime paradārikā
mittadduno ye ca sapanti subbate
sabbeva te maccharipañcamādhamā
tasmā adatvā udakaṁpi nāsmiye.
sohitthiyā vā purisassa vā pana
dassāmi dānaṁ vidusaṁpavaṇṇitaṁ
saddhā vadaññū idha vītamaccharā
bhavanti hete sucisaccasammatāti.
tattha pubbeti paṭhamaṁ adatvā. athavā. iti me pubbe
vatuttamaṁ idaṁ pubbeva mayā vataṁ samādinnanti dasseti. ekāsananti
ekakassa asanaṁ na ariyehi buddhādīhi pūjitaṁ. sukhanti dibbamānusikaṁ
sukhaṁ na labhati. thīghāṭakāti itthīghāṭakā. ye kecimeti ye keci

page number: 307

ime. sapantīti akkosanti. subbateti dhammikasamaṇabrāhmaṇe.
maccharipañcamāti macchari pañcamo etesanti maccharipañcamā. adhamāti ime
pañca adhammā nāma. tasmāti tasmā ahaṁ pañcamādhammabhāvabhayena
adatvā udakampi nāsmiye na paribhuñjissāmīti imaṁ vataṁ samādayiṁ.
sohitthiyā vāti so ahaṁ itthiyā vā. vidusaṁpavaṇṇitanti vidūhi
paṇḍitehi buddhādīhi vaṇṇitaṁ. sucisaccasammatāti ete
okappanīyasaddhāya samannāgatā vadañña vītamaccharā purisā sucī
ceva uttamasammatā ca hontīti attho.
taṁ sutvā mātali dissamānakāyo aṭṭhāsi. tasmiṁ khaṇe
tā catasso devakaññāyo catuddisaṁ aṭṭhaṁsu. sirī pācīnadisāyaṁ
aṭṭhāsi. āsā dakkhiṇadisāyaṁ. saddhā pacchimadisāyaṁ. hirī
uttaradisāyaṁ.
tamatthaṁ pakāsento satthā āha
ato matā devavarena pesitā
kaññā catasso kanakattacūpamā
āsā ca saddhā ca sirī tato hirī
taṁ assamaṁ agamu yattha kosiyo.
tā disvā sabbā paramappamoditā
subhena vaṇṇena sikhārivaggino
kaññā catasso caturo catuddisā
iccabravī mātalinova sammukhā.

page number: 308

purimadisaṁ kā tvaṁ bhāsasi devate
alaṅkatā tāravarāva osadhī
pucchāmi taṁ kañcanavelliviggahe
ācikkha me tvaṁ katamāsi devatāti.
taṁ sutvā sirī attānaṁ āvikarontī āha
sirāha devī manujesu pūjitā
apāpasattūpanisevinī sadā
sudhāvivādena tavantimāgatā
taṁ maṁ sudhāya varapañña bhājaya.
yassāhamicchāmi sukhaṁ mahāmuni
so sabbakāmehi naro pamodati
sirītimaṁ jānāhi jūhatuttama
taṁ maṁ sudhāya varapañña bhājayāti.
tattha atoti tato. matāti anumatā. atha devavarena
anumatā ceva pesitā cāti attho. sabbā paramappamoditāti
anavasesā hutvā atipamoditā. sāmantipi pāṭho. tā ca
devatā sāmaṁ disvāti attho. caturoti caturā. ayameva vā
pāṭho. cāturiyena samannāgatāti attho. tāravarāti tārakānaṁ
varā. kañcanavellaviggaheti kañcanarūpakasadisasarīre. sirāhanti
sirī ahaṁ. tavantimāgatāti tava santikaṁ āgatā. bhājayāti yathā
maṁ sudhā bhajati tathā karohi sudhaṁ me dehīti attho. jānāhīti

page number: 309

jānātu. jūhatuttamāti aggiṁ jūhantānaṁ uttama.
taṁ sutvā kosiyo āha
sippena vijjācaraṇena buddhiyā
narā upetā paguṇā sakammunā
tayā vihīnā na labhanti kiñci naṁ
tayidaṁ na sādhu yadidaṁ tayā kataṁ.
passāmi posaṁ alasaṁ mahagghasaṁ
sudukkulīnaṁpi arūpimaṁ naraṁ
tayānugutto siri jātimāmapi
peseti dāsaṁ viya bhogavā sukhī.
taṁ taṁ asaccaṁ avibhajja seviniṁ
jānāmi muḷhaṁ vidurānupātiniṁ
na tādisī arahati āsanūdakaṁ
kuto sudhā gaccha na mayha ruccasīti.
tattha sippenāti hatthiassarathadhanusippādinā. vijjācaraṇenāti
vedattayasaṅkhātāya vijjāya ceva sīlena ca. paguṇā sakammunāti
attano purisakārena padhānaguṇasamannāgatā. kiñci nanti appamattakaṁpi
yasaṁ vā sukhaṁ vā na labhanti. tayidanti yaṁ etaṁ issariyatthāya
sippāni uggahetvā carantānaṁ tayā vekallaṁ kataṁ taṁ na sādhu.
arūpimanti virūpaṁ. tayānuguttoti tayā anurakkhito. jātimāmapīti
jātisampannaṁpi sippavijjācaraṇabuddhikammehi sampannaṁpi. pesetīti

page number: 310

pesikārakaṁ karoti. taṁ tanti tasmā taṁ. asaccanti sabhāvasaṅkhāte
sacce avattanatāya asaccaṁ uttamabhāvarahitaṁ. avibhajja sevininti
avibhajitvā yuttāyuttaṁ ajānitvā sippādisampannepi itarepi
sevamānaṁ. vidurānupātininti paṇḍitānupātiniṁ paṇḍite pātetvā
viheṭhetvā caramānaṁ. kuto sudhāti tādisāya hīnaguṇāya kuto
sudhābhojanaṁ na me ruccasi gaccha mā idha tiṭṭhāti.
sā tena paṭikkhittā tattheva antaradhāyi. tato so āsāya
saddhiṁ sallapento āha
kā sukkadāṭhā paṭimuttakuṇḍalā
cittaṅgadā kambuvimaṭṭhadhārinī
osittavaṇṇaṁ paridayha sobhati
kusaggirattaṁva apiḷayha mañjariṁ.
migīva bhantā saracāpadhārinā
virāgitā mandamiva udikkhasi
ko te dutiyo idha mandalocane
na bhāyasi ekikā kānane vaneti.
tattha cittaṅgadāti vicittehi aṅgadehi samannāgatā.
kambuvimaṭṭhadhārinīti karaṇapariniṭṭhitena vimaṭṭhasuvaṇṇālaṅkāradhārinī.
osittavaṇṇanti avasittaudakadhāravaṇṇaṁ dibbadukkulaṁ. paridayhāti
nivāsetvā ceva pārupitvā ca. kusaggirattanti kusatiṇāggisikhāvaṇṇaṁ.
apiḷayha mañjarinti sapallavaṁ asokakaṇṇikaṁ kaṇṇesu

page number: 311

pilandhitvāti vuttaṁ hoti. saracāpadhārināti luddena. virāgitāti
viraddhapahārā. mandamivāti yathā sā migī bhītā vanantare ṭhatvā
taṁ mandamandaṁ oloketi evaṁ olokesi.
tato āsā āha
na me dutiyo idhamatthi kosiya
masakkasārappabhavamhi devatā
āsā sudhāya tavantimāgatā
taṁ maṁ sudhāya varapañña bhājayāti.
tattha masakkasārappabhavamhīti tāvatiṁsabhavane sambhavā.
taṁ sutvā kosiyo tvaṁ kira yo te ruccati tassa
āsāphalanipphādanena āsaṁ desi yo te na ruccati tassa na
desi natthi tayā samā patthitavināsikāti dīpento āha
āsā yanti vaṇijā dhanesino
nāvaṁ samāruyha parenti aṇṇave
te tattha sīdanti athopi ekadā
jinādhanā enti vinaṭṭhapābhatā.
āsāya khettāni kasanti kassakā
vapanti bījāni karontupāyaso
ītīnipātena avuṭṭhitāya vā
na kiñci vindanti tato phalāgamaṁ.

page number: 312

athattakārāni karonti bhattusu
āsaṁ purakkhatva narā sukhesino
te bhatturatthāya atitaḷitā puna
disā panassanti aladdha kiñci naṁ.
jahitvā dhaññañca dhanañca ñātake
āsāya saggādhimanā sukhesino
tapanti lūkhaṁpi tapaṁ cirattaraṁ
kummaggamāruyha parenti duggatiṁ.
āsā visaṁvādikasammatāsime
āse sudhāsaṁ vinayassu attani
na tādisī arahasi āsanūdakaṁ
kuto sudhā gaccha na mayha ruccasīti.
tattha parentīti pakkhandanti. jinādhanāti jinadhanā. iti
tava vasena eke sampajjanti eke vipajjantīti natthi tayā sadisā
pāpadhammāti vadati. karontupāyasoti taṁ taṁ kiccaṁ upāyena karonti.
Ōtīnipātenāti visamadhātumūsikasalabhasūkarapāṇakasetaṭṭhikarogādīnaṁ
sassūpaddavānaṁ aññataranipātena vā. tatoti tato sassato te
kiñci phalaṁ na vindanti tesaṁpi āsacchedanakammaṁ tvameva karosīti
vadati. athattakārānīti yuddhabhūmīsu purisakāre. āsaṁ purakkhatvāti
issariyāsaṁ purato katvā. bhatturatthāyāti sāmino atthāya.
atitaḷitāti paccatthikehi atipīḷitā viluttasāpateyyā

page number: 313

viddhaṁsitasenāvāhanā hutvā. panassantīti palāyanti. aladdha kiñci
nanti issariyaṁ alabhitvā. iti etesaṁpi issariyālābhaṁ tvameva
karosīti vadati. saggādhimanāti saggaṁ gantukāmā. lūkhanti nirojaṁ
pañcatapādikaṁ kāyakilamathaṁ. cirattaranti ciratarakālaṁ. āsā
visaṁvādikasammatāsimeti evaṁ ime sattā āsāya duggatiṁ gacchanti
tasmā tvaṁ āsā nāma visaṁvādikasammatā visaṁvādikāti saṅkhaṁ gatā.
āseti taṁ ālapati.
sāpi tena paṭikkhittā antaradhāyi.
tato saddhāya saddhiṁ sallapento gāthamāha
daddallamānā yasasā yasassinī
jighaññanāmavhayanaṁ disaṁpati
pucchāmi taṁ kañcanavelliviggahe
ācikkha me tvaṁ katamāsi devatāti.
tattha daddallamānāti jalamānā. jighaññanāmavhayananti aparāti
ca pacchimāti ca evaṁ jighaññena lāmakena nāmena vuccamānaṁ.
disaṁpatīti daddallamānā tiṭṭhasi.
tato sā gāthamāha
saddhāha devī manujesu pūjitā
apāpasattūpanisevinī sadā
sudhāvivādena tavantimāgatā
taṁ maṁ sudhāya varapañña bhājayāti.

page number: 314

tattha saddhāti yassa kassaci vacanapaṭiyāyanā sāvajjāpi hoti
anavajjāpi. pūjitāti anavajjakoṭṭhāsavasena pūjitā. apāpasattū-
panisevinī sadāti anavajjasaddhā ca ekantapaṭiyāyanasabhāvāya paresupi
paṭiyāyanasaṁvidahanasamatthāya devatāyetaṁ nāmaṁ.
atha naṁ kosiyo āha
dānaṁ damaṁ cāgamathopi saṁyamaṁ
ādāya saddhāya karonti hekadā
theyyaṁ musā kūṭamathopi pesuṇaṁ
karonti heke puna viccutā tayā.
bhariyāsu poso sadisīsu pekkhavā
sīlūpapannāsu patibbatāsupi
vineti chandaṁ kuladhītuyāsupi
karoti saddhaṁ puna kumbhadāsiyā.
tvameva saddhe paradārasevinī
pāpaṁ karosī kusalaṁ niriñcasi
na tādisī arahasi āsanūdakaṁ
kuto sudhā gaccha na mayha ruccasīti.
so hi taṁ tāpaso ime sattā yassa kassaci vacana
saddahitvā taṁ taṁ karonti kattabbato akattabbameva bahutaraṁ
karonti taṁ sabbaṁ tayā kāritaṁ nāma hotīti vatvā evamāha.
tattha dānanti dasavatthukaṁ pana cetanādānaṁ. damanti

page number: 315

indriyadamanaṁ. cāganti deyyadhammapariccāgaṁ. saṁyamanti sīlaṁ.
ādāya saddhāyāti etāni dānādīni mahānisaṁsāni kattabbānīti vadataṁ
vacanaṁ saddhāya ādiyitvāpi karonti. kūṭanti tulākūṭādikammaṁ vā
gāmakūṭādikammaṁ vā karonti. heketi eke manussā evarūpesu nāma
kālesu imesañca imesañca atthāya theyyādīni kattabbānīti kesañci
vacanaṁ saddahitvā etānipi karonti. puna viccutā tayāti puna
tayā viyuttā sāvajjadukkhavipākāni tāni na kattabbānīti vadataṁ
vacanaṁ appaṭiyāyitvāpi karonti iti tava vasena sāvajjaṁpi anavajjaṁpi
kariyyateva. sadisīsūti jātigottasīlādīhi sadisīsū. pekkhavāti
pekkhā vuccati taṇhā pekkhavā sataṇhāti attho. chandanti
chandarāgaṁ karoti paṭibaddhacitto. saddhanti kumbhadāsiyāpi vacanena
saddhaṁ karoti tassā ahaṁ tumhākaṁ idaṁ nāma upakāraṁ karissāmīti
vadantiyā paṭiyāyitvā kulitthiyopi ca chaḍḍetvā tameva paṭisevati
asukā nāma tumhesu paṭibaddhacittāti kumbhadāsiyā vacanena saddhaṁ
katvāva paradāraṁ paṭisevati. tvameva saddhe paradārasevinīti yasmā
taṁ taṁ paṭiyāyitvā tava vasena paradāraṁ sevanti pāpaṁ karonti kusalaṁ
jahanti tasmā tvameva paradārasevinī tvaṁ pāpāni karosi
kusalaṁ niriñcasi natthi tayā samā lokavināsanā pāpadhammā
gaccha na me ruccasīti.
sā tattheva antaradhāyi.

page number: 316

kosiyopi uttarato ṭhitāya hiriyā saddhiṁ sallapanto gāthādvayamāha
jighaññarattiṁ aruṇasmi ūhate
yā dissati uttamarūpadhārinī
tathūpamā maṁ paṭibhāsi devate
ācikkha me tvaṁ katamāsi accharā.
kāḷā nidāgheriva aggijāriva
anileritā lohitapattamālinī
kā tiṭṭhasī mandamigāva lokayaṁ
bhāsesamānāva giraṁ na muñcasīti.
tattha jighaññarattinti pacchimarattiṁ rattipariyosānanti attho.
⏓hateti aruṇe uggate. yāti yā puratthimadisā rattiṁ suvaṇṇavaṇṇatāya
uttamarūpadharā hutvā dissati. kāḷā nidāgherivāti nidāghasamaye
kāḷavallī viya. aggijārivāti aggijālā iva. sāpi navajhāmakkhette
surattataruṇauṭṭhitakāḷavallī viya. lohitapattamālinīti lohitavaṇṇehi
pattehi parivutā. kā tiṭṭhasīti yathā sā taruṇakāḷavallī vāteritā
vilāsamānā sobhamānā tiṭṭhati evaṁ kā nāma tvaṁ tiṭṭhasi.
bhāsesamānāvāti mayā saddhiṁ bhāsitukāmā viya ahosi na giraṁ muñcasīti.
tato sā gāthamāha

page number: 317

hirāha devī manujesu pūjitā
apāpasattūpanisevinī sadā
sudhāvivādena tavantimāgatā
sā taṁ na sakkomi sudhaṁpi yācituṁ
kopinarūpā viya yācanitthiyāti.
tattha hirāhāti hirī ahaṁ. sudhaṁpīti sāhaṁ sudhābhojanaṁ taṁ
yācituṁpi na sakkomi. kiṁkāraṇā. kopinarūpā viya yācanitthiyāti
yasmā itthiyā yācanā nāma kopinarūpā viya rahassaṅgavivaraṇasadisā
hoti nillajjatā viya hotīti attho.
taṁ sutvā kosiyo dve gāthā abhāsi
dhammena ñāyena sugatte lacchasi
eso hi dhammo na hi yācanā sudhā
taṁ taṁ ayācantimahaṁ nimantaye
sudhaṁ yaṁ yamicchasi taṁpi dammi te.
sā tvaṁ mayā ajja sakamhi assame
nimantitā kañcanavelliviggahe
tvaṁ hi me sabbarasehi pūjitā
taṁ pūjayitvā sudhaṁ asmiyeti.
tattha dhammenāti sabhāvena. Ñāyenāti kāraṇena. na hi
yācanā sudhāti na hi yācanāya sudhā labbhati teneva kāraṇena
itarā tisso na labhiṁsu. taṁ tanti tasmā taṁ. yaṁ yamicchasīti

page number: 318

na kevalaṁ nimantemiyeva yañca sudhaṁ icchasi taṁpi dammi te.
kañcanavellaviggaheti kañcanarāsisassirīkasarīre. pūjitāti na kevalaṁ
sudhāya aññehipi sabbarasehi tvaṁ mayā pūjitabbayuttakāva. asmiyeti
taṁ pūjitvā sudhāyapi avasesaṁ bhavissati ahaṁ bhuñjissāmīti.
tamatthaṁ pakāsento satthā āha
sā kosiyenānumatā jutīmatā
athā hirī rammaṁ pāvisiyassamaṁ
udakavantaṁ phalamariyapūjitaṁ
apāpasattūpanisevinī sadā.
rukkhaggahanā bahukettha pupphitā
ambā piyālā panasā ca kiṁsukā
sobhañjanā loddamathopi padmakā
ketakā ca bhaṅgā tilakā ca pupphitā.
sālā karerī bahukettha jambuyo
assatthanigrodhamadhukā ca vedisā
uddālakā pātali sinduvāritā
manuññagandhā muccalindaketakā.
hareṇukā velukā veṇutiṇḍukā
sāmākanivāramathopi cīnakā
mocā kadalī bahukettha sāliyo
pavīhayo ābhujinopi taṇḍulā.

page number: 319

tassa ca uttarapubbena jātā pokkharaṇī sivā
akakkasā apabbhārā sādu appaṭigandhikā.
tattha macchā sanniratā khemino bahubhojanā
siṅgusavaṅkā sakulā satavaṅkā ca rohitā
āligaggarakākiṇṇā pāṭinā kākamacchakā.
tattha pakkhī sanniratā khemino bahubhojanā
haṁsā koñcā mayūrā ca cākavākā ca kukkuhā
kuṇālakā bahū citrā sikhiṇḍā jīvajīvakā.
tattha pāṇā samāyanti nānāmigagaṇā bahū
sīhā byagghā varāhā ca acchakokataracchayo.
palasadā ca gavajā mahisā rohitā rurū
eṇeyyā ca varāhā ca gaṇino nīkasūkarā.
kadalimigā bahū citrā viḷārā sasakaṇṇikā
chamāgirī pupphacitrasanthatā
dijābhighuṭṭhā dijasaṅghasevitāti.
tattha jutīmatāti ānubhāvasampannena. pāvisiyassamanti pāvisi
assamaṁ. yakāro byañjanasandhikāro. udakavantanti tesu tesu
ṭhānesu udakasampannaṁ. phalanti anekaphalasampannaṁ. ariyapūjitanti
nīvaraṇadosarahitehi jhānalābhīhi ariyehi pūjitaṁ pasaṭṭhaṁ. rukkhaggahanāti
pupphūpagaphalūpagarukkhagahanāni. sobhañjanāti siggurukkhā. loddamathopi
padmakāti loddarukkhā ca padmakā ca. ketakā ca bhaṅgā cāti

page number: 320

evaṁnāmakā rukkhā eva. karerīti karerirukkhā. uddālakāti
vātaghāṭakā. muccalindaketakāti muccalindā ca pañcavidhaketakā
ca. hareṇukāti aparaṇṇajāti. velukāti vaṁsaporakā. veṇūti
araññamāsā. tiṇḍukāti timbarurukkhā. cīnakāti khuddakarājamāsā.
mocāti aṭṭhikadaliyo. sāliyoti nānappakārā jātasaraṁ
upanissāya jātā nānāsāliyo ca. pavīhayoti nānappakārā
vīhayo. ābhujinoti bhujapattā. taṇḍulāti nikkuṇḍakathusā sayaṁ
jātataṇḍulasīsāni. tassa cāti bhikkhave tassa ca assamassa
uttaradisābhāge. pokkharaṇīti pañcavidhapadumasañchannā jātasarapokkharaṇī.
akakkasāti macchapittasevālādikakkasarahitā. apabbhārāti acchinnataṭā
samatitthā. appaṭigandhikāti appaṭikkūlagandhena sugandhena udakena
samannāgatā. tatthāti tassā pokkharaṇiyā. kheminoti abhayā.
siṅgūti tesaṁ macchānaṁ nāmāni. kuṇālakāti kokilā. citrāti
citrapattā. sikhiṇḍāti uṭṭhitasikhā morā aññepi vā matthake
jātasikhā pakkhino. pāṇā samāyantīti pāṇā āyanti.
palasadāti khaggā. gavajāti gavayā. gaṇinoti gokaṇṇā.
kaṇṇikāti kaṇṇakamigā. chamāgirīti bhūmisamamatthakā piṭṭhipāsāṇā
pupphavicitrasanthatā. dijābhighuṭṭhāti madhurassarehi dijehi abhighuṭṭhā
evarūpā tattha bhūmipabbatā.
evaṁ bhagavā kosiyassa assamaṁ vaṇṇesi.
idāni hiriyā tattha pavisanādīni dassetuṁ āha

page number: 321

sā suttacā nīladumābhilambitā
vijjumahāmegharivānupajjatha
tassā susambandhasiraṁ kusāmayaṁ
suciṁ sugandhaṁ ajinūpasevitaṁ
atricchakocchaṁ hirimetadabravi
nisīda kalyāṇi sukhayidamāsanaṁ.
tassā tadā kocchagatāya kosiyo
yadicchamānāya jaṭājutindharo
navehi pattehi sayaṁ sahūdakaṁ
sudhābhihāsī turito mahāmuni.
sā taṁ paṭiggayha ubhohi pāṇibhi
iccabravī attamanā jaṭādharaṁ
handāha etarahi pūjitā tayā
gaccheyyaṁ brahme tidivaṁ jitāvinī.
sā kosiyenānumatā jutīmatā
udīritā vaṇṇamadena mattā
saṁkāse gantvāna sahassacakkhuno
ayaṁ sudhā vāsava deti me jayaṁ.
tamenaṁ sakkopi tadā apūjayi
sahindā devā surakaññamuttamaṁ

page number: 322

sā pañjalī devamanussapūjitā
navamhi kocchamhi tadā upāvisīti.
tattha suttacāti succhavī. nīladumābhilambitāti nīlesu dumesu
abhilambitā hutvā taṁ taṁ nīladumasākhaṁ parāmasantīti attho.
mahāmegharivāti tena nimantitā mahāmeghavijju viya tassa assamaṁ
pāvisi. tassāti tassā hiriyā. susambandhasiranti suṭṭhu sambandhasiraṁ.
kusāmayanti usīrādimissakaṁ kusatiṇamayaṁ. sugandhanti usīrena ceva
aññena ca sugandhatiṇena missakattā sugandhaṁ. ajinūpasevitanti
upari atthatena ajinacammena upasevitaṁ. atricchakocchanti evarūpaṁ
kocchāsanaṁ paṇṇasāladvāre attharitvā. sukhayidamāsananti sukhaṁ nisīda
idamāsanaṁ. yadicchamānāyāti yāvadatthaṁ sudhaṁ icchantiyā. navehi
pattehīti taṁ khaṇaññeva pokkharaṇito ābhatehi allapaduminipattehi.
sayanti sahatthena. sahūdakanti dakkhiṇodakasahitaṁ. sudhābhihāsīti
sudhaṁ abhihari. turitoti somanassavegena turito. handāti
upasaggatthe nipāto. jitāvinīti jayappattā hutvā.
anumatāti idāni yathāruciṁ gacchāhīti anuññātā. udīritāti
tidasapuraṁ gantvā sakkassa santike ayaṁ sudhāti udīrisi. surakaññanti
devadhītaraṁ. uttamanti pavaraṁ. sā pañjalī devamanussapūjitāti
pañjalīhi devehi manussehi ca pūjitā. tadāti yadā nisīdanatthāya
sakkena dāpite navakañcanapīṭhasaṅkhāte kocche sā upāvisi. tadā taṁ
tattha nisinnaṁ sakko ca sesadevatā ca pārichattakapupphādīhi pūjayiṁsu.

page number: 323

evaṁ sakko taṁ pūjayitvā cintesi kena nukho kāraṇena
kosiyo sesānaṁ adatvā imissāva sudhaṁ adāsīti. tassa kāraṇassa
jānanatthāya puna mātaliṁ pesesi.
tamatthaṁ pakāsento satthā āha
tameva asaṁsī punadeva mātaliṁ
sahassanetto tidasānamindo
gantvāna vākyaṁ mama brūhi kosiyaṁ
āsāya saddhāya siriyā ca kosiya
hirīyeva sudhaṁ kenamalattha hetunāti.
tattha asaṁsīti abhāsi. vākyaṁ mamāti mama vākyaṁ kosiyaṁ
brūhi. āsāya saddhāya siriyā cāti āsāto saddhāto sirito
ca hiriyeva kena hetunā sudhaṁ alatthāti.
so tassa vacanaṁ sampaṭicchitvā vejayantarathamāruyha agamāsi.
tamatthaṁ pakāsento satthā āha
taṁ suplavatthaṁ udatārayī rathaṁ
daddallamānaṁ upakrīyasādisaṁ
jambonadīsaṁ tapaneyyasannibhaṁ
alaṅkataṁ kañcanacittasanthataṁ.
suvaṇṇacandettha bahū nipātitā
hatthī gavassā kiṁpurisabyagghadīpiyo

page number: 324

eṇeyyakā laṅghamayettha pakkhino
migettha veḷuriyamayā yūthāyutā.
tatthassarājahariyo ayojayuṁ
dasasatāni susunāgasādise
alaṅkate kañcanajāluracchade
āveline saddagame asaṅgite.
taṁ yānaseṭṭhaṁ abhiruyha mātali
dasa disā imā abhinādayittha
nabhañca selañca vanappatiniṁ ca
sasāgaraṁ pabyatayittha medaniṁ.
sa khippamevaṁ upagamma assamaṁ
pāvāramekaṁsakato katañjalī
bahussutaṁ vuḍḍhaṁ vinītavattaṁ
iccabravī mātali devabrāhmaṇaṁ.
indassa vākyaṁ nisāmehi kosiya
dūto ahaṁ pucchati taṁ purindado
āsāya saddhāya siriyā ca kosiya
hirī sudhaṁ kenamalattha hetunāti.
tattha taṁ suplavatthanti taṁ vejayantarathaṁ sukhena plavanatthaṁ.
udatārayīti uttāresi ukkhipitvā gamanasajjamakāsi. upakrīyasādisanti
upakaraṇabhaṇḍehi sadisaṁ. yathā tassa aggisikhāya samānavaṇṇāni

page number: 325

upakaraṇāni jalanti tatheva jalitanti attho. jambonadīsanti
jambonadasaṅkhātarattasuvaṇṇamayaṁ īsaṁ. kañcanacittasanthatanti
kañcanamayena sattaratanavicittena attharaṇamaṅgalena samannāgataṁ.
suvaṇṇacandetthāti suvaṇṇamayacandakā ettha rathe. hatthīti
suvaṇṇamayarajaṭamayamaṇimayā hatthī. gavādīsupi eseva nayo.
laṅghamayettha pakkhinoti ettha rathe laṅghamayā nānāratanamayā pakkhigaṇāpi
paṭipāṭiyāva ṭhitā. yūthāyutāti attano attano yūthena saddhiṁ yuttā
hutvā dassitā. assarājahariyoti harivaṇṇā manomayāssarājāno.
susunāgasādiseti balasampattiyā taruṇanāgasādise. kañcanajāluracchadeti
kañcanajālamayena uracchadālaṅkārena samannāgate. āvelineti
āvelasaṅkhātehi kaṇṇālaṅkārehi yutte. saddagameti patodappahāraṁ
vinā saddamatteneva gamanasīle. asaṅgiteti nissaṅge sīghajave
evarūpe assarāje tattha yojesunti attho. abhinādayitthāti
yānasaddena ekaninnādaṁ akāsi. vanappatiniṁ cāti vanappatinī
ca vanasaṇḍo cāti attho. pabyatayitthāti kampayittha tattha
ākāsaṭṭhakavimānakampanena kampanaṁ veditabbaṁ. pāvāramekaṁsakatoti
ekaṁsakatapāvāradibbavattho. vuḍḍhanti guṇavuḍḍhaṁ. vinītavattanti
vinītena ācāravattena samannāgataṁ. iccabravīti taṁ rathaṁ ākāse
ṭhapetvā otaritvā evaṁ abravi. devabrāhmaṇanti devaseṭṭhabrāhmaṇaṁ.
so tassa vacanaṁ sutvā gāthamāha

page number: 326

addhā sirī maṁ paṭibhāti mātali
saddhā aniccā pana devasārathi
āsā visaṁvādikasammatā hi me
hirī ca ariyamhi guṇe patiṭṭhitāti.
tattha addhāti sippādisampannepi asampannepi bhajanato addhāti
maṁ paṭibhāti. saddhā aniccāti saddhā pana taṁ taṁ vatthuṁ pahāya
aññasmiṁ uppajjanato hutvā abhāvākārena aniccāti maṁ paṭibhāti.
āsā visaṁvādikasammatāti āsā pana yasmā dhanatthikā nāvāya
samuddaṁ pakkhanditvā vinaṭṭhapābhatā enti tasmā visaṁvādikāti
maṁ paṭibhāti. ariyamhi guṇeti hirī pana hirottappasabhāvasaṅkhāte
parisuddhe ariyaguṇe ca patiṭṭhitāti.
idāni tassā guṇaṁ vaṇṇento āha
kumāriyo yācimā gottarakkhitā
jiṇṇā ca yā ca sabhattuitthiyo
tā chandarāgaṁ purisesu uggataṁ
hiriyā nivārenti sacittamattano.
saṅgāmasīse sarasattisaṁyute
parājitānaṁ patataṁ palāyinaṁ
hiriyā nivattanti jahitva jīvitaṁ
te sampaṭicchanti puna hirīmanā.

page number: 327

velā yathā sāgaravegavāriṇī
ayaṁ hirī pāpajanaṁ nivāriṇī
taṁ sabbaloke hirimariyapūjitaṁ
indassa taṁ vedaya devasārathīti.
tattha jiṇṇāti vidhavā. sabhattūti sasāmikā taruṇitthiyo.
attanoti tā sabbāpi parapurisesu attano chandarāgaṁ uggataṁ
viditvā ayuttametaṁ amhākanti hiriyā sacittaṁ nivārenti pāpakammaṁ
na karonti. patataṁ palāyinti patantānañca palāyantānañca
antare. jahitva jīvitanti ye hirimanā honti attano jīvitaṁ
cajitvā hiriyā nivattanti evaṁ nivattā ca pana te hirimanā
puna attano sāmikaṁ sampaṭicchanti amittahatthato mocetvā gaṇhanti.
pāpajanaṁ nivāriṇīti pāpato janaṁ nivāriṇī. ayameva vā pāṭho.
tanti taṁ hiriṁ. ariyapūjitanti ariyehi buddhādīhi pūjitaṁ. indassa
taṁ vedayāti yasmā evaṁ mahāguṇā ariyapūjitāvesā tasmā taṁ
evaṁ uttamāvesāti indassa kathehīti.
taṁ sutvā mātali imaṁ gāthamāha
ko te imaṁ kosiya diṭṭhimodahi
brahmā mahindo athavā pajāpati
hirāya devesupi seṭṭhasammatā
dhītā mahindassa mahesi jāyathāti.

page number: 328

tattha diṭṭhinti hirī nāma mahāguṇā ariyapūjitāti diṭṭhiṁ.
odahīti hadaye pavesesi. seṭṭhasammatāti tava santike sudhāya
laddhakālato paṭṭhāya indassa santike kañcanasenāsanaṁ labhitvā
sabbadevatāhi pūjiyamānā uttamasammatā jāyathāti.
evaṁ tasmiṁ kathenteyeva kosiyassa taṁ khaṇaññeva nassanadhammo
jāto. atha naṁ mātali kosiya āyusaṅkhāro te ossaṭṭho
cavanadhammopi te sampatto kiṁ te manussalokena devalokaṁ
gacchāmāti tattha netukāmo hutvā gāthamāha
handehi dāni tidivaṁ apakkama
rathaṁ samāruyha mamāyitaṁ idaṁ
indo ca taṁ indasagotta kaṅkhati
ajjeva tvaṁ indasahabyataṁ vajāti.
tattha mamāyitanti piyamanāpaṁ. indasagottanti purimabhave
indena saddhiṁ samānagottaṁ. kaṅkhatīti tavāgamanaṁ icchanto kaṅkhati.
iti tasmiṁ kosiyena saddhiṁ kathenteyeva kosiyo cavitvā
upapātiko devaputto hutvā āruyha dibbarathe aṭṭhāsi. atha
naṁ mātali sakkassa santikaṁ nesi. sakko taṁ disvāva tuṭṭhamānaso
hutvā attano dhītaraṁ hirideviṁ tassa aggamahesiṁ katvā adāsi.
aparimāṇamassa issariyaṁ ahosi.
tamatthaṁ viditvā anomasattānaṁ kammaṁ nāma evaṁ visujjhatīti
satthā osānagāthamāha

page number: 329

evaṁ visujjhanti apāpakammino
atho suciṇṇassa phalaṁ na nassati
ye keci addakkhuṁ sudhābhojanaṁ
sabbeva te indasahabyataṁ gatāti.
tattha apāpakamminoti apāpakammā sattā evaṁ visujjhanti.
ye keci addakkhunti ye keci sattā tasmiṁ himavantappadese tadā
kosiyena hiriyā diyyamānaṁ sudhābhojanaṁ addasaṁsu. sabbeva teti
sabbepi taṁ dānaṁ anumoditvā cittaṁ pasādetvā indassa sahabyataṁ
gatāti.
satthā imaṁ dhammadesanaṁ āharitvā na bhikkhave idāneva
pubbepetaṁ adānābhirataṁ thaddhamacchariyaṁ samānaṁ ahaṁ damesiṁyevāti vatvā
jātakaṁ samodhānesi tadā hiridevadhītā uppalavaṇṇā ahosi
kosiyo dānapatibhikkhu pañcasikho anuruddho mātali ānando
suriyo kassapo cando moggallāno nārado sārīputto
sakko pana ahamevāti.
sudhābhojanajātakaṁ niṭṭhitaṁ.
tatiyaṁ.
--------

page number: 330

kuṇālajātakaṁ
evamakkhāyatīti idaṁ satthā kuṇāladahe viharanto anabhiratipīḷite
pañcasate bhikkhū ārabbha kathesi.
tatrāyaṁ anupubbikathā.
sākiyakoliyā kira kapilavatthunagarassa ca koliyanagarassa ca
antare rohinī nāma nadī pavattati. ekeneva āvaraṇena taṁ
bandhāpetvā sassāni karonti. atha jeṭṭhamūlamāse sassesu
milāyantesu ubhayanagaravāsikānaṁpi kammakarā sannipatiṁsu. tattha
koliyanagaravāsino vadiṁsu idaṁ udakaṁ ubhato hariyamānaṁ neva amhākaṁ
na tumhākaṁ pahossati amhākaṁ pana sassaṁ ekaudakeneva nipphajjissati
idaṁ udakaṁ amhākaṁ dethāti. kapilavatthuvāsinopi vadiṁsu tumhesu
koṭṭhe pūretvā ṭhitesu mayaṁ rattasuvaṇṇarajaṭanīlamaṇikāḷakahāpaṇe
gahetvā na sakkhissāma pacchipasibbakādihatthā tumhākaṁ gharadvāre
vicarituṁ amhākaṁpi sassaṁ ekeneva udakena nipphajjissati idaṁ
udkaṁ amhākaṁ dethāti. na mayaṁ dassāmāti mayaṁpi na dassāmāti
evaṁ kathaṁ vaḍḍhetvā eko uṭṭhāya ekassa pahāraṁ adāsi
sopi aññassāti evaṁ aññamaññaṁ paharitvā rājakulānaṁ jātiṁ
ghaṭṭetvā kalahaṁ vaḍḍhesuṁ. koliyakammakarā vadiṁsu tumhe
kapilavatthuvāsino sākiyadārake gahetvā gacchatha ye

page number: 331

soṇasiṅgālādayo viya attano bhaginīhi saddhiṁ saṁvasiṁsu etesaṁ hatthiassādayo
vā phalakāvudhāni vā amhākaṁ kiṁ karissantīti. sākiyakammakarāpi
vadiṁsu tumhedāni kuṭṭhino dārake gahetvā gacchatha ye
anāthā niggatikā tiracchānā viya kolarukkhe vasiṁsu etesaṁ
hatthiassādayo vā phalakāvudhāni vā amhākaṁ kiṁ karissantīti. te
gantvā tasmiṁ kamme niyuttāmaccānaṁ kathesuṁ. amaccā rājakulānaṁ
kathesuṁ. tato sākiyā bhaginīhi saddhiṁ saṁvasītānaṁ thāmañca balañca
dassissāmāti yuddhasajjā nikkhamiṁsu. koliyāpi koliyarukkhavāsīnaṁ
thāmañca balañca dassissāmāti yuddhasajjā nikkhamiṁsu. apare
panācariyā sākiyakoliyānaṁ dāsīsu udakatthāya nadiṁ gantvā cumbaṭāni
bhūmiyaṁ nikkhipitvāna sukhakathāya sannisinnāsu ekissā cumbaṭaṁ ekā
sakasaññāya gaṇhi taṁ nissāya mama cumbaṭaṁ tava cumbaṭanti
kalahe pavatte anukkamena ubhayanagaravāsino dāsakammakarā ceva
sevakagāmabhojakā ca amaccauparājarājāno ca sabbe yuddhasajjā
nikkhamiṁsūti vadanti. imamhā pana nayā purimanayo bahūsu aṭṭhakathāsu
āgato yuttarūpo cāti sveva gahetabbo. te pana sāyaṇhe
yuddhasajjā nikkhamissantīti.
tasmiṁ samaye bhagavā sāvatthiyaṁ viharanto paccūsasamayeva lokaṁ
volokento ime evaṁ yuddhasajje nikkhante addasa disvāna
mayi gate esa kalaho vūpasamissati nukho noti upadhārento
ahamettha gantvā kalahaṁ vūpasamanatthaṁ tīṇi jātakāni kathessāmi

page number: 332

tato kalaho vūpasamissati atha sāmaggidīpanatthāya dve jātakāni
kathetvā attadaṇḍasuttaṁ kathessāmi desanaṁ me sutvā
ubhayanagaravāsino aḍḍhateyyāni aḍḍhateyyāni rājakumārasatāni dassanti
ahaṁ te pabbājessāmi mahanto samāgamo bhavissatīti sanniṭṭhānaṁ
katvā pātova sarīrapaṭijagganaṁ katvā sāvatthiyaṁ piṇḍāya caritvā
piṇḍapātapaṭikkanto sāyaṇhasamaye gandhakuṭito nikkhamitvā kassaci
anārocetvā sayameva pattacīvaramādāya dvinnaṁ senānaṁ antare
ākāse pallaṅkaṁ ābhujitvā tesaṁ saṁvegajananatthaṁ divā andhakāraṁ
kātuṁ kesato raṁsiyo visajjento nisīdi. atha nesaṁ saṁviggamānasānaṁ
attānaṁ dassento chabbaṇṇā buddharaṁsiyo visajjesi.
kapilavatthuvāsinopi bhagavantaṁ disvā amhākaṁ ñātiseṭṭho āgato
diṭṭho nukho tena amhākaṁ kalahakaraṇabhāvoti cintetvā na kho
pana sakkā satthari āgate amhehi parassa sarīre satthaṁ pātetuṁ
koliyanagaravāsino amhe hanantu vā pacantu vāti āvudhāni
chaḍḍesuṁ. koliyanagaravāsinopi tatheva akaṁsu. atha bhagavā otaritvā
ramaṇīye padese vālukāpuline paññattapavarabuddhāsane nisīdi anopamāya
buddhasiriyā virocamāno. tepi rājāno bhagavantaṁ vanditvā nisīdiṁsu.
atha ne satthā jānantopi kasmā idhāgamittha mahārājāti
pucchi. neva bhante nadīdassanatthāya na kīḷanatthāya na araññe
ramaṇīyabhāvadassanatthāya apica kho imasmiṁ pana ṭhāne saṅgāmaṁ
paccupaṭṭhapetvā āgatamhāti. kiṁ nissāya vo kalaho mahārājāti.

page number: 333

udakaṁ nissāya bhanteti. udakaṁ kiṁ agghati mahārājāti. appagghaṁ
bhanteti. paṭhavī nāma kiṁ agghati mahārājāti. anagghā bhanteti.
khattiyā kiṁ agghanti mahārājāti. khattiyā nāma anagghāva
bhanteti. appagghaṁ udakaṁ nissāya kasmā anagghe khattiye nāsetha
mahārājāti kalahasmiṁ hi assādo nāma natthi kalahavasena hi
mahārājā ekāya rukkhadevatāya kāḷasīhena saddhiṁ bandhāghāṭo sakalaṁpi
imaṁ kappaṁ anuppattoyevāti vatvā phandanajātakaṁ kathesi. tato
parapattiyena nāma mahārājā na bhavitabbaṁ parapattiyā hutvā hi
ekassa sasakassa kathāya tiyojanasahassavitthate himavante catuppadagaṇā
mahāsamuddaṁ pakkhandiṁsu tasmā parapattiyena na bhavitabbanti
vatvā duddabhajātakaṁ kathesi. tato kadāci mahārājā dubbalopi
mahābalassa randhaṁ passati kadāci mahabbalopi dubbalassa randhaṁ
passati laṭukikāpi hi sakuṇikā hatthināgaṁ ghāṭesīti vatvā laṭukikajātakaṁ
kathesi. evaṁ kalahavūpasamanatthāya tīṇi jātakāni kathetvā
tathā sāmaggiparidīpanatthāya dve jātakāni kathesi. samaggānañhi
mahārājā koci otāraṁ nāma passituṁ na sakkotīti vatvā
rukkhadhammajātakaṁ kathesi. tathā samaggānaṁ mahārājā koci vivaraṁ
passituṁ nāsakkhi yadā pana aññamaññaṁ vivādamakaṁsu atha ne eko
nesādaputto jīvitakkhayaṁ pāpetvā ādāya gato vivāde assādo
nāma natthīti vatvā vaṭṭakajātakaṁ kathesi. evaṁ imāni pañca
jātakāni kathetvā avasāne attadaṇḍasuttaṁ kathesi.

page number: 334

taṁ sutvā sabbepi rājāno pasannā sace satthā nāgamissa
mayaṁ aññamaññaṁ vadhitvā lohitanadiṁ pavattayissāma satthāraṁ
nissāya no jīvitaṁ laddhaṁ sace pana satthā agāraṁ ajjhāvasissa
dīpasahassadvayaparivāraṁ catumahādīparajjamassa hatthagataṁ abhavissa
atirekasahassaṁ kho panassa puttā abhavissaṁsu tato khattiyaparivārova
acarissa taṁ kho panesa sampattiṁ pahāya nikkhamitvā sambodhiṁ
patto idānipi khattiyaparivārova vicaratūti ubhayanagaravāsino
aḍḍhateyyāni aḍḍhateyyāni rājakumārasatāni adaṁsu. bhagavā te
pabbājetvā mahāvanaṁ agamāsi. punadivasato paṭṭhāya tehi parivuto
ekadā kapilavatthupure ekadā koliyanagareti dvīsu nagaresu piṇḍāya
cari. ubhayanagaravāsinopissa mahāsakkāraṁ kariṁsu. tesaṁ garugāravena
na attano ruciyā pabbajitānaṁ anabhirati uppajji. purāṇadutiyikāyopi
tesaṁ anabhiratijananatthāya taṁ taṁ vacanaṁ vatvā sāsanaṁ pesesuṁ.
te atirekataraṁ ukkaṇṭhiṁsu. bhagavā āvajjento tesaṁ anabhiratibhāvaṁ
ñatvā ime bhikkhū mādisena buddhena saddhiṁ ekato vasantā
ukkaṇṭhanti kathānurūpā nukho nesaṁ dhammakathā sappāyāti upadhārento
kuṇāladhammadesanaṁ passi. athassa etadahosi ahaṁ ime bhikkhū
himavantaṁ netvā kuṇālakathāya nesaṁ mātugāmassa dosaṁ pakāsetvā
anabhiratiṁ haritvā sotāpattimaggaṁ dassāmīti. so pubbaṇhasamayaṁ
nivāsetvā pattacīvaramādāya kapilavatthuṁ piṇḍāya caritvā
pacchābhattaṁ piṇḍapātapaṭikkanto bhattakiccavelāyameva te pañcasate

page number: 335

bhikkhū āmantetvā diṭṭhapubbo vo bhikkhave ramaṇīyo himavantappadesoti
pucchi. no hetaṁ bhanteti. gacchissatha pana himavantacārikanti vutte
bhante aniddimanto mayaṁ kathaṁ gamissāmāti. sace pana vo koci
gahetvā gaccheyya gaccheyyāthāti. āma bhante gacchāmāti.
satthā sabbepi te attano iddhiyā gahetvā ākāse uppatitvā
himavantaṁ gantvā gaganatale ṭhitova ramaṇīye himavantappadese
kañcanapabbataṁ rajaṭapabbataṁ maṇipabbataṁ hiṅgulapabbataṁ añjanapabbataṁ
sānupabbataṁ phalikapabbatanti nānāvidhe satta pabbate pañca mahānadiyo
gaṅgā yamunā aciravatī sarabhū mahī kaṇṇamuṇḍadahaṁ rathakāradahaṁ
maṇḍākiṇīsīhappapātachaddantānotattakuṇāladahanti ime satta dahe
dassesi. himavanto nāma pabbato pañcayojanasatubbedho
tiyojanasahassavitthato. tassa imaṁ ramaṇīyaṁ ekadesaṁ attano ānubhāvena
dassesi. tattha katanivāsāni sīhabyagghahatthikulādīni catuppadāni
dvipade kuṇālādayo sakuṇe ca ekadesato dassesi. tattha
ārāmaramaṇīyakādīni pupphūpagaphalūpage rukkhe nānāvidhe ca sakuṇasaṅghe
jalajathalajapupphāni himavantassa puratthimapasse suvaṇṇatalaṁ pacchimapasse
hiṅgulatalaṁ dassesi. imesaṁ ramaṇīyakānaṁ diṭṭhakālato paṭṭhāya tesaṁ
bhikkhūnaṁ purāṇadutiyikāsu chandarāgo pahīno. atha satthā te bhikkhū
gahetvā ākāsato otaritvā himavantassa pacchimapasse saṭṭhiyojanike
manosilātale sattayojanikassa kappaṭṭhitasālarukkhassa heṭṭhā tiyojanikāya

page number: 336

manosilāya upari tehi bhikkhūhi parivuto chabbaṇṇabuddharaṁsiyo visajjento
aṇṇavakucchiṁ khobhetvā jajjalamāno suriyo viya nisīditvā madhurasaraṁ
nicchārento te bhikkhū āmantesi bhikkhave imasmiṁ himavante
tumhe adiṭṭhapubbaṁ maṁ pucchathāti. tasmiṁ khaṇe dve citrakokilā
ubhosu koṭīsu daṇḍakaṁ mukhena gahetvā majjhe attano sāmikaṁ
nisīdāpetvā aṭṭha citrakokilā purato aṭṭha pacchato aṭṭha
vāmato aṭṭha dakkhiṇato aṭṭha heṭṭhā aṭṭha uparicchāyaṁ
katvā evaṁ taṁ citrakokilaṁ parivāretvā ākāsenāgacchanti.
te bhikkhū sabbaṁ sakuṇasaṅghaṁ disvā satthāraṁ pucchiṁsu ke nāmete
bhante sakuṇasaṅghāti. bhikkhave esa mama porāṇako vaṁso mayā
ṭhapitā paveṇi maṁ tāva pubbe evaṁ paricariṁsu tadā panesa
sakuṇagaṇo mahā ahosi aḍḍhuḍḍhāni dijakaññāsahassāni maṁ
parivāretvā anuvicariṁsu anupubbena pana parihāyitvā idāni ettako
jātoti. kathaṁ pana evarūpe bhante vanasaṇḍe etā dijakaññāyo
tumhe paricariṁsūti. atha nesaṁ satthā tenahi bhikkhave mama vacanaṁ
sādhukaṁ suṇāthāti satiṁ upaṭṭhāpetvā atītaṁ āharitvā dassento āha.
evamakkhāyati evamanusuyyati sabbosadhadharaṇidhare nekapupphamālyavigate
gajagavayamahisarurucāmaripasadakhaggagokaṇṇasīhabyagghadīpiacchakoka-
taracchauddārakadalimigaviḷārasasakaṇṇikānucarite ākiṇṇanelamaṇḍala-
mahāvarāhanāgakulakareṇusaṅghādhivutthe issamigasākhamigasarabhamigaeṇimiga-
citramigavātamigapasadamigapurisālūkiṁpurisayakkharakkhasanisevite

page number: 337

amajjamañjaridharapahaṭṭhapupphaphussitaggānekapādapagaṇavitate kururacaṅkoravāraṇamayūra-
parābhūtajīvajīvakacelāvakabalākabhiṅkārakaravīkamattavihaṅgasatasaṅghuṭṭhe añjana-
manosilāharitālahiṁgulakahemarajaṭakanakānekadhātusatavinaddhapaṭimaṇḍitappadese
evarūpe khalu bho ramme vanasaṇḍe kuṇālo nāma sakuṇo paṭivasati
ativiya citto ativiya cittapattachadano. tasseva khalu bho kuṇālassa
sakuṇassa aḍḍhuḍḍhāni itthīsahassāni paricārikā dijakaññāyo.
atha khalu bho dve dijakaññāyo daṇḍaṁ mukhena ḍaṁsitvā taṁ kuṇālaṁ
sakuṇaṁ majjhe nisīdāpetvā uḍḍenti mā naṁ kuṇālaṁ sakuṇaṁ
addhānapariyāyapathe kilamatho ubbādhetthāti. pañcasatā dijakaññāyo
heṭṭhato heṭṭhato uḍḍenti sacāyaṁ kuṇālo sakuṇo āsanā
paripatissati mayaṁ taṁ pakkhehi paṭiggahessāmāti. pañcasatā
dijakaññāyo uparūpari uḍḍenti mā naṁ kuṇālaṁ sakuṇaṁ ātāpo
paritāpesīti. pañcasatā pañcasatā dijakaññāyo ubhato passena
uḍḍenti mā naṁ kuṇālaṁ sakuṇaṁ sītaṁ vā uṇhaṁ vā tiṇaṁ vā
rajo vā vāto vā ussāvo vā upapphusīti. pañcasatā
dijakaññāyo purato purato uḍḍenti mā naṁ kuṇālaṁ sakuṇaṁ gopālakā
vā pasupālakā vā tiṇahārakā vā kaṭṭhahārakā vā vanakammikā
vā kaṭṭhena vā kathalāya vā pāṇinā vā pāsāṇena vā leḍḍunā
vā daṇḍena vā satthena vā sakkharāhi vā pahāraṁ adaṁsūti.
pañcasatā dijakaññāyo pacchato pacchato uḍḍenti māyaṁ kuṇālo

page number: 338

sakuṇo gacchehi vā latāhi vā rukkhehi vā sākhāhi vā thambhehi
vā pāsāṇehi vā balavantehi vā pakkhīhi saṅgāmesīti. pañcasatā
dijakaññāyo pacchato pacchato uḍḍenti saṇhāhi sakhilāhi mañjūhi
madhurāhi vācāhi samudācarantiyo māyaṁ kuṇālo sakuṇo āsane
pariyukkaṇṭhīti. pañcasatā dijakaññāyo disodisaṁ uḍḍenti
nekarukkhavividhavikatiphalamāharantiyo māyaṁ kuṇālo sakuṇo khuddāya
parikilamitthāti. atha khalu tā dijakaññāyo taṁ kuṇālaṁ sakuṇaṁ ārāmeneva
ārāmaṁ uyyāneneva uyyānaṁ nadītittheneva nadītitthaṁ pabbatasikhareneva
pabbatasikharaṁ ambavaneneva ambavanaṁ jambūvaneneva jambūvanaṁ labujavaneneva
labujavanaṁ nāḷikerasañjāditavaneneva nāḷikerasañjāditavanaṁ khippameva
abhisambhonti ratitthāya. atha khalu bho kuṇālo sakuṇo tāhi
dijakaññāhi divasaṁ paribyuḷho evaṁ tā apasādeti nassatha tumhe
vasaliyo vinassatha vasaliyo coriyo dhuttiyo asatiyo lahucittāyo
katassa appaṭikārikāyo anilo viya yena kāmaṅgamāyoti.
tatrāyaṁ atthavaṇṇanā.
bhikkhave so vanasaṇḍo evamakkhāyati evañca anusuyyati. kinti.
sabbosadhadharaṇīdhareti. vitthāro. tattha sabbosadhadharaṇīdhareti
mūlatacapattapupphādisabbosadhadharāya dharaṇiyā samannāgateti
attho. sabbosadhayutto vā dharaṇīdharo. so hi padeso
sabbosadhadharaṇīdharoti evamakkhāyati evañca anusuyyati. tasmiṁ
vanasaṇḍeti vatataṁ hoti. sesapadayojanāyapi eseva nayo.

page number: 339

nekapupphamālyavitateti anekehi phalatthāya uppannapupphehi ceva
pilandhanamālehi ca vitate. rurūti suvaṇṇavaṇṇā migā. uddārāti
uddā. viḷārāti mahāviḷārā. nelamaṇḍalaṁ vuccati
taruṇabhiṅkacchāpakareṇumaṇḍalaṁ. mahāvarāhāti mahāhatthino.
ākiṇṇanelamaṇḍalamahāvarāhena gocarikādibhedena dasavidhena nāgakulena
ceva kareṇusaṅghena ca adhivuttheti attho. issamigāti kāḷasīhā.
vātamigāti mahāvātamigā. pasadamigāti vicitramigā. purisālūti
assamukhayakkhiniyo. kiṁpurisāti devakinnaracandakinnaradumakinnaradandamānavaka-
kontisakuṇakaṇṇipāvuraṇādibhedā kinnarā. amajjamañjaridharapahaṭṭha-
pupphaphussitaggānekapādapagaṇavitateti makuladharehi ceva mañjaridharehi ca
supupphitehi aggamattapupphitehi ca anekehi pādapagaṇehi vitate.
vāraṇā nāma hatthiliṅgasakuṇā. celāvakātipi ete sakuṇāyeva.
hemakanakāti dve suvaṇṇajātiyo. etehi añjanādīhi nekadhātusatehi
anekehi vaṇṇadhāturāsīhi vinaddhapaṭimaṇḍitappadese. bhoti
dhammālapanamattametaṁ. cittoti mukhatuṇḍakehi heṭṭhā udarabhāgehi
vicitto. aḍḍhuḍḍhānīti aḍḍhacatutthāni tīṇi sahassāni pañcasatānīti
attho. addhānapariyāyapatheti addhānasaṅkhāte gamanamagge.
ubbādhetthāti bādhettha ajjhottharittha. upapphusīti upagantvā phusi.
pahāraṁ adaṁsūti ettha mā nanti padassa sāmivasena attho veditabbo.
saṅgāmesīti samāgacchi. saṇhāhīti maṭṭhāhi. sakhilāhīti piyāhi.
mañjūhīti sakhilāhi. madhurāhīti madhurassarāhi vācāhi. samudācarantiyoti

page number: 340

gandhabbakaraṇavasena paricarantiyo. nekarukkhavividhavikatiphalanti nekehi
rukkhehi vividhavikatiphalaṁ. ārāmeneva ārāmanti pupphārāmādīsu
aññatarena ārāmeneva aññataraṁ ārāmaṁ nentīti attho.
uyyānādīsupi eseva nayo. nāḷikerasañjāditavanenevāti
nāḷikeravaneneva aññaṁ nāḷikeravanaṁ. abhisambhontīti evaṁ netvā
tattha naṁ khippameva ratitthāya pāpuṇanti. divasaṁ paribyuḷhoti sakaladivasaṁ
paribyuḷho. apasādetīti tā kira taṁ evaṁ divasaṁ paricaritvā
nivāsarukkhe otāretvā rukkhasākhādīsu nisīditvā appeva nāma
madhuravacanaṁ labheyyāmāti patthayantiyo iminā uyyojitakāle attano
vasanaṭṭhānaṁ gamissāmāti vasanti. kuṇālarājā pana tā uyyojento
nassathāti ādivacanehi apasādesi. tattha nassathāti gacchatha.
vinassathāti sabbato bhāgena nassatha. gehe dhanadhaññādīnaṁ nāsanena
coriyo bahumāyatāya dhuttiyo naṭṭhasatitāya asatiyo anavatthitacittatāya
lahucittāyo katavināsanena mittadubbhitāya ca katassa appaṭikārikāyoti.
evañca pana vatvā iti kho bhikkhave ahaṁ tiracchānagatopi
itthīnaṁ akataññutaṁ bahumāyataṁ anācārataṁ dussīlatañca jānāmi
tadāpāhaṁ tāsaṁ vase avattitvā tā eva attano vase vattemīti
imāya kathāya tesaṁ bhikkhūnaṁ anabhiratiṁ haritvā satthā tuṇhī ahosi.
tasmiṁ khaṇe dve kāḷakokilā sāmikaṁ daṇḍakena ukkhipitvā
heṭṭhābhāgādīs catasso catasso hutvā taṁ padesaṁ āgamiṁsu. te bhikkhū

page number: 341

tāpi disvā satthāraṁ pucchiṁsu. satthā pubbe bhikkhave mama
sahāyo puṇṇamukho nāma pussakokilo ahosi tassāyaṁ vaṁsoti
vatvā purimanayeneva tehi bhikkhūhi pucchito āha
tasseva khalu bho himavato pabbatarājassa puratthime disābhāge
susukhumasunipuṇagiripabhavā haritūpayantiyoti.
tattha susukhumāti suṭṭhu sukhumasaṇhasalilatāya susukhumā sunipuṇā
giri etesaṁ pabhavāti susukhumanipuṇagiripabhavā. himavantato sandamānā
haritatiṇamissaoghatāya haritā kuṇāladahaṁ upagamanena upayantiyoti
susukhumasunipuṇagiripabhavā haritūpayantiyo evarūpā nadiyo yasmiṁ sandantīti.
idāni yaṁ kuṇāladahaṁ tā upayanti tattha pupphāni
vaṇṇento āha
uppalapadumakumudanalinasatapattasogandhikamandālakasampativiruḷhasucigandha-
manuññamanāpakappadeseti.
tattha uppalanti nīluppalaṁ. nalinanti setapadumaṁ. satapattanti
paripuṇṇasatapattapadumaṁ. sampatīti etehi sampativiruḷhehi
abhinavajātehi. sucigandhena ceva manuññagandhena ca hadayabandhanasamatthatāya
manāpakena ca padesena samannāgateti attho.
idāni tasmiṁ dahe rukkhādayo vaṇṇento āha.
kuruvamucalindaketakavedisamañjulapunnāgabakulatilakapiyaṅgukāhasanasāla-
salaḷacampakāsokanāgarukkhatiriṭibhujapattaloddacandanoghavane kālāgarupaduma-
piyaṅgudevadārukacocagahane

page number: 342

kakudhakuṭajāṅkolakaccikārakaṇikārakaṇṇavirakoraṇḍakoviḷārakiṁsukayodhikavanamallika-
manaṅgaṇamanavajjabhaṇḍisurucirabhaginimālamālyadhare jātisumanamadhugandhikadhanutakkāri-
tālisatagarausīrakoṭṭhagacchavitate adhimuttakasumanakusumitalatāvitatapaṭimaṇḍitap-
padese haṁsapilavakādambakāraṇḍakābhinādite vijjādharasiddhasamaṇatāpasagaṇādhivutthe
naradevayakkharakkhasadānavagandhabbakinnaramahoragānuciṇṇappadese evarūpe
khalu bho ramme vanasaṇḍe puṇṇamukho nāma pussakokilo paṭivasati ativiya
madhuragiro vilāsitanayanamattakkho. tasseva khalu bho puṇṇamukhassa
pussakokilassa aḍḍhuḍḍhāni itthīsatāni paricārikāni dijakaññāyo.
atha khalu bho dve dijakaññāyo kaṭṭhaṁ mukhena ḍaṁsitvā taṁ puṇṇamukhaṁ
pussakokilaṁ majjhe nisīdāpetvā uḍḍenti mā naṁ puṇṇamukhaṁ pussakokilaṁ
addhānapariyāyapathe kilamatho ubbādhetthāti. paññāsa dijakaññāyo
heṭṭhato heṭṭhato uḍḍenti sacāyaṁ puṇṇamukho pussakokilo
āsanā paripatissati mayaṁ taṁ pakkhehi paṭiggahessāmāti. paññāsa
dijakaññāyo uparūpari uḍḍenti mā naṁ puṇṇamukhaṁ pussakokilaṁ
ātāpo paritāpesīti. paññāsa paññāsa dijakaññāyo ubhato
passena uḍḍenti mā naṁ puṇṇamukhaṁ pussakokilaṁ sītaṁ vā uṇhaṁ
vā tiṇaṁ vā rajo vā vāto vā ussāvo vā upapphusīti.
paññāsa dijakaññāyo purato purato uḍḍenti mā naṁ puṇṇamukhaṁ
pussakokilaṁ gopālakā vā pasupālakā vā tiṇahārakā vā kaṭṭhahārakā
vā vanakammikā vā kaṭṭhena vā kathalāya vā pāṇinā vā pāsāṇena
vā leḍḍunā vā daṇḍena vā satthena vā sakkharāhi vā pahāraṁ

page number: 343

adaṁsūti. paññāsa dijakaññāyo pacchato pacchato uḍḍenti māyaṁ
puṇṇamukho pussakokilo gacchehi vā latāhi vā rukkhehi vā
sākhāhi vā thambhehi vā pāsāṇehi vā balavantehi vā pakkhīhi
saṅgāmesīti. paññāsa dijakaññāyo pacchato pacchato uḍḍenti
saṇhāhi sakhilāhi mañjūhi madhurāhi vācāhi samudācarantiyo māyaṁ
puṇṇamukho pussakokilo āsane pariyukkaṇṭhīti. paññāsa
dijakaññāyo disodisaṁ uḍḍenti nekarukkhavividhavikatiphalamāharantiyo
māyaṁ puṇṇamukho pussakokilo khuddāya parikilamitthāti. atha khalu bho
tā dijakaññāyo taṁ puṇṇamukhaṁ pussakokilaṁ ārāmeneva ārāmaṁ
uyyāneneva uyyānaṁ nadītittheneva nadītitthaṁ pabbatasikhareneva pabbatasikharaṁ
ambavaneneva ambavanaṁ jambūvaneneva jambūvanaṁ labujavaneneva labujavanaṁ
nāḷikerasañjāditavaneneva nāḷikerasañjāditavanaṁ khippameva anusambhonti
ratitthāya. atha khalu bho puṇṇamukho pussakokilo tāhi dijakaññāhi divasaṁ
paribyuḷho evaṁ pasaṁsati sādhu sādhu bhaginiyo etaṁkho bhaginiyo tumhākaṁ
paṭirūpaṁ kuladhītānaṁ yaṁ tumhe bhattāraṁ paricareyyāthāti.
atha khalu bho puṇṇamukho pussakokilo yena kuṇālo sakuṇo
tenūpasaṅkami. addasaṁsu kho kuṇālassa sakuṇassa paricārikā
dijakaññāyo taṁ puṇṇamukhaṁ pussakokilaṁ dūratova āgacchantaṁ
disvāna yena puṇṇamukho pussakokilo tenūpasaṅkamiṁsu
upasaṅkamitvā taṁ puṇṇamukhaṁ pussakokilaṁ etadavocuṁ ayaṁ samama

page number: 344

puṇṇamukha kuṇālo sakuṇo ativiya pharuso ativiya pharusavāco
appeva nāma tuvaṁpi āgamma piyavācaṁ labheyyāmāti. appeva
nāma bhaginiyoti vatvā yena kuṇālo sakuṇo tenūpasaṅkami
upasaṅkamitvā kuṇālena sakuṇena saddhiṁ paṭisammoditvā ekamantaṁ
nisīdi ekamantaṁ nisinno kho puṇṇamukho pussakokilo taṁ kuṇālaṁ
sakuṇaṁ etadavoca kissa tvaṁ samma kuṇāla itthīnaṁ sajātānaṁ
kuladhītānaṁ sammāpaṭipannānaṁ micchāpaṭipannosi amanāpabhāṇīnaṁpi
kira samma kuṇāla itthīnaṁ ācārasampannānaṁ tayā manāpabhāṇinā
bhavitabbaṁ kimaṅgaṁ pana manāpabhāṇinanti. evaṁ vutte kuṇālo
sakuṇo taṁ puṇṇamukhaṁ pussakokilaṁ evaṁ apasādesi nassa tvaṁ
samma jamma vasala vinassa tvaṁ samma jamma vasala ko nu tayā
viyatto jāyājinenāti. evaṁ apasādito pana puṇṇamukho
pussakokilo tatoyeva paṭinivattati. atha khalu bho puṇṇamukhassa
pussakokilassa aparena samayena nacirasseva kharo ābādho uppajji
lohitapakkhandikā bāḷhā vedanā vattanti maraṇantikā. atha
khalu bho puṇṇamukhassa pussakokilassa paricārikānaṁ dijāññānaṁ
etadahosi ābādhiko kho ayaṁ puṇṇamukho pussakokilo appeva
nāma imamhā ābādhā vuṭṭhaheyya vā na vā vuṭṭhaheyyāti.
taṁ ekakaṁ adutiyaṁ ohāya yena kuṇālo sakuṇo tenūpasaṅkamiṁsu.
addasā kho kuṇālo sakuṇo tā dijakaññāyo dūratova āgacchantiyo
disvāna tā dijakaññāyo etadavoca kahaṁ pana tumhaṁ

page number: 345

vasaliyo bhattāti. ābādhiko kho samma kuṇāla puṇṇamukho
pussakokilo appeva nāma tamhā ābādhā vuṭṭhaheyya vā na
vā vuṭṭhaheyyāti. evaṁ vutte kuṇālo sakuṇo tā
dijakaññāyo evaṁ apasādeti nassatha tumhe vasaliyo vinassatha
tumhe vasaliyo coriyo dhuttiyo asatiyo lahucittāyo katassa
appaṭikārikāyo anilo viya yena kāmaṅgamāyoti vatvā yena
puṇṇamukho pussakokilo tenūpasaṅkami upasaṅkamitvā taṁ puṇṇamukhaṁ
pussakokilaṁ etadavoca haṁ samma puṇṇamukhāti. haṁ samma kuṇālāti.
atha khalu bho kuṇālo sakuṇo taṁ puṇṇamukhaṁ pussakokilaṁ pakkhehi ca
mukhatuṇḍena ca pariggahetvā vuṭṭhāpetvā nānābhesajjāni pāyāpesi.
atha khalu bho puṇṇamukhassa pussakokilassa so ābādho paṭipassambhīti.
tattha piyaṅgukāti setapupphā. hasanāti hakāro padasandhikaro
asanāyeva. tiriṭīti ekā rukkhajāti. candanāti rattacandanā.
oghavaneti etesaṁ oghena ghaṭāya samannāgatavane. devadārukacoca-
gahaneti devadārurukkhehi ceva kadalīhi ca gahane. kaccikārāti
ekā rukkhajāti. kaṇikārāti mahāpupphā kaṇikārā. kaṇṇavirāti
khuddakapupphā. kiṁsukāti vātaghāṭakā. yodhikāti yūdhikā.
mallikamanaṅgaṇamanavajjabhaṇḍisurucirabhaginimālamālyadhareti mallikānañca
anaṅgaṇānañca anavajjānañca bhaṇḍīnañca surucirānañca bhaginīnañca pupphehi

page number: 346

mālyadhārayamāne. dhanutakkārīti dhanupātali. tālisāti tālisapattarukkhā.
gacchavitateti etehi sumanādīhi vitate nadīgacche pabbatagacchepi.
kusumitalatāti tesu tesu ṭhānesu suṭṭhu kusumite adhimuttakādīhi
ceva nānāvividhalatāhi ca vitatapaṭimaṇḍitappadese. gaṇādhivuttheti
etesu hi vijjādharādīnaṁ gaṇehi adhivutthe. puṇṇamukhoti
mukhaparipuṇṇatāya puṇṇamukho parehi phuṭṭhatāya pussakokilo.
vilāsitanayanoti vilāsitanetto. mattakkhoti yathā mattānaṁ akkhīni
rattāni honti evaṁ rattakkho pamāṇayuttanetto vā. bhaginiyoti
ariyavohārenālapanaṁ. paricareyyāthāti sakalaṁ divasaṁ gahetvā
vicareyyātha. iti so piyakathaṁ kathetvā uyyojesi. kadāci
pana kuṇālo sakuṇo saparivāro puṇṇamukhaṁ dassanāya gacchati.
kadāci puṇṇamukho kuṇālassa santikaṁ āgacchati. tenāha atha
khalu bhoti. sammāti vayassa. āgammāti paṭicca upanissāya
sandhāya. labheyyāmāti kuṇālassa santikā piyavacanaṁ labheyyāma.
appeva nāmāti api nāma labheyyāma vakkhāmi nanti. sajātānanti
samānajātikānaṁ. nassāti palāya. jammāti lāmaka. viyattoti
konu tayā sadiso añño byatto nāma atthi. jāyājinenāti
jāyājitena ayameva vā pāṭho. evaṁ itthīparājitena tayā
sadiso ko nāma byatto atthīti taṁ puna evarūpassa vacanassa
abhaṇanatthāya apasādeti. tatoyevāti kuddho me kuṇāloti
cintetvā tatoyeva paṭinivattitvā saparivāro attano vasanaṭṭhānameva

page number: 347

agamāsi. appeva nāmāti saṁsayaparivitakko. imamhā ābādhā
vuṭṭhaheyya vā na vāti evaṁ cintetvā taṁ ohāya pakkamiṁsu.
tumhanti tumhākaṁ. appeva nāmāti tamhā ābādhā vuṭṭhaheyya
vā no vā amhākaṁ gatakāle mato bhavissati mayañhi idāni
eso marissatīti ñatvā tumhākaṁ pādaparicārikā bhavitumāgatamhāti.
tenūpasaṅkamīti kuṇālo imā itthiyo sāmikassa matakāle āgatā
paṭikkūlā bhavissāmāti taṁ pahāya āgatā ahaṁ gantvā mama
sahāyakaṁ pupphaphalādīni nānābhesajjāni saṁharitvā arogaṁ
karissāmīti cintetvā nāgabalo mahāsatto ākāse
uppatitvā yena so tenūpasaṅkami. hanti nipāto. jīvasi
sammāti pucchanto evamāha. itaropissa jīvāmi sammāti
vadanto. pāyāpesīti pāyesi. paṭipassambhīti vūpasanto.
tāpi dijakaññāyo tasmiṁ aroge jāte āgatā. kuṇālopi
puṇṇamukhaṁ katipāhaṁ phalāphalāni khādāpetvā tassa balappattakāle
samma idāni tvaṁ arogo attano paricārikāhi saddhiṁ vasa ahaṁpi
attano vasanaṭṭhānaṁ gamissāmīti āha. atha naṁ so imā
samma maṁ bāḷhagilānaṁ pahāya palāyanti na me etāhi dhuttīhi
atthoti āha. taṁ sutvā mahāsatto tenahi te samma itthīnaṁ
pāpabhāvaṁ ācikkhissāmīti puṇṇamukhaṁ gahetvā himavantapasse
manosilātalaṁ netvā sattayojanike sālarukkhamūle manosilātale nisīdi.
ekasmiṁ passe puṇṇamukho saparivāro nisīdi. sakalahimavante

page number: 348

devatā ghosanaṁ cari ajja kuṇālarājā himavante manosilātale
nisīditvā buddhalīlāya dhammaṁ desessati taṁ suṇāthāti. paramparaghosena
cha kāmāvacaradevā ñatvā yebhuyyena tattha sannipatiṁsu. bahū
ca nāgayakkharakkhasasupaṇṇavijjādharagijjhā aṭaviyaṁ sannisitadevatā
tamatthaṁ ugghosesuṁ. tadā ānando nāma gijjharājā
dasasahassagijjhaparivāro gijjhakūṭapabbate paṭivasati. sopi taṁ kolāhalaṁ
sutvā dhammaṁ suṇissāmīti saparivāro āgantvā ekamantaṁ nisīdi.
nāradopi pañcābhiñño tāpaso dasasahassatāpasaparivuto himavantappadese
viharanto taṁ devaghosanaṁ sutvā sahāyo me kira kuṇālo itthīnaṁ
aguṇaṁ kathessati mahāsamāgamo bhavissati mayāpi tamassa desanaṁ
sotuṁ vaṭṭatīti tāpasadasasahassena saddhiṁ iddhiyā tattha gantvā
ekamantaṁ nisīdi. buddhādīnaṁ desanā sannipātasadiso mahāsamāgamo
ahosi. atha mahāsatto jātisarañāṇena itthīdosapaṭisaṁyuttaṁ
atītabhave diṭṭhakāraṇaṁ puṇṇamukhaṁ kāyasakkhiṁ katvā kathesi.
tamatthaṁ pakāsento satthā āha.
atha khalu bho kuṇālo sakuṇo taṁ puṇṇamukhaṁ pussakokilaṁ
gilānā vuṭṭhitaṁ aciravuṭṭhitaṁ gelaññā taṁ etadavoca diṭṭhā
mayā samma puṇṇamukha kaṇhā dvepītikā pañcapatikāya chaṭṭhe
purise cittaṁ paṭibaddhantiyā yadidaṁ kabandhe pīṭhasappimhi bhavati ca
panuttarettha vākyaṁ.

page number: 349

athajjuno nakulo bhīmaseno
yudhiṭṭhilo sahadevo ca rājā
ete patī pañcamaticca nārī
akāsi khujjavāmanakena pāpaṁ.
puna diṭṭhā mayā samma puṇṇamukha pañcatapāvī nāma samaṇī
susānamajjhe vasantī catutthabhattaṁ parināmayamānā surādhuttakena
pāpamakāsi diṭṭhā mayā samma puṇṇamukha kākavantī nāma devī
samuddamajjhe vasantī bhariyā venateyyassa naṭakuverena pāpamakāsi
diṭṭhā mayā samma puṇṇamukha kuruṅgadevī nāma lomasundarī
eḷakakumāraṁ kāmayamānā chaḷaṅgakumāradhanantevāsinā pāpamakāsi
evañhetamaññātaṁ brahmadattassa mātukā ohāya kosalarājaṁ
pañcālacaṇḍena pāpamakāsi.
etā ca aññā ca akaṁsu pāpaṁ
tasmāhaṁ itthīnaṁ na vissase nappasaṁse
mahī yathā jagatisamānarattā
vasundharā itarītarānaṁ patiṭṭhā
sabbasahā aphandanā akuppā
tathitthiyo tāyo na vissase naro.
sīho yathā lohitamaṁsabhojano
bāḷamigo pañcāvudho suruddho

page number: 350

pasayha khādi parahiṁsane rato
tathitthiyo tāyo na vissase naro.
na khalu bho samma puṇṇamukha vesiyo nāriyo gamanīyo nahetā
bandhakiyo nāma bandhiyo vadhikāyo nāma etāyo yadidaṁ vesiyo
nāriyo gamanīyoti. corā viya veṇikatā madirā viya visaduṭṭhā
vāṇijova vācāsandhitiyo issasiṅgamiva viparivattāyo uragamiva
dujjivhāyo. sobbhamiva paṭicchannāyo pātālamiva duppūrāyo rakkhasī
viya duttosāyo yamovekantahāriyo. sikhīriva sabbabhakkhā nadīriva
sabbavāhinī anilo viya yena kāmaṁcarā neru viya avisesakarā visarukkho
viya niccaphalitāyo. bhavati ca panuttarettha vākyaṁ
yathā coro yathā duṭṭho vāṇijova vikatthanī
issasiṅgamiva parivattā dujjivhā urago yathā.
sobbhamiva paṭicchannā pātālamiva duppurā
rakkhasī viya duttosā yamovekantahāriyo.
yathā sikhī nadī vāho anilo kāmapāravā
nerūva avisesā ca visarukkhova niccaphalī
nāsayanti ghare bhogaṁ ratanānantakaritthiyoti.
tattha gilānā vuṭṭhitanti paṭhamagilānaṁ pacchā vuṭṭhitaṁ. diṭṭhā
mayāti atīte kira brahmadatto kāsikarājā sampannabalabāhanatāya
kosalarajjaṁ gahetvā kosalarājānaṁ māretvā tassa aggamahesiṁ
sannisinnagabbhaṁ gahetvā bārāṇasiṁ gantvā taṁ attano aggamahesiṁ

page number: 351

akāsi. sā aparabhāge dhītaraṁ vijāyi. rañño pakatiyā dhītā
vā putto vā natthi. so tussitvā bhadde varaṁ gaṇhāhīti āha.
sā gahitakaṁ katvā ṭhapesi. tassā pana kumārikāya kaṇhāti nāmaṁ
kariṁsu. athassā vayappattāya mātā amma pitarā te varo
dinno tamahaṁ gahetvā ṭhapesiṁ tava ruccanakaṁ varaṁ gaṇhāhīti.
sā mayhaṁ avijjamānaṁ dhanaṁ natthi paṭiggahaṇatthāya me sayaṁvaraṁ
kārehīti. sā kilesabahalatāya hirottappaṁ bhinditvā mātaraṁ
āha. sā rañño ārocesi. rājā yathārucitaṁ patiṁ gaṇhatūti
vatvā sayaṁvaraṁ ghosāpesi. rājaṅgaṇe sabbālaṅkārapaṭimaṇḍitā bahū
purisā sannipatiṁsu. kaṇhā pupphasamuggaṁ ādāya uttarasīhapañjare
ṭhitā olokentī ekaṁpi na rocesi. tadā paṇḍurājagottato
ajjuno nakulo bhīmaseno yudhiṭṭhilo sahadevoti ime pañca
paṇḍurājaputtā takkasilāyaṁ disāpāmokkhassa ācariyassa santike sippaṁ
uggahetvā desacārittaṁ jānissāmāti vicarantā bārāṇasiṁ patvā
antonagare kolāhalaṁ sutvā pucchitvā tamatthaṁ ñatvā mayaṁpi
gamissāmāti kāñcanarūpakasamānarūpā pañcapi tattha gantvā paṭipāṭiyā
aṭṭhaṁsu. sā kaṇhā te disvā pañcasupi tesu paṭibaddhacittā
hutvā pañcannaṁpi sīsesu mālācumbaṭakāni khipitvā amma ime
pañca jane varemīti āha. sā rañño ārocesi. rājā
varassa dinnattā na labhissasīti avatvā anattamanova kiṁjātikā
kassa puttāti pucchitvā te paṇḍurājaputtā devāti

page number: 352

paṇḍurājaputtabhāvaṁ ñatvā tesaṁ sakkāraṁ katvā taṁ pādaparicārikaṁ adāsi.
sā sattabhūmikapāsāde te kilesavasena saṅgaṇhi.
eko panassā paricārako khujjo pīṭhasappi atthi. sā
pañca rājaputte kilesavasena saṅgaṇhitvā tesaṁ bahi nikkhantakāle
okāsaṁ labhitvā kilesena anudayhamānā khujjena saddhiṁ pāpaṁ karoti.
tena ca saddhiṁ kathentī mayhaṁ tayā sadiso piyo natthi rājaputte
mārāpetvā tesaṁ galalohitena tava pāde dhovissāmīti vadati.
itaresupi jeṭṭhabhātikena saddhiṁ missībhūtakāle imehi catūhi janehi
tvameva mayhaṁ piyataro mayā jīvitaṁpi tavatthāya pariccattaṁ mama
pitu accayena tuyhaññeva rajjaṁ dāpessāmīti vadati. itarehi
saddhiṁ missībhūtakālepi eseva nayo. te ayaṁ amhe piyāyati
issariyañca no etaṁ nissāya jātanti tassā ativiya tussanti.
sā ekadivasaṁ ābādhikā ahosi. atha naṁ te parivāretvā eko
sīsaṁ sambāhanto nisīdi. sesā ekekaṁ hatthañca pādañca
parimajjiṁsu. khujjo panassā pādamūle nisīdi. sā pana sīsaṁ
sambāhamānassa jeṭṭhakabhātikassa ajjujanakumārassa mayhaṁ tayā
piyataro natthi jīvamānā tayā saddhiṁ jīvissāmi pitu accayena
tuyhaṁ rajjaṁ dāpessāmīti sīsena saññaṁ dadamānā taṁ saṅgaṇhi.
itaresaṁpi hatthapādehi tatheva saññaṁ adāsi. khujjassa pana
tvaññeva mama piyataro tavatthāya ahaṁ jīvissāmīti jivhāya
saññaṁ adāsi. te sabbepi pubbe abhiṇhakathitabhāvena tāya

page number: 353

saññāya tamatthaṁ jāniṁsu. ajjunakumāro pana tassā hatthapādajivhāvikāre
disvā yathā mayhaṁ evaṁ sesānaṁpi imāya saññā dinnā bhavissati nissaṁsayaṁ
khujjenāti saddhiṁ etissā santhavena bhavitabbanti cintetvā bhātaro
gahetvā bahi nikkhamitvā pucchi diṭṭhā te pañcapatikā mama sīsavikāraṁ
dassetīti. āma diṭṭhāti. kāraṇaṁ jānathāti. na jānāmāti.
idaṁ nāmettha kāraṇaṁ tumhākaṁ pana hatthapādehi dinnasaññāya kāraṇaṁ
jānathāti. āma jānāmāti. amhākaṁpi teneva kāraṇena
adāsīti. khujjassa jivhāvikārena saññādānassa kāraṇaṁ jānathāti.
na jānāmāti.
atha nesaṁ ācikkhitvā imināpi saddhiṁ etāya pāpakammaṁ katanti
vatvā tesu asaddahantesu khujjaṁ pakkosāpetvā pucchi. so sabbaṁ
pavuttiṁ kathesi. te tassa vacanaṁ sutvā tassā vigatachandarāgā
hutvā aho mātugāmo nāma pāpo dussīlo amhādise nāma
jātisampanne sobhaggappatte pahāya evarūpena jegucchapaṭikkūlena
khujjena saddhiṁ pāpakammaṁ karoti ko nāma paṇḍitajātiko evaṁ
nillajjāhi pāpadhammāhi itthīhi saddhiṁ ramissatīti anekehi pariyāyehi
mātugāmaṁ garahitvā alaṁ no gharāvāsenāti te pañcajanā himavantaṁ
pavisitvā pabbajitvā kasiṇaparikammaṁ katvā āyūhapariyosāne yathākammaṁ
gatā. kuṇālo pana sakuṇarājā tadā ajjunakumāro ahosi.
tasmā attanā diṭṭhakāraṇaṁ dassento diṭṭhā mayāti ādimāha.

page number: 354

tattha dvepitikāti kosalarañño ca kāsikarañño ca vasenevetaṁ
vuttaṁ. pañcapatikāyāti pañcapatikā. yakāro nipātamatto.
paṭibaddhantiyāti paṭibaddhamānā. kabandheti tassa kira gīvā onamitvā
uraṁ allinā tasmā chinnasīso viya khāyati. patī pañcamaticcāti
ete pañca atikkamitvā. khujjavāmanakenāti khujjena vāmanakena
saddhiṁ.
idaṁ vatvā aparānipi diṭṭhapubbāni dassento puna diṭṭhā
ādimāha. tattha paṭhamavatthusmiṁ tāva ayaṁ vibhāvanā.
atīte kira bārāṇasiṁ nissāya pañcatapāvī nāma setasamaṇī
susāne paṇṇasālaṁ kāretvā tattha vasamānā cattāri bhattāni
atikkamitvā bhuñjati sakalanagare cando viya suriyo viya ca pākaṭā
ahosi. bārāṇasivāsino khipitvāpi pakkhalitvāpi namo pañcatapāviyāti
vadanti. athekasmiṁ chaṇakāle paṭhamadivase tāva suvaṇṇakārā gaṇabandhena
ekasmiṁ padese maṇḍapaṁ katvā macchamaṁsasurāgandhamālādīni tattha netvā
surāpātuṁ ārabhiṁsu. atheko suvaṇṇakāro surāpiṭṭhakaṁ chaḍḍetvā
namo pañcatapāviyāti vatvā ekena paṇḍitapurisena ambho andhabāla
calacittāya itthiyā namo karosi aho bālosīti vutte samma mā
evaṁ avaca mā tvaṁ nirayasaṁvattanikaṁ kammaṁ karīti āha. atha naṁ so
dubbuddhi tuṇhī hohi sahassena me abbhudaṁ karohi ahaṁ te pañcatapāviṁ
ito sattame divase alaṅkatapaṭiyattaṁ imasmiṁyeva ṭhāne nisinnaṁ

page number: 355

surāpiṭṭhakaṁ gāhāpetvā suraṁ pivissāmi mātugāmo dhuvasīlo nāma
natthīti āha. so na sakkhissasīti vatvā tena saddhiṁ sahassena
abbhudamakāsi. so taṁ aññesaṁ suvaṇṇakārānaṁ ārocetvā
punadivase pātova tāpasavesena susānaṁ pavisitvā tassa vasanaṭṭhānassa
avidūre suriyaṁ namassamāno aṭṭhāsi. sā nagaraṁ bhikkhatthāya gacchamānā
taṁ disvā mahiddhiko khvāyaṁ tāpaso bhavissati ahaṁ tāva susānapasse
vasāmi ayaṁ majjhe susānassa vasati bhavitabbamassabbhantare santadhammena
vandissāmi nanti upasaṅkamitvā vandi. so neva olokesi na
ālapati. dutiyadivasepi tatheva akāsi. tatiyadivase panassā
vanditakāle adhomukhova gacchāhīti āha. catutthadivase kacci
bhikkhāya na kilamasīti paṭisanthāramakāsi. sā paṭisanthāro
me laddhoti tuṭṭhā pakkāmi. pañcamadivase bahutaraṁ paṭisanthāraṁ
labhitvā thokaṁ nisīditvā gatā. chaṭṭhe divase pana naṁ
āgantvā vanditvā nisinnaṁ bhagini kiṁ nukho ajja bārāṇasiyaṁ
mahāgītavāditasaddoti vatvā ayya tumheva na jānātha nagare
chaṇo saṅghuṭṭho tattha kīḷantānaṁ esa saddoti vutte ettha
ko nāmesa saddoti ajānanto viya hutvā bhagini katī bhattāni
atikkamesīti pucchi. cattāri ayyāti. tumhe pana katī
atikkamethāti. satta bhaginīti idaṁ pana so musā abhāsi.
devasikaṁ so sadā rattiṁ bhuñjati. so taṁ katī te bhagini vassāni
pabbajitāyāti pucchitvā tāya dvādasa vassānīti vatvā tumhākaṁ katī

page number: 356

vassānīti vutte idaṁ me chaṭṭhaṁ vassanti āha. atha naṁ atthi
pana te bhagini santadhammo adhigatoti pucchitvā natthi ayyāti
tumhākaṁ pana atthīti vutte mayhaṁpi natthīti vatvā bhagini mayaṁ
neva kāmasukhaṁ labhāma na nekkhammasukhaṁ kiṁ amhākaññeva uṇho
nirayo mahājanassa kiriyaṁ karoma ahaṁpi gihī bhavissāmi atthi
me mātusantakaṁ dhanaṁ na sakkomi dukkhaṁ anubhavitunti āha. sā
tassa vacanaṁ sutvā attano calacittatāya tasmiṁ paṭibaddhacittā hutvā
ayya ahaṁpi ukkaṇṭhitā sace maṁ na chaḍḍessatha tumhe ahaṁpi
te bhaginī bhavissāmīti. atha naṁ so ehi na taṁ chaḍḍessāmi
bhariyā me bhavissasīti taṁ nagaraṁ pavesetvā saṁvasitvā surāpānamaṇḍapaṁ
gantvā tāya surāpiṭṭhakaṁ gāhāpetvā suraṁ pivi. itaro sahassena
jito. sā taṁ paṭicca puttadhītāhi vaḍḍhi. tadā kuṇālo
surādhuttako ahosi. so taṁ kāraṇaṁ āharitvā dassento
diṭṭhā mayāti ādimāha.
dutiyavatthusmiṁ atītakathā catukkanipāte kākavantījātakavaṇṇanāya
vitthāritā. tadā pana kuṇālo garuḷo ahosi. tasmā attano
diṭṭhakāraṇaṁ pakāsento diṭṭhā mayāti ādimāha.
tatiyavatthusmiṁ atīte brahmadatto kosalarājānaṁ vadhitvā rajjaṁ
gahetvā tassa aggamahesiṁ gabbhiniṁ ādāya bārāṇasiṁ paccāgantvā
tassā gabbhinibhāvaṁ jānantopi aggamahesiṁ akāsi. sā paripakkagabbhā
suvaṇṇarūpakasadisaṁ puttaṁ vijāyitvā vuḍḍhippattaṁpi naṁ bārāṇasirājā

page number: 357

esa me paccāmittassa putto kiṁ imināti mārāpessati mā
me putto parahatthe maratūti cintetvā dhātiṁ āha amma
idaṁ dārakaṁ pilotikāya attharitvā āmakasusāne nipajjāpetvā
ehīti. dhātī tathā katvā nahātvā paccāgami. kosalarājāpi
maritvā puttassa ārakkhadevatā hutvā nibbatti. tassānubhāvena
ekassa eḷakapālakassa tasmiṁ padese eḷikā cārentassa ekā
eḷikā taṁ kumāraṁ disvā sinehaṁ uppādetvā khīraṁ pāyetvā thokaṁ
vicaritvā puna āgantvā tayo cattāro vāre pāyesi.
eḷakapālako tassā kiriyaṁ disvā taṁ ṭhānaṁ gantvā taṁ dārakaṁ disvā
puttasinehaṁ paccupaṭṭhapetvā netvā attano bhariyāya adāsi.
sā pana aputtakā ahosi. tenassā thaññaṁ natthi. atha naṁ
eḷikāya khīrameva pāyesi. tato paṭṭhāya pana devasikaṁ devasikaṁ
dve tisso eḷikā maranti. eḷakapālako imasmiṁ paṭijaggiyamāne
sabbā eḷikā marissanti kiṁ no imināti taṁ ekasmiṁ
mattikabhājane nipajjāpetvā aparena pidahitvā māsacuṇṇena mukhaṁ
nibbivaraṁ limpitvā nadiyaṁ visajjāpesi. tamenaṁ vuyhamānaṁ heṭṭhā
titthe rājanivesane jiṇṇapaṭisaṅkhārako eko caṇḍālo sapajāpatiko
makaciṁ dhovanto taṁ disvā vegena gantvā udakā āharitvā tīre
ṭhapetvā kimetthāti vivaritvā olokento abhirūpaṁ dārakaṁ passi.
bhariyāpissa aputtakā. tassā tasmiṁ puttasineho nibbatti.
atha naṁ gehaṁ netvā paṭijaggi. taṁ sattaṭṭhavassakālato paṭṭhāya

page number: 358

mātāpitaro rājakulaṁ gacchantā ādāya gacchanti. soḷasavassakālato
paṭṭhāya rājakulaṁ gantvā jiṇṇapaṭisaṅkharaṇaṁ karoti. rañño
aggamahesiyā ca kuruṅgadevī nāma dhītā ahosi uttamarūpadharā.
sā tassa diṭṭhakālato paṭṭhāya tasmiṁ paṭibaddhacittā hutvā
aññattha anabhiratā tasseva kammakaraṇaṭṭhānameva āgacchati. tesaṁ
abhiṇhadassaneneva aññamaññaṁ paṭibaddhacittānaṁ antorājakuleyeva
paṭicchannokāse ajjhācāro pavattati. gacchante kāle paricārikāyo
ñatvā rañño ārocesuṁ.
rājā kujjhitvā amacce sannipātetvā iminā caṇḍālaputtena
idaṁ nāma kataṁ imassa kattabbaṁ jānāthāti āha. amaccā mahāparādho
esa nānāvidhāni kammakaraṇāni kāretvā pacchā naṁ māretuṁ
vaṭṭatīti vadiṁsu. tasmiṁ khaṇe kumārassa pitā ārakkhadevatā
tasseva kumārassa mātu sarīre adhimucci. sā devatānubhāvena
rājānaṁ upasaṅkamitvā mahārāja nāyaṁ kumāro caṇḍālo
esa mama kucchismiṁ nibbatto kosalarañño putto ahaṁ deva
me putto matoti tumhākaṁ musāvādaṁ avacaṁ ahamevetaṁ tumhākaṁ
paccāmittassa puttoti dhātiyā datvā āmakasusāne chaḍḍāpesiṁ
atha naṁ eko eḷakapālako paṭijaggi so attano eḷikāsu
marantīsu nadiyā pavāhesi atha naṁ vuyhamānaṁ tumhākaṁ gehe
jiṇṇapaṭisaṅkhārako caṇḍālo disvā taṁ posesi sace na saddahatha
te sabbe pakkosāpetvā pucchathāti. rājā dhātiṁ ādiṁ katvā

page number: 359

te sabbe pakkosāpetvā pucchi. te tatheva taṁ pavuttiṁ rañño
ārocesuṁ. taṁ pavuttiṁ sutvā rājā jātisampanno kumāroti
tuṭṭho taṁ nahāpetvā alaṅkārāpetvā tasseva dhītaraṁ adāsi.
tassa pana eḷikānaṁ māritattā eḷakakumāroti nāmaṁ kariṁsu.
athassa rājā senābāhanaṁ datvā gaccha attano pitusantakaṁ rajjaṁ
gaṇhāti taṁ uyyojesi. so kuruṅgadeviṁ ādāya gantvā rajje
patiṭṭhāsi. athassa bārāṇasirājā anuggahitasippo ayanti sippaṁ
sikkhāpanatthaṁ chaḷaṅgakumāraṁ nāmācariyaṁ katvā pesesi. so tassa
ācariyo meti senāpatiṭṭhānaṁ adāsi. aparabhāge kuruṅgadevī tena
saddhiṁ anācāramakāsi. senāpatinopi paricārako dhanantevāsī nāma
atthi. so tassa hatthe kuruṅgadeviyā vatthālaṅkārādīni pesesi.
sā tenāpi saddhiṁ pāpamakāsi.
kuṇālo taṁ kāraṇaṁ āharitvā dassento diṭṭhā mayāti
ādimāha. tattha lomasundarīti lomarājiyā maṇḍitaudarā.
chaḷaṅgakumāradhanantevāsināti eḷakakumāraṁ patthayamānāpi
chaḷaṅgakumārasenāpatinā ca tasseva paricārakena dhanantevāsinā ca
saddhiṁ pāpamakāsi. evaṁanācārā itthiyo dussīlā pāpadhammā
tenāhaṁ tā nappasaṁsāmīti. idaṁ mahāsatto atītaṁ āharitvā dassesi.
so hi tadā chaḷaṅgakumāro ahosi. tasmā attanā diṭṭhakāraṇaṁ āhari.
catutthavatthusmiṁpi atīte kosalarājā bārāṇasirajjaṁ gahetvā

page number: 360

bārāṇasirañño aggamahesiṁ gabbhiniṁpi attano aggamahesiṁ katvā
sakanagarameva gato. sā aparabhāge puttaṁ vijāyi. rājā pana
aputtakattā taṁ puttasinehena posetvā sabbasippāni sikkhāpetvā
vayappattaṁ attano pitusantakaṁ rajjaṁ gaṇhāti pesesi. so tattha
gantvā rajjaṁ kāresi. athassa mātā puttaṁ me passitukāmamhīti
kosalarājānaṁ āpucchitvā mahāparivārā bārāṇasiṁ agamāsi. dvinnaṁ
raṭṭhānaṁ antare ekasmiṁ nigame nivāsaṁ gaṇhi. tattha eko
pañcālacaṇḍo nāma brāhmaṇakumāro atthi abhirūpo. so tassā
paṇṇākāraṁ upanāmesi. sā taṁ disvā paṭibaddhacittā hutvā tena saddhiṁ
pāpakammaṁ katvā katipāhaṁ tattheva vītināmetvā bārāṇasiṁ gantvā
puttaṁ disvā khippaṁ paṭinivattitvā puna tasmiññeva nigame nivāsaṁ
gahetvā katipāhaṁ tena saddhiṁ anācāraṁ caritvā kosalanagaraṁ gatā.
sā tato paṭṭhāya na cirasseva taṁ taṁ kāraṇaṁ vatvā puttassa
santikaṁ gamissāmīti rājānaṁ āpucchitvā gacchantī ca āgacchantī ca
tasmiṁ nigame aḍḍhamāsamattaṁ tena saddhiṁ anācāraṁ cari.
samma puṇṇamukha itthiyo nāmetā dussīlā musāvādiniyoti. idaṁpi
atītaṁ dassento mahāsatto evañhetanti ādimāha. tattha brahmadattassa
mātukāti bārāṇasiyaṁ rajjaṁ kārentassa brahmadattakumārassa mātā. tadā
kira kuṇālo pañcālacaṇḍo ahosi tasmā taṁ attanā ñātakāraṇaṁ dassento
evamāha.
etā cāti samma puṇṇamukha etā ca pañca itthiyo pāpakammaṁ

page number: 361

akaṁsu na aññāti saññaṁ mā kari. atha kho etā ca aññā ca
bahū pāpakammamakaṁsu. imasmiṁ ṭhāne ṭhatvā loke aticārinīnaṁ vatthūni
kathetabbāni. jagatīti yathā jagatisaṅkhātā mahī medanī basundharā
paṭhavī. samānarattāti patiṭṭhābhāvena sabbesu samānarattā nāma
hutvā. sā ca basundharā itarītarānaṁ patiṭṭhāti uttamānañca
adhamānañca patiṭṭhā hoti. tathā itthiyopi kilesavasena sabbesaṁpi
uttamānañca adhamānañca patiṭṭhā honti. itthiyo hi okāsaṁ
labhamānā na kenaci saddhiṁ pāpakammaṁ karontī nāma na santi.
sabbasahāti yathā paṭhavī sabbameva sahati na phandati na kuppati na
calati tathā itthiyopi sabbesu purisesu lokassādavasena sahanti.
sace tāsaṁ koci puriso citte patiṭṭhito hoti tassa rakkhanatthaṁ
na phandanti na kolāhalaṁ karonti. yathā ca sā na kuppati na
calati evaṁ itthiyopi methunadhammena na kuppanti na calanti na
sakkā tena pūretuṁ. bāḷamigoti duṭṭhamigo. pañcāvudhoti mukhassa
ceva catunnañca caraṇānaṁ vasena etaṁ vuttaṁ. suruddhoti suluddho
supharuso sudāruṇo. tathitthiyoti yathā sīhassa mukhañceva cattāro
hatthapādāti pañcāvudhāni tathā itthīnaṁ rūpasaddagandharasaphoṭṭhabbāni
pañcāvudhāni. yathā so attano bhakkhaṁ gaṇhanto tehi pañcahi
gaṇhati tathā tāpi kilesabhakkhaṁ gaṇhamānā rūpādīhi āvudhehi
paharitvā gaṇhanti. yathā so kakkhalo pasayha khādati evaṁ

page number: 362

etāpi kakkhalā pasayha khādanti tathā hetā thirasīlepi purise
attano balena pasayhākāraṁ katvā sīlavināsaṁ pāpenti. yathā
so parahiṁsane rato evaṁ tāpi kilesavasena parahiṁsane ratā.
tāyoti tā evaṁ aguṇasamannāgatāyo na vissase naro. gamanīyoti
gaṇikāyo. idaṁ vuttaṁ hoti samma puṇṇamukha yānetāni itthīnaṁ
vesiyoti ādīni nāmāni na etāni tāsaṁ sabhāvanāmāni. na
hetā vesiyo nāma na nāriyo nāma na gamanīyo nāma na bandhakiyo
nāma sabhāvanāmato pana vadhikāyo nāmetāyo. yā etāyo vesiyo
nāriyo gamanīyoti vuccanti. vadhikāyoti sāmike ghāṭikāyo.
svāyamattho mahāhaṁsajātakena dīpetabbo.
vuttañhetaṁ
māyā cesā marīcīva sokā rogā cupaddavā
kharāva bandhanā cetā maccupāsā guhāsayā
tāsu yo vissase poso so naresu narādhamoti.
tattha veṇikatāti kataveṇiyo. yathā hi moliṁ bandhitvā
aṭaviyaṁ ṭhitacorā dhanaṁ vilumpanti evametāpi kilesavasaṁ netvā
dhanaṁ vilumpanti. madirā viya visaduṭṭhāti visamissakā surā viya.
yathā sā vikāraṁ dasseti evametāpi aññesu purisesu sā rattā
kiccākiccaṁ ajānantiyo aññasmiṁ kattabbe aññameva karontiyo
vikāraṁ dassenti. vācāsandhitiyoti yathā vāṇijo attano bhaṇḍassa
vaṇṇameva bhaṇati evametāpi attano aguṇaṁ paṭicchādetvā

page number: 363

guṇameva pakāsenti. viparivattāyoti yathā issamigassa siṅgaṁ
parivattetvā ṭhitaṁ evaṁ lahucittatāya viparivattāyo honti.
uragamivāti urago viya musāvāditāya dujjivhā nāma. sobbhamivāti
yathā padarapaṭicchanno gūthakūpo evaṁ vatthālaṅkārapaṭicchannā hutvā
vicaranti. yathā vā kacavarādipaṭicchanno āvāto akkanto pādadukkhaṁ
janeti evameva tāpi vissāsena upaseviyamānā dukkhaṁ janenti.
pātālamivāti yathā mahāsamudde pātālaṁ duppūraṁ evametāpi methunena
vijāyanena alaṅkatenāti tīhi duppūrā. tenevāha tiṇṇaṁ bhikkhave
dhammānaṁ atitto mātugāmo kālaṁ karoti methunadhammena vijāyanena
alaṅkārenāti ādi. rakkhasī viyāti yathā rakkhasī nāma maṁsagiddhatāya
dhanena na sakkā tosetuṁ bahuṁpi dhanaṁ paṭikkhipitvā maṁsameva pattheti
evametāpi methunagiddhatāya bahunāpi dhanena na tussanti dhanaṁ agahetvā
methunameva patthenti. yamovāti yathā yamo ekantaharo na kañci
pariharati evametāpi jātisampannādīsu na kañci pariharanti sabbaṁ
kilesavasena sīlavināsaṁ pāpetvā dutiyacittavāre nirayaṁ upanenti.
sikhīrivāti yathā sikhī suciṁpi asuciṁpi sabbaṁ bhakkhayati tatheva tāpi hīnuttame
sabbe sevanti. nadīupamāyapi eseva nayo. yena kāmaṁcarāti
bhummatthe karaṇavacanaṁ. yattha etāsaṁ kāmo hoti tattheva dhāvanti.
nerūti himavati eko suvaṇṇapabbato taṁ upagatā kākāpi suvaṇṇavaṇṇāva
honti. yathāpi so evametāpi nibbisesakarā attānaṁ
upagataṁ ekasadisaṁ katvā passanti. visarukkhoti ambasadiso

page number: 364

kimpakkarukkho so niccameva phalati vaṇṇādisampanno ca hoti tena taṁ
nirāsaṅkā paribhuñjitvā maranti. evametāpi rūpādivasena niccaphalitāya
ramaṇīyā viya khāyanti. seviyamānā pana pamādaṁ uppādetvā
apāyesu pātenti.
tena vuttaṁ
āyatiṁ dosa naññāya yo kāme paṭisevati
vipākante hanantī naṁ kimpakkamiva bhakkhitanti.
yathā vā visarukkho niccaphalattā sadā anatthāvaho hoti
evametāpi sīlādivināsavasena. yathā vā visarukkhassa mūlaṁpi tacopi
pattaṁpi pupphaṁpi phalaṁpi visamevāti niccaphalo tatheva tāsaṁ rūpaṁpi
saddopi gandhopi rasopi phoṭṭhabbaṁpi pañcavidhaṁpi visamevāti visarukkho
viya niccaphalitāyoti.
panuttaretthāti gāthābandhena tamatthaṁ pākaṭataraṁ kātuṁ evamāha.
tattha ratanānantakaritthiyoti sāmikehi dukkhasambhatānaṁ ratanānaṁ antarāyakarā
itthiyo etānipi paresaṁ datvā anācāraṁ caranti.
ito paraṁ nānappakārena attano kathāvilāsaṁ dassento āha
cattārīmāni samma puṇṇamukha yāni parakule na vāsetabbāni goṇaṁ
dhenu yānaṁ bhariyā cattāri dhanāni paṇḍito yāni gharā na vippavāsaye
goṇaṁ dhenuñca yānañca
bhariyaṁ ñātikule na vāsaye

page number: 365

bhuñjanti rathaṁ ayānakā
ativāhena hananti puṅgavaṁ
dohena hananti vacchakaṁ
bhariyā ñātikule padussatīti
cha imāni samma puṇṇamukha yāni vatthūni kicce jāte anatthacārīni bhavanti
aguṇaṁ dhanu ñātikule ca bhariyā
pāraṁ nāvā akkhabhaggañca yānaṁ
dūre mitto pāpasahāyako ca
kicce jāte anatthacārīni bhavantīti
aṭṭhahi samma puṇṇamukha ṭhānehi itthī sāmikaṁ avajānāti daliddatā
āturatā jiṇṇakatā surāsoṇḍatā muddhatā pamattatā sabbakiccesu
anuvattanatā sabbadhanamanuppādanena imehi samma puṇṇamukha aṭṭhahi
ṭhānehi itthī sāmikaṁ avajānātīti. bhavati ca panuttarettha vākyaṁ
daliddaṁ āturañcāpi jiṇṇakaṁ surāsoṇḍakaṁ
pamattaṁ muddhapattañca dattaṁ kiccesu hāpanaṁ
sabbakāmapaṇidhānena avajānanti sāmikanti.
navahi samma puṇṇamukha ṭhānehi itthiyo padosamāharanti
ārāmagamanasīlā ca honti uyyānagamanasīlā ca honti nadītitthagamanasīlā
ca honti ñātikulagamanasīlā ca honti parakulagamanasīlā ca honti
ādāsadussamaṇḍanānuyogamanuyuttasīlā ca honti majjapāyinī ca
honti nillokanasīlā ca honti padvāraṭṭhāyinī ca honti imehi

page number: 366

khalu samma puṇṇamukha navahi ṭhānehi itthiyo padosamāharantīti.
bhavati ca panuttarettha vākyaṁ
ārāmagamanasīlā
uyyānaṁ nadiṁ ñātiparakulaṁ
dussamaṇḍanamanuyuttā
yācitthī majjapāyinī
yā ca nillokanasīlā
yā ca padvāraṭṭhāyinī
navahetehi ṭhānehi
padosamāharanti itthiyoti.
cattālīsāya khalu samma puṇṇamukha ṭhānehi itthī purisaṁ accāvadati
vijambhati vinamati vilasati vilajjati nakhena nakhaṁ ghaṭṭeti pādena pādaṁ
akkamati kaṭṭhena paṭhaviṁ vilekhati dārakaṁ ullaṅghati ullaṅghāpeti
sīghati sīghāpeti kīḷati kīḷāpeti cumbati cumbāpeti bhuñjati
bhuñjāpeti dadāti yācati āyācati katamanukaroti uccaṁ
bhāsati nīcaṁ bhāsati āviccaṁ bhāsati viviccaṁ bhāsati naccena
gītena vāditena roditena vilapitena vilāsitena vibhūsitena
jagghati pekkhati kaṭiṁ cāleti guyhabhaṇḍakaṁ sañcāleti ūruṁ
vivarati ūruṁ padahati thanaṁ dasseti kacchaṁ dasseti nābhiṁ
dasseti akkhiṁ nikkhanati bhamukaṁ ukkhipati oṭṭhaṁ palikkhati
jivhaṁ nillāleti dussaṁ muñcati dussaṁ paṭibandhati sīsaṁ muñcati

page number: 367

sīsaṁ bandhati imehi khalu samma puṇṇamukha cattālīsāya ṭhānehi
itthī purisaṁ accāvadati.
pañcavīsāya khalu samma puṇṇamukha ṭhānehi itthī paduṭṭhā
veditabbā bhavati sāmikassa pavāsaṁ vaṇṇeti pavutthaṁ na sarati
āgataṁ nābhinandati avaṇṇaṁ tassa bhaṇati vaṇṇaṁ tassa na
bhaṇati anatthaṁ tassa carati atthaṁ tassa na carati akiccaṁ
tassa karoti kiccaṁ tassa na karoti paridahitvā sayati parammukhī
nipajjati parivattakajātā kho pana hoti kuṅkumiyajātā dīghaṁ
assāsati dukkhaṁ vediyati uccārapassāvaṁ abhiṇhaṁ gacchati
vilomamācarati parapurisasaddaṁ sutvā kaṇṇasotaṁ vidahati nīhatabhogā
pana hoti paṭivissakehi santhavaṁ karoti nikkhantapādā kho pana
hoti visikhānucārinī pana hoti aticārinī kho pana hoti
sāmike agāravā paduṭṭhamanasaṅkappā abhiṇhaṁ dvāre tiṭṭhati kacchāni
aṅgāni dasseti thanāni dasseti disodisaṁ gantvā pekkhati
imehi khalu samma puṇṇamukha pañcavīsāya ṭhānehi itthī paduṭṭhā
veditabbā bhavatīti. bhavati ca panuttarettha vākyaṁ
pavāsaṁ tassa vaṇṇeti
gataṁ tassa na socati
disvā patiṁ āgataṁ nābhinandati
bhattu vaṇṇaṁ na kadāci bhāsati
ete paduṭṭhāya bhavanti lakkhaṇā.

page number: 368

anatthaṁ tassa carati asaññatā
atthañca hāpeti akiccakārinī
paridahitvā sayati parammukhī
ete paduṭṭhāya bhavanti lakkhaṇā.
parivattakajātā kuṅkumiyajātā
dīghañca assāsati dukkhavedanañca vediyati
uccārapassāvaṁ abhiṇhaṁ gacchati
ete paduṭṭhāya bhavanti lakkhaṇā.
vilomamācarati akiccakārinī
saddaṁ nisāmeti parassa bhāsato
nīhatabhogā ca karoti santhavaṁ
ete paduṭṭhāya bhavanti lakkhaṇā.
kicchena laddhaṁ kasirābhataṁ dhanaṁ
vittaṁ vināseti dukkhena sambhataṁ
paṭivissakehi ca karoti santhavaṁ
ete paduṭṭhāya bhavanti lakkhaṇā.
nikkhantapādā visikhānucārinī
niccañca sāmimhi paduṭṭhamānasā
aticārinī hoti apetagāravā
ete paduṭṭhāya bhavanti lakkhaṇā.

page number: 369

abhikkhaṇaṁ tiṭṭhati dvāramūle
thanāni kacchāni ca dassayantī
disodisaṁ pekkhati bhantacittā
ete paduṭṭhāya bhavanti lakkhaṇā.
sabbā nadī vaṅkagati sabbe kaṭṭhamayā vanā
sabbitthiyo kare pāpaṁ labbhamāne nivātake.
sace labhetha khaṇaṁ vā raho vā
nivātakaṁ vāpi labhetha tādisaṁ
sabbāva itthī na kareyyu no pāpaṁ
aññaṁ alattha pīṭhasappinā saddhiṁ.
narānamārāmakarāsu nārīsu
anekacittāsu aniggahāsu ca
sabbatthatā pītikarāpi ce siyuṁ
na vissase titthasamā hi nāriyoti.
tattha goṇaṁ dhenūti liṅgavipallāsavasena vuttaṁ. Ñātikule
padussatīti tattha sā nibbhayā hutvā taruṇakālato paṭṭhāya vissāsikehi
dāsādīhipi saddhiṁ anācāraṁ carati. Ñātakā ñatvāpi niggahaṁ na karonti
attano akittiṁ pariharamānā ajānantā viya honti. anatthacārīnīti
anāsiṁsitabbātthā acaritabbāni atthāni akiccakārīnīti
attho. aguṇanti jiyarahitaṁ. pāpasahāyakoti dummitto.

page number: 370

daliddatāti daliddatāya. sesapadesupi eseva nayo. tattha daliddo
alaṅkārādīnaṁ abhāvato kilesena saṅgaṇhituṁ na sakkotīti taṁ
avajānāti. gilānopi vatthukāmakilesakāmehi saṅgaṇhituṁ na sakkoti.
jarājiṇṇo kāyikacetasikakhiḍḍāratisamattho na hoti. surāsoṇḍo
tassā hatthapilandhanādīnipi surāgharaññeva paveseti. muddhoti andhabālo
ratikusalo na hoti. pamattoti soṇḍo hutvā gharadāsīhi saddhiṁ
saṁvasati bhariyaṁ pana akkosati paribhāsati teneva taṁ avajānāti.
sabbakiccesu anuvattantaṁ ayaṁ nittejo mameva anuvattatīti taṁ
akkosati paribhāsati. yo pana sabbaṁ dhanaṁ anuppādeti kuṭumbaṁ
paṭicchādeti tassa bhariyā sabbaṁ dhanasāraṁ hatthe katvā taṁ dāsaṁ
viya avajānāti icchamānā ko tayā atthoti gharatopi naṁ
nikkaḍḍhati. muddhapattanti muddhabhāvappattaṁ. dattanti pamattaṁ.
padosamāharantīti sāmike padosaṁ āharanti padussanti
pāpakammaṁ karontīti attho. ārāmagamanasīlāti sāmikaṁ āpucchitvā
vā anāpucchitvā vā abhiṇhaṁ pupphārāmādīsu aññataraṁ gantvā
tattha anācāraṁ caritvā ajja mayā ārāme rukkhadevatāya balikammaṁ
katanti ādīni vatvā bālasāmikaṁ saññāpesi. paṇḍito pana
addhā esā tattha anācāraṁ caratīti puna tassā gantuṁ na deti.
evaṁ sabbattha attho veditabbo. parakulanti sandiṭṭhasambhattādīnaṁ
gehaṁ. taṁ sā asukakule me vaḍḍhi payojitā atthi tāvakālikaṁ
dinnakaṁ atthi taṁ sādhemīti ādīni vatvā gacchati. nillokanasīlāti

page number: 371

vātapānantarādīhi chiddehi olokanasīlā. padvāraṭṭhāyinīti attano
aṅgapaccaṅgāni dassentī padvāre tiṭṭhati.
accāvadatīti sāmikaṁ atikkamma vadati. sāmikassa santike
ṭhitāva aññassa nimittaṁ dassetīti attho. vijambhatīti ahaṁ taṁ
disvā vijambhissāmīti tāya saññāya okāsassa atthibhāvaṁ vā
natthibhāvaṁ vā jāneyyāsīti paṭhamameva katasaṅketā hutvā akatasaṅketā
vāpi evaṁ esa mayi bajjhissatīti sāmikassa passe ṭhitāva vijambhati
vijambhanaṁ dasseti. vinamatīti kiñcideva bhūmiyaṁ pātetvā taṁ ukkhipantī
viya onamitvā piṭṭhiṁ dasseti. vilasatīti gamanādīhi vā iriyāpathehi
alaṅkārehi vā vilāsaṁ dasseti. vilajjatīti lajjantī viya vatthena
sarīraṁ chādeti kavāte vā bhittiyaṁ vā alliyati. nakhenāti
pādanakhena pādanakhaṁ hatthanakhena hatthanakhaṁ ghaṭṭeti. kaṭṭhenāti
daṇḍakena. dārakanti attano vā puttaṁ aññassa vā puttaṁ
gahetvā ukkhipati vā ukkhipāpeti vā. kīḷatīti sayaṁ kīḷati
dārakaṁ kīḷāpeti. cumbādīsupi eseva nayo. dadātīti tassa
kiñcideva phalaṁ vā pattaṁ vā pupphaṁ vā deti. yācatīti tameva
paṭiyācati. anukarotīti dārakena kataṁ kammaṁ anukaroti. uccanti
mahāsaddavasena vā thomanavasena vā uccaṁ. nīcanti mandasaddavasena
vā amanāpavacanavasena vā paribhavavacanavasena vā nīcaṁ. āviccanti
bahujanamajjhe appaṭicchannaṁ. viviccanti raho paṭicchannaṁ. naccenāti
etehi naccādīhi nimittaṁ karoti. roditenāti rodanakāraṇena

page number: 372

nimittaṁ karoti. rattiṁ deve vassante vātapānena hatthiṁ āropetvā
seṭṭhiputtena nītāya purohitabrāhmaṇiyā vatthu kathetabbaṁ. jagghatīti
mahāhasitaṁ hasati. evaṁpi nimittaṁ karoti. kacchanti upakacchaṁ.
oṭṭhanti upari oṭṭhakaṁ. palikkhatīti dantehi palikkhati. sīsanti
kesavaṭṭiṁ. evaṁ kesānaṁ mocanabandhanehipi parapurisānaṁ nimittaṁ karoti
niyāmetvā vā aniyāmetvā vā kocideva sārajjissatītipi karotiyeva.
paduṭṭhā veditabbā bhavatīti ayaṁ mayi paduṭṭhā kuddhā kujjhitvā
ca pana anācāraṁ caratīti paṇḍitena veditabbā bhavati. pavāsanti
asukagāme payuttadhanaṁ nassati gaccha taṁ sādhehi vohāraṁ karohīti
ādīni vatvā tasmiṁ gate anācāraṁ caritukāmā pavāsaṁ vaṇṇeti.
anatthanti avuḍḍhiṁ. akiccanti akattabbayuttakaṁ. paridahitvāti
gāḷhaṁ nivāsetvā. parivattakajātāti itocītoca parivattamānā.
kuṅkumiyajātāti kolāhalajātā pādamūle nipannā paricārikā
uṭṭhāpeti dīpaṁ jālāpeti nānappakāraṁ kolāhalaṁ karoti tassa
kilesaratiṁ nāseti. dukkhaṁ vediyatīti sīsaṁ me rujjatīti ādīni vadati.
vilomamācaratīti āhāraṁ sītalaṁ icchantassa uṇhaṁ detīti ādīnaṁ
vasena paccanīkavutti hoti. nīhatabhogāti sāmikena dukkhasaṁbhatānaṁ
bhogānaṁ surālolatādīhi vināsikā. santhavanti kilesavasena santhavaṁ
karoti. nikkhantapādāti jārassa upadhāraṇatthāya nikkhantapādā.
sāmiketi patimhi agāraveneva paduṭṭhamanatāya ca aticārinī hoti.
sabbitthiyoti ṭhapetvā vipassanāya tanukatakilesā sesā sabbā itthiyo

page number: 373

pāpaṁ kareyyuṁ. labbhamāneti saṁvijjamāne. nivātaketi raho mantanake
paribhedake. khaṇaṁ vā raho vāti pāpakaraṇatthāya okāsaṁ vā
paṭicchannaṭṭhānaṁ vā kareyyuṁ. noti nipātamattaṁ. alatthāti
aladdhā. ayameva vā pāṭho. aññaṁ sampannaṁ purisaṁ alabhitvā
pīṭhasappināpi tato paṭikkūlatarenāpi pāpaṁ kareyyuṁ. ārāmakarāsūti
abhiratikārikāsu. aniggahāsūti niggahena vinetuṁ asakkuṇeyyāsu.
titthasamāti yathā titthaṁ uttamādhamesu na kañci nahāyantaṁ nivāreti
tathā etāpi raho vā khaṇe vā nivātake vā sati na kañci
paṭikkhipanti.
tathāhi atīte bārāṇasiyaṁ kinnaro nāma rājā ahosi
uttamarūpadharo. tassa devasikaṁ amaccasahassāni gandhakaraṇḍasahassaṁ
āharanti. tenassa nivesane paribhaṇḍaṁ katvā gandhakaraṇḍake
phāletvā gandhadārūni katvā āhāraṁ pacanti. bhariyāpissa abhirūpā
ahosi nāmena kinnarī nāma. purohitopissa samavayo pañcālacaṇḍo
nāma buddhisampanno ahosi. rañño pana pāsādaṁ nissāya
antopākāre eko jambūrakkho nibbatti. tassa sākhā
pākāramatthakena olambati. tassa chāyāya jiguccho dussaṇṭhāno eko
pīṭhasappi vasati. athekadivasaṁ kinnarī devī vātapānena olokentī taṁ
disvā paṭibaddhacittā hutvā rattiṁ rājānaṁ ratiyā saṅgaṇhitvā tasmiṁ
raññe niddaṁ okkante sanikaṁ uṭṭhāya nānaggarasabhojanaṁ paṇītaṁ
suvaṇṇasarake pakkhipitvā uccaṅke katavā sāḷakarajajayā vātapānena

page number: 374

otaritvā jambuṁ āruyha sākhāya otaritvā pīṭhasappiṁ bhojetvā
tena saddhiṁ pāpaṁ katvā āgatamaggeneva pāsādaṁ āruyha gandhehi
sarīraṁ ubbaṭṭetvā raññā saddhiṁ nipajji. etenevūpāyena nivaddhaṁ
pāpaṁ karoti. rājā pana na jānāti. so ekadivasaṁ nagaraṁ padakkhiṇaṁ
katvā nivesanaṁ pavisanto jambūchāyāya taṁ paramakāruññappattaṁ
pīṭhasappiṁ disvā purohitaṁ āha passetaṁ manussapetanti. āma
devāti. api nukho samma evarūpaṁ paṭikkūlaṁ kāci itthī
chandarāgavasena upagaccheyyāti. taṁ kathaṁ sutvā pīṭhasappi mānaṁ janetvā
ayaṁ rājā kiṁ kathesi attano deviyā mama santikaṁ āgamanabhāvaṁ
na jānāti maññeti jambūrukkhassa añjaliṁ paggahetvā suṇa sāmi
jambūrukkhe nibbattadevate ṭhapetvā taṁ añño koci etaṁ kāraṇaṁ
na jānātīti āha. purohito tassa kiriyaṁ disvā cintesi addhā
rañño aggamahesī jambūrukkhena āgantvā iminā saddhiṁ pāpamakāsīti.
so rājānaṁ pucchi mahārāja deviyā te rattibhāge sarīrasamphasso
kīdiso hotīti. samma aññaṁ na passāmi majjhimayāme panassā
sarīraṁ sītalaṁ hotīti. tenahi deva tiṭṭhatu tāva aññā itthī
aggamahesī te kinnarī devī iminā saddhiṁ pāpaṁ karotīti. samma kiṁ
vadasi evarūpā paramavilāsasampannā kiṁ iminā paramajegucchena
saddhiṁ abhiramissatīti. tenahi naṁ deva pariggaṇhāhīti.
so sādhūti sampaṭicchi rattiṁ bhuttasāyamāso tāya saddhiṁ
nipajjitvā pariggaṇhissāmi nanti pakatiyā niddopagamanavelāya

page number: 375

niddūpagato viya ahosi. sāpi vuṭṭhāya tatheva akāsi. rājā
tassā anupadaññeva gantvā jambūchāyaṁ nissāya aṭṭhāsi.
pīṭhasappi deviyā kujjhitvā tvaṁ kasmā ajja aticirāyantī āgatāsīti
hatthena kaṇṇasaṅkhaliṁ pahari. atha naṁ mā maṁ kujjhittha sāmi
ahaṁ rañño niddokkamanaṁ olokesinti vatvā tassa gehe
pādaparicārikā viya ahosi. tena panassa pahārena sīhamukhakuṇḍalaṁ
kaṇṇato galitvā rañño pādamūle pati. rājā vaṭṭissati
etanti taṁ gahetvā gato. sāpi teneva saddhiṁ aticāraṁ caritvā
purimaniyāmenevāgantvā raññā saddhiṁ nipajjituṁ ārabhi. rājā
paṭikkhipitvā punadivase kinnarī devī mayā dinnaṁ sabbālaṅkāraṁ
alaṅkaritvā etūti sāsanaṁ pesesi. sā sīhamukhakuṇḍalaṁ mayā
suvaṇṇakārassa santike pahitanti vatvā nāgami. puna pesite
sā ekakuṇḍalāva agamāsi. rājā kahante kuṇḍalanti pucchi.
suvaṇṇakārassa santiketi. suvaṇṇakāraṁ pakkosāpetvā kiṁkāraṇā
imissā kuṇḍalaṁ na desīti āha. nāhaṁ gaṇhāmi devāti.
rājā kujjhitvā he pāpacaṇḍāle mādisena te suvaṇṇakārena
bhavitabbanti vatvā taṁ kuṇḍalaṁ tassā purato khipitvā purohitaṁ
āha samma saccaṁ tayā vuttaṁ gaccha sīsamassā chedāpehīti.
so taṁ rājageheyeva ekasmiṁ ṭhāne ṭhapetvā rājānaṁ upasaṅkamitvā
deva mā kinnarīdeviyā kujjha sabbā itthiyo evarūpāyeva sace
na saddahi sace itthīnaṁ dussīlabhāvaṁ ñātukāmosi dassessāmi

page number: 376

te etāsaṁ pāpakammañceva bahumāyābhāvañca ehi aññātakavesena
janapadaṁ carāmāti. rājā sādhūti mātaraṁ rajjaṁ paṭicchāpetvā
tena saddhiṁ cārikaṁ pakkāmi. tesaṁ yojanamaggaṁ gantvā
mahāmagge nisinnānaṁ eko kuṭumbiko puttassatthāya maṅgalaṁ katvā
ekaṁ kumārikaṁ paṭicchannayāne nisīdāpetvā purato mahantena
parivārena āgacchati. taṁ disvā purohito rājānamāha sace
icchasi imaṁ kumārikaṁ tayā saddhiṁ pāpaṁ kāretuṁ sakkomi
devāti. kiṁ kathesi mahāparivārā esā na sakkā sammāti.
purohito tenahi passa devāti purato gantvā maggato avidūre
sāṇiṁ parikkhipitvā rājānaṁ antosāṇiyaṁ katvā sayaṁ maggapasse
rodanto nisīdi. atha naṁ so kuṭumbiko disvā tāta kasmā
rodasīti pucchi. bhariyā me sāmi garugabbhā taṁ kulagharaṁ netuṁ
maggaṁ paṭipannosmi tassā antarāmaggeyeva gabbho cali esā
antosāṇiyaṁ kilamati kācipissā itthī santike natthi mayāpi
tattha gantuṁ na sakkā na jānāmi kiṁ bhavissatīti ekaṁ itthiṁ
laddhuṁ vaṭṭatīti. yadi evaṁ mā rodi amhākaṁ āgacchamānā
bahū itthiyo ekāpi gamissatīti. tenahi ayameva kumārikā
gacchatu etissā maṅgalaṁ bhavissatīti. so cintesi saccaṁ
vadasi. suṇisāyapi me maṅgalameva iminā hi nimittena sā
puttadhītāhi vaḍḍhissatīti tameva pesesi. sā tattha pavisitvā
rājānaṁ disvāva paṭibaddhacittā hutvā pāpamakāsi. rājāpissā

page number: 377

aṅgulimuddikaṁ adāsi. atha naṁ katakiccaṁ nikkhamitvā āgataṁ pucchiṁsu
kiṁ vijātāti. suvaṇṇavaṇṇaṁ puttanti. kuṭumbiko taṁ ādāya
gacchati. purohitopi rañño santikaṁ gantvā diṭṭhā te deva
kumārikā evaṁpāpā kimaṅgaṁ pana aññāpi apica pana te
kiñci dinnanti. āma aṅgulimuddikā me dinnāti. kasmā te
dinnā nassā taṁ dassāmīti vegena gantvā yānakaṁ gaṇhitvā
kimetanti vutte ayaṁ hi me brāhmaṇiyā ussīsake ṭhapitaṁ
muddikaṁ gahetvā āgatā dehi amma muddikanti. sā taṁ
dadamānā brāhmaṇahatthaṁ nakhena vijjhitvā gaṇha corāti
adāsi. evaṁ brāhmaṇo nānāvidhehi upāyehi aññehi bahū
aticāriniyo rañño dassetvā idha tāva ettakaṁ hotu
aññattha gamissāma devāti āha. rājā sakalajambūdīpe caritepi
sabbā itthiyo evarūpā bhavissanti kinno etāhi nivattāma
itoti bārāṇasimeva paccāgantvā mahārāja itthiyo nāma
evaṁpāpadhammā pakati esā etāsaṁ etissā khamatha deva
kinnarīdeviyāti purohitena yācito khamitvā rājanivesanato naṁ
nikkaḍḍhāpesi ṭhānato pana taṁ apanetvā aññaṁ aggamahesiṁ akāsi.
tañca pīṭhasappiṁ tato nikkaḍḍhāpetvā jambūsākhaṁ chedāpeti.
tadā kuṇālo pañcālacaṇḍo ahosi. iti attanā
diṭṭhakameva āharitvā dassento āha

page number: 378

yañca disvā kinnarakinnarīnaṁ
sabbitthiyo na ramanti agāre
taṁ tādisaṁ sāmikaṁ cajitvāna bhariyā
aññaṁ disvā parapurisaṁ pīṭhasappinti.
tassattho yañca kinnarassa ca rañño kinnariyā ca deviyāti
imesaṁ kinnarakinnarīnaṁ virāgakāraṇaṁ ahosi taṁ disvā jānitabbaṁ.
sabbitthiyo attano sāmikānaṁ na ramanti agāre. tathāhi aññaṁ
pīṭhasappipurisaṁ disvā taṁ rājānaṁ tādisaṁ ratikusalaṁ cajitvā bhariyā
tena manussapetena saddhiṁ pāpamakāsīti.
aparā atīte bako nāma bārāṇasirājā dhammena rajjaṁ
kāresi. tassā bārāṇasiyā pācīnadvāragāmavāsino ekassa
daliddassa dhītā pañcapāpī nāma ahosi. sā kira pubbepi ekassa
daliddassa dhītā mattikaṁ madditvā gehe bhittiṁ limpati. atheko
paccekabuddho attano pabbhāraparibhaṇḍakaraṇatthaṁ kahaṁ mattikaṁ sukhumaṁ
labhissāmīti cintetvā bārāṇasiṁ gantvā laddhuṁ sakkāti pārupitvā
pattahattho nagaraṁ pavisitvā tassa avidūre aṭṭhāsi. sā taṁ
disvā kujjhitvā paduṭṭhena manasā mattikampi bhikkhatīti avoca.
paccekabuddho niccalova ahosi. atha sā paccekabuddhaṁ niccalaṁ
ṭhitaṁ disvā puna cittaṁ pasādetvā olokentī samaṇa mattikaṁpi
labhissasīti vatvā mahantaṁ mattikapiṇḍaṁ āharitvā patte ṭhapesi.
so tāya mattikāya pabbhāre paribhaṇḍamakāsi. sā na cirasseva

page number: 379

tato cavitvā tasmiṁyeva nagare bahiddhā dvāragāmavāsiyā duggatitthiyā
kucchimhi paṭisandhiṁ gaṇhi. sā dasamāsaccayena mātukucchito
nikkhami. tassā mattikapiṇḍaphalena sarīraṁ samphassasampannaṁ ahosi.
kujjhitvā olokitattā pana hatthapādamukhākkhināsāni pāpāni ahesuṁ.
tena naṁ pañcapāpītveva sañjāniṁsu. athekadivasaṁ bārāṇasirājā
rattiṁ aññātakavesena nagaraṁ pariggaṇhanto taṁ padesaṁ gato.
sāpi gāmadārikāhi saddhiṁ kīḷantī ajānitvāva rājānaṁ hatthe gaṇhi.
so tassā hatthasamphassena sakabhāvena saṇṭhāretuṁ nāsakkhi
dibbasamphassena phuṭṭho viya ahosi. so samphassarāgaratto tathāvirūpaṁpi
taṁ hatthena gahetvā kassa dhītāsīti pucchi. dvāragāmavāsinoti
vutte asāmikabhāvaṁ pucchitvā ahante sāmiko bhavissāmi gaccha
mātāpitaro anujānāpehīti āha. sā mātāpitaro upasaṅkamitvā
eko puriso maṁ icchatīti vatvā sopi na duggato bhavissatīti.
sacepi tādisaṁ icchati sādhūti vutte gantvā mātāpitūhi anuññātabhāvaṁ
ārocesi. so tasmiṁyeva gehe tāya saddhiṁ vasitvā pātova
rājanivesanaṁ pāvisi. tato paṭṭhāyeva aññātakavesena nivaddhaṁ
tattha gacchati aññaṁ itthiṁ oloketuṁpi na icchati. athekadivasaṁ tassā
pitu lohitapakkhandikā uppajji. asambhinnakhīrasappimadhusakkharādiyutto
pāyāsova tassa bhesajjaṁ. te daliddatāya taṁ uppādetuṁ
na sakkonti. tato pañcapāpāya mātā dhītaraṁ āha kiṁ amma
tava sāmiko pāyāsaṁ uppādetuṁ sakkhissatīti. amma mama sāmikena

page number: 380

amhehipi duggatatarena bhavitabbaṁ evaṁ santepi pucchissāmi naṁ
mā cintayīti vatvā tassāgamanavelāya sā dummanā hutvā nisīdi.
atha rājā āgantvā kiṁ dummanāsīti pucchitvā tamatthaṁ sutvā
bhadde idaṁ atiissarassa bhesajjaṁ kuto labhissāmāti vatvā puna
cintesi na sakkā mayā niccakālaṁ evaṁ carituṁ antarāmagge
parissayopi daṭṭhabbo ahaṁ kho pana sace etaṁ antepuraṁ nessāmi
etissā samphassasampadaṁ ajānantā janā aho amhākaṁ rājā
yakkhiniṁ gahetvā āgatoti keḷiṁ karissanti sakalanagaravāsino
etissā samphassaṁ jānāpetvā garahaṁ mocessāmīti.
atha naṁ rājā bhadde mā cintayi āharissāmi te pitu
pāyāsanti vatvā tāya saddhiṁ abhiramitvā rājanivesanaṁ gantvā
punadivase tādisaṁ pāyāsaṁ pacāpetvā paṇṇāni āharāpetvā dve
pūṭe katvā pāyāsaṁ pakkhipitvā ekasmiṁ cūḷāmaṇiṁ ṭhapetvā
bandhitvā rattibhāge gantvā bhadde mayaṁ daliddā kicchena
sampāditaṁ tava pitaraṁ ajja imamhā pūṭā pāyāsaṁ bhuñjatu
sve imamhāti vadeyyāsīti āha. sā tathā akāsi. athassā
pitā evaṁ ojasampannattā pāyāsassa thokameva bhuñjitvā titto
suhito sukhito jāto. sesaṁ mātu datvā sayaṁ paribhuñji.
tayopi suhitā ahesuṁ. cūḷāmaṇipūṭaṁ pana punadivasatthāya ṭhapesuṁ.
rājā nivesanaṁ gantvā mukhaṁ dhovitvāva cūḷāmaṇiṁ me āharathāti
vatvā na passāma devāti vutte sakalanagaraṁ vicinathāti āha.

page number: 381

te vicinitvāpi na passiṁsu. tenahi bahinagare daliddagehesu antamaso
bhattapūṭe upādāya vicinathāti. vicinantā tasmiṁ ghare cūḷāmaṇiṁ
disvā tassā mātāpitaro corāti bandhitvā nayiṁsu. athassā
pitā sāmi na mayaṁ corā aññenāyaṁ maṇi ābhatoti vatvā
kenāti vutte jāmātarā meti ācikkhitvā kahaṁ soti pucchito
dhītā me jānātīti āha. tato dhītāya saddhiṁ pitā kathesi
amma sāmikante jānāsīti. sā na jānāmīti āha. evaṁ
sante amhākaṁ jīvitaṁ natthīti. sā tāta me sāmiko andhakāre
āgantvā andhakāre eva yāti tenassa rūpaṁ na jānāmi
hatthasamphassena pana taṁ jānituṁ sakkomīti. sā rājapurisānaṁ
ārocesi. tepi rañño ārocesuṁ. rājā ajānanto viya hutvā
tenahi itthiṁ rājaṅgaṇe antosāṇiyaṁ ṭhapetvā sāṇiyā hatthappamāṇaṁ
chiddaṁ katvā nagaravāsino sannipātāpetvā hatthasamphassena coraṁ
gaṇhathāti āha. rājapurisā tathā kātuṁ tassā santikaṁ gantvā
rūpaṁ disvā vippaṭisārino hutvā dhi dhi pisācīti jigucchitvā
samphusituṁ na ussahiṁsu. ānetvā pana naṁ rājaṅgaṇe antosāṇiyaṁ
ṭhapetvā sakalanagaravāsino sannipātāpesuṁ. sā āgatāgatassa
sāṇiyā chiddena pasāritahatthaṁ gahetvā nesoti vadati. purisā
tassā dibbasamphassasadise phasse bajjhitvā apagantuṁ na sakkhiṁsu
sacāyaṁ daṇḍārahā daṇḍaṁ datvāpi dāsakammakarabhāvaṁ upagantvāpi
etaṁ ghare karissāmīti cintayiṁsu. atha te rājapurisā daṇḍehi

page number: 382

koṭṭetvā palāyiṁsu. uparājaṁ ādiṁ katvā sabbe ummattakā
viya ahesuṁ. atha rājā kacci ahaṁpi bhaveyyanti hatthaṁ pasāresi.
sā taṁ hatthe gahetvāva coro me gahitoti mahāsaddaṁ akāsi.
atha rājā te rājapurise pucchi tumhe etāya hatthe gahitā
kiṁ cintayitthāti. te yathābhūtaṁ ārocesuṁ.
atha ne rājā āha ahametaṁ attano gehaṁ ānetuṁ evaṁ
kāresiṁ etissā samphassaṁ ajānantā hi maṁ paribhaveyyunti cintesiṁ
tasmā mayā sabbe tumhe jānāpitā vadatha dāni kassesā
gehe bhavituṁ yuttāti. tumhākaṁ devāti. atha naṁ rājā
abhisiñcitvā aggamahesiṁ akāsi mātāpitūnaṁpissā issariyaṁ dāpesi.
tato paṭṭhāya ca pana tāya sammatto neva vinicchayaṁ paṭṭhapesi
na aññaṁ itthiṁ olokesi. tā tassā antaraṁ pariyesiṁsu.
sā ekadivasaṁ dvinnaṁ rājūnaṁ aggamahesibhāvāya supine nimittaṁ
disvā rañño ārocesi. rājā supinapāṭhake pakkosāpetvā
evarūpe supine diṭṭhe kiṁ bhavissatīti pucchi. te itarāsaṁ itthīnaṁ
santikā lañcaṁ gahetvā mahārāja deviyā sabbasetassa hatthino
khandhe nisinnabhāvo tumhākaṁ maraṇassa pubbanimittaṁ hatthikkhandhe
ṭhitāya candaparāmasanaṁ tumhākaṁ paccāmittarājānayanassa pubbanimittanti
vatvā idāni kiṁ kātabbanti vutte deva imaṁ māretuṁ na
sakkā nāvāya pana naṁ ṭhapetvā nadiyaṁ visajjetuṁ vaṭṭatīti
vadiṁsu. rājā āhāravatthālaṅkārehi saddhiṁ rattibhāge taṁ nāvāyaṁ

page number: 383

ßēhapetvā nadiyaṁ visajjāpesi. sā nadiyā vuyhamānā heṭṭhā nadiyā
nāvāya udakakīḷaṁ kīḷantassa bāvariyarañño abhimukhaṭṭhānaṁ pāpuṇi.
tassa senāpati nāvaṁ disvā ayaṁ nāvā mayhanti āha. rājā
nāvāya bhaṇḍaṁ mayhanti vatvā āgatāya nāvāya taṁ disvā
kā nāma tvaṁ pisācīsadisāti pucchi. sā hasitaṁ katvā bakassa
rañño aggamahesibhāvañca sabbaṁ pavuttiñca tassa kathesi. sā
pana pañcapāpāti sakalajambūdīpe pākaṭā. atha naṁ rājā hatthe
gahetvā ukkhipi. saha gahaṇeneva phassarāgaratto aññāsu itthīsu
saññaṁ akatvā taṁ aggamahesiṭṭhāne ṭhapesi. sā tassa pāṇasamā
ahosi. bako rājā taṁ pavuttiṁ sutvā nāhantassa taṁ
aggamahesiṁ kātuṁ dassāmīti senaṁ saṅkaḍḍhitvā senāya gacchamāno
nadītitthe nivāsaṁ patvā paṇṇaṁ pesesi bhariyaṁ vā me detu
yuddhaṁ vāti. so yuddhaṁ dassāmi na bhariyanti vatvā yuddhasajjo
ahosi. ubhinnaṁ amaccā mātugāmaṁ nissāya maraṇakiccaṁ ayuttaṁ
purimasāmikattā esā bakassa pāpuṇāti nāvāya laddhattā
bāvariyassāti tasmā ekekassa rañño gehe satta satta divasāni
hotūti mantetvā dvepi rājāno saññāpesuṁ. te ubhopi attamanā
hutvā titthapaṭititthe nagarāni māpetvā vasiṁsu. sā dvinnaṁpi
tesaṁ aggamahesitaṁ akāsi. dvepi tassā sammattā ahesuṁ.
sā pana ekekassa ghare sattāhaṁ vasitvā nāvāya itarassetarassa
gharaṁ gacchantī nāvaṁ pājetvā nentena ekena mahallakakhujjakevaṭṭena

page number: 384

saddhiṁ nadīmajjhe pāpamakāsi.
tadā kuṇālo sakuṇarājā bako rājā ahosi tasmā
idaṁ attanā diṭṭhaṁ āharitvā dassento āha
bakassa ca bāvariyassa rañño
accantakāmānugatassa bhariyā
accācarī baddhavasānugassa
kiṁ vā itthī nāticare tadaññanti.
tattha accantakāmānugatassāti accantakāmaṁ anugatassa.
accācarīti anācāraṁ cari. baddhavasānugassāti baddhassa attano
vasānugatassa attano pesanakārakassa santiketi attho. karaṇatthe
vā sāmivacanaṁ. tena saddhiṁ pāpamakāsīti vuttaṁ hoti. tadaññanti
kataraṁ taṁ aññaṁ purisaṁ nāticareyyāti attho.
aparāpi atīte brahmadattassa bhariyā piṅgiyānī nāma
aggamahesī sīhapañjaraṁ vivaritvā olokentī maṅgalāssagopakaṁ disvā
paṭibaddhacittā hutvā rañño niddokkamanakāle vātapānena oruyha
tena saddhiṁ aticaritvā puna pāsādaṁ abhiruhitvā gandhehi sarīraṁ
ubbaṭṭetvā raññā saddhiṁ nipajji. athekadivasaṁ rājā kiṁ nukho
deviyā aḍḍharattasamaye niccaṁ sarīraṁ sītalaṁ ahosi pariggaṇhissāmi
nanti ekadivasaṁ niddūpagato viya hutvā taṁ uṭṭhāya gacchantiṁ
anubandhitvā assabandhena saddhiṁ aticarantiṁ disvā nivattitvā sayanaṁ
abhiruhi. sāpi aticaritvā āgantvā cullasayane nipajji.

page number: 385

punadivase rājā amaccagaṇamajjheyeva taṁ pakkosāpetvā taṁ kiccaṁ āvikatvā
sabbāva itthiyo pāpadhammāti tassā vadhabandhachejjabhejjārahaṁ dosaṁ
khamitvā ṭhānā cāvetvā aññaṁ aggamahesiṁ akāsi.
tadā kuṇālo sakuṇarājā brahmadatto ahosi tena taṁ
attanā diṭṭhakaṁ dassento āha
piṅgiyānī sabbalokissarassa
rañño piyā brahmadattassa bhariyā
accācari baddhavasānugassa
taṁ vāpi sā nājjhagā kāmakāminīti.
tattha taṁ vāpīti evaṁ aticāraṁ carantī taṁ vā assabandhaṁ
taṁ vā aggamahesiṭṭhānanti ubhayaṁpi na ajjhagamā ubhato bhaṭṭhā
ahosi. kāmakāminīti kāmaṁ abhipatthayamānā.
evaṁpāpadhammā itthiyoti atītavatthusmiṁ itthīnaṁ dosaṁ kathetvā
aparenapi pariyāyena tāsaṁ dosameva kathento āha
khuddānaṁ lahucittānaṁ akataññūna dubbhinaṁ
nādevasatto puriso thīnaṁ saddhātumarahati.
na tā pajānanti kataṁ na kiccaṁ
na mātaraṁ pitaraṁ bhātaraṁ vā
anariyā samatikkantadhammā
sasseva cittassa vasaṁ vajanti.

page number: 386

cirānuvutthaṁpi piyaṁ manāpaṁ
anukampanaṁ pāṇasamaṁpi santaṁ
āvāsu kiccesu ca naṁ jahanti
tasmāhaṁ itthīnaṁ na vissasāmi.
thīnaṁ hi cittaṁ yathā vānarassa
kannappakannaṁ yathā rukkhachāyā
calācalaṁ hadayaṁ itthiyānaṁ
cakkassa nemi viya parivattamānā.
yadā tā passanti pekkhamānā
ādeyyarūpaṁ purisassa vittaṁ
saṇhāhi vācāhi nayanti etaṁ
kambojaraṭṭhā jalajeneva assaṁ.
yadā na passanti sapekkhamānā
ādeyyarūpaṁ purisassa vittaṁ
samantato taṁ parivajjayanti
tiṇṇo nadīpāragatova kullaṁ.
silesūpamā sikhīriva sabbabhakkhā
tikkhamāyā nadīriva sīghasotā
sevanti hetā piyamappiyañca
nāvā yathā orakūlaṁ parañca.

page number: 387

na tā ekassa na dvinnaṁ āpaṇova pasārito
yo tā mayhanti maññeyya vātaṁ jālena bandhaye.
yathā nadī ca pantho ca pānāgāraṁ sabhā pathā
evaṁ lokitthiyo nāma velā tāsaṁ na vijjati.
ghatāsanasamā etā kaṇhasappasirūpamā
gāvo bahi tiṇasseva omasanti varaṁ varaṁ.
ghatāsanaṁ kuñjaraṁ kaṇhasappaṁ
muddhābhisittaṁ pamudā ca sabbā
ete naro niccayato bhajetha
tesaṁ have dubbidu saccabhāvo.
nāccantavaṇṇā na bahūna kantā
na dakkhiṇā pamudā sevitabbā
na parassa bhariyā na dhanassa hetu
etitthiyo pañca na sevitabbāti.
tattha khuddānanti luddhānaṁ. kaṇaverajātake viya bandhacorepi
sārajjanaṁ sandhāyetaṁ vuttaṁ. lahucittānanti taṁ muhuttameva
parivattacittānaṁ. culladhanuggahajātakenetaṁ dīpetabbaṁ. akataññutā pana
etāsaṁ ekanipāte takkāriyajātakena dīpetabbā. nādevasattoti
na adevasatto devena asatto anāsatto ayakkhagahitako
abhūtāvaṭṭito puriso thīnaṁ sīlavatavādaṁ saddhātuṁ arahati bhūtāvaṭṭo pana
saddaheyya. katanti attano kataṁ upakāraṁ. kiccanti attanā

page number: 388

kattabbakiccaṁ. na mātaranti sabbepi ñātake chaḍḍetvā yasmiṁ
paṭibaddhacittā honti taññeva anubandhanato ete mātādayopi
na jānanti nāma mahāpanthakamātā viya. anariyāti nillajjā.
sassevāti sakassa. āvāsūti āpadāsu. kiccesūti tesu tesu
karaṇīyesu. kannappakannanti otiṇṇotiṇṇaṁ. yathā hi visame
padese rukkhachāyā ninnaṁpi orohati thalaṁpi orohati tatheva tāsaṁpi
cittaṁ na kañci uttamādhamaṁ vajjeti. calācalanti ekasmiññeva
appatiṭṭhitaṁ. nemīti sakaṭassa gacchato cakkanemi viya parivattamānā.
ādeyyarūpanti gahetabbajātikaṁ. vittanti dhanaṁ. nayantīti attano
vasaṁ nenti. jalajenāti jalajātasevālena. kambojaraṭṭhavāsino
kira yadā aṭavito asse gaṇhitukāmā honti tadā ekasmiṁ
ṭhāne vatiṁ parikkhipitvā dvāraṁ yojetvā assānaṁ udakapānapiṭṭhe
sevālaṁ madhunā makkhetvā sevālasaṁbandhāni tīre tiṇāni ādiṁ katvā
yāva parikkhepadvārā makkhenti assā pānīyaṁ pivitvā rasagiddhena
madhumakkhitāni tiṇāni khādituṁ carantā anukkamena taṁ ṭhānaṁ pavisanti.
iti yathā te jalajena palobhetvā assaṁ vasaṁ nenti tathā etāpi
dhanaṁ disvā etassa gahaṇatthāya saṇhāhi vācāhi purisaṁ vasaṁ
nentīti attho. kullanti pārataraṇatthāya yaṁ kiñci gahitaṁ bandhaṁ.
silesūpamāti purisānaṁ cittabandhanena silesasadisā. tikkhamāyāti
tikhiṇamāyā sīghamāyā. nadīrivāti yathā pabbateyyā nadī sīghasotā
evaṁ sīghamāyāti attho. āpaṇoti yathā ca pasāritāpaṇo yesaṁ

page number: 389

dhanānaṁ mūlaṁ atthi tesaṁyeva upakāro tatheva tāpi. yo tāti
yo puriso tā itthiyo. bandhayeti so jālena vātaṁpi bandheyya.
velā tāsaṁ na vijjatīti yathā etesaṁ nadīādīnaṁ asukavelāyameva
ettha gantabbanti velā natthi rattiṁpi divāpi icchiticchitakkhaṇe
upagantabbā neva asukena vātipi mariyādā natthi atthikena
upagantabbā neva tathā etāsaṁpīti attho. ghatāsanasamāti yathā
aggi indanena na tappati evaṁ etāpi kilesaratiyā na tappanti.
kaṇhasappasirūpamāti kodhanatāya ghoravisatāya upanāhatāya dujjivhatāya
mittadubbhitāyāti imehi pañcahi kāraṇehi kaṇhasappasirasadisā. tattha
bahalarāgatāya ghoravisatā pisuṇatāya dujjivhatā aticāritāya
mittadubbhitā veditabbā. bahi tiṇassāti yathā gāvo khāditabbaṭṭhānaṁ
chaḍḍetvā bahi manāpamanāpassa tiṇassa varaṁ varaṁ omasanti khādanti
evametāpi niddhanaṁ purisaṁ chaḍḍetvā aññaṁ sadhanameva bhajantīti
attho. muddhābhisittanti rājānaṁ. pamudā ca sabbāti sabbā
itthiyo. eteti ete pañca jane. niccayatoti niccasaṁyato
upaṭṭhitasati appamattova hutvāti attho. dubbidūti dujjāno.
saccabhāvoti ajjhāsayo. cirapariciṇṇopi hi aggi dahati.
ciravissāsikopi kuñjaro ghāṭeti. ciracitopi ghoraviso sappo
ḍaṁsati. ciravissāsikopi rājā anatthakaro hoti. evaṁ
cirapariciṇṇāpi itthiyo vippakāraṁ dassenti. nāccantavaṇṇāti na
ativaṇṇā. na bahūna kantāti aḍḍhakāsikagaṇikā viya na bahūnaṁ

page number: 390

piyā manāpā. na dakkhiṇāti naccagītakusalā. tathārūpāhi bahūhi
patthitā bahumittā honti tasmā na sevitabbā. na dhanassa
hetūti yā dhanahetuyeva bhajati sā apariggahāpi na sevitabbā.
sā hi dhanaṁ alabhamānā kujjhati.
evaṁ vutte mahājano mahāsattassa madhuradhammakathaṁ sutvā aho
sukathitanti sādhukāramadāsi. sopi ettakehi kāraṇehi itthīnaṁ
aguṇaṁ kathetvā tuṇhī ahosi.
taṁ sutvā ānando gijjharājā samma kuṇālarāja ahaṁpi
attano ñāṇabalena itthīnaṁ aguṇaṁ kathessāmīti vatvā aguṇakathaṁ
ārabhi.
taṁ dassento satthā āha atha khalu bho ānando gijjharājā
kuṇālassa sakuṇassa ādimajjhagāthāpariyosānaṁ viditvā tāyaṁ
velāyaṁ imā gāthā abhāsi
puṇṇaṁpi cemaṁ paṭhaviṁ dhanena
dajjitthiyā puriso sammatāya
laddhā khaṇaṁ atimaññeyya taṁpi
tāsaṁ vasaṁ asatīnaṁ na gacche.
uṭṭhāyakaññeva alīnavuttiṁ
komārabhattāraṁ piyaṁ manāpaṁ
āvāsu kiccesu ca naṁ jahanti
tasmāhaṁ itthīnaṁ na vissasāmi.

page number: 391

na vissase icchati manti poso
na vissase rodati me sakāse
sevanti hetā piyamappiyañca
nāvā yathā orakūlaṁ parañca.
na vissase sākhapurāṇasanthataṁ
na vissase mittapurāṇacoraṁ
na vissase rājā sakhā mamanti
na vissase itthi dasanna mātaraṁ.
na vissase rāmakarāsu nārisu
accantasīlāsu asaññatāsu
accantapemānugatassa bhariyā
na vissase titthasamā hi nāriyo.
haneyyuṁpi chindeyyuṁpi ādāpeyyuṁpi
kaṇṭhaṁpi chetvāna rudhiraṁ piveyyuṁ
mā dīnakāmāsu asaññatāsu
bhāvaṅkare gaṅgatitthūpamāsu.
musā tāsaṁ yathā saccaṁ saccaṁ tāsaṁ yathā musā
gāvo bahi tiṇasseva omasanti varaṁ varaṁ.
gatenetā palobhenti pekkhitena hasitena ca
athopi dunnivatthena mañjunā bhaṇitena ca.

page number: 392

coriyo kaṭhinā hetā bāḷā ca lapanasakkharā
na tā kiñci na jānanti yaṁ manussesu vañcanaṁ.
asā lokitthiyo nāma velā tāsaṁ na vijjati
sārattā ca pagabbhā ca sikhī sabbaghaso yathā.
natthitthīnaṁ piyo nāma appiyopi na vijjati
sevanti hetā piyamappiyañca
nāvā yathā orakūlaṁ parañca.
natthitthīnaṁ piyo nāma appiyopi na vijjati
dhanatthāya paliveṭhenti latāva dumanissitā.
hatthibandhaṁ assabandhaṁ gopurisañca caṇḍālaṁ
chavadāhakaṁ pupphachaḍḍakaṁ sadhanaṁ anupatanti nāriyo.
kulaputtaṁpi jahanti akiñcinaṁ chavakasamaṁ
sadisaṁ anupatanti dhanahetu ca nāriyoti.
tattha ādimajjhagāthāpariyosānanti gāthāya ādimajjhapariyosānaṁ
viditvā. laddhā khaṇanti okāsaṁ labhitvā. icchati manti maṁ
esā icchatītipi puriso itthīnaṁ na vissaseyya. sākhapurāṇasanthatanti
hiyyo vā pure vā santhataṁ purāṇasākhasanthataṁ na vissase apappoṭhetvā
apaccavekkhitvā na paribhuñjeyya. tattha hi dīghajātiko
vā pavisitvā tiṭṭheyya paccāmitto vā satthaṁ nikkhipeyya.
mittapurāṇacoranti panthadubbhanaṭṭhāne ṭhitacoraṁ porāṇamitto meti na
vissase. corā hi ye te sañjānanti teyeva mārenti.

page number: 393

sakhā mamanti so hi khippameva kujjhati tasmā rājānaṁ sakhā
meti na vissase. dasanna mātaranti ayaṁ mahallikā idāni na
aticarissati attānaṁ rakkhissatīti na vissāsitabbā. rāmakarāsūti
bālānaṁ ratikārāsu. accantasīlāsūti atikkantasīlāsu.
accantapemānugatassāti sacepi accantaṁ anugatapemā assa tathāpi
taṁ na vissase kiṁkāraṇā titthasamā hi nāriyoti sambandho titthaṁ
viya sabbasādhāraṇāti attho. haneyyunti kuddhā vā aññaṁ
purisaṁ sārattā vā hutvā sabbametaṁ hananādiṁ kareyyuṁ. mā
dīnakāmāsūti hīnajjhāsayāsu. bhāvanti evarūpāsu sinehaṁ mā kareyya.
gaṅgatitthūpamāsūti sabbasādhāraṇaṭṭhena gaṅgātitthasadisāsu. musāti
musāvādo tāsaṁ saccasadisova. gatenāti ādīsu pekkhitena palobhena
ummādantījātakaṁ dunnivatthena naḷinikājātakaṁ mañjunā bhaṇitena
tuvaṭṭaṁ kho ayyaputtaka āgaccheyyāsīti nandattherassa vatthu
kathetabbaṁ. coriyoti sambhatassa dhanassa vināsanena coriyo.
kaṭhināti thaddhahadayā. bāḷāti duṭṭhā appakeneva kujjhanasīlā.
lapanasakkharāti niratthakalapanena sakkharā viya madhurā. asāti
asatiyo lāmakā. sārattāti sabbadā sārattā. pagabbhāti
kāyapāgabbhiyādīhi pagabbhā. yathāti yathā sikhī sabbaghaso evaṁ tāpi
sabbaghasā. paliveṭhentīti parisajjanti upagūhanti veṭhenti. latāvāti
yathā latā rukkhaṁ veṭhenti evametā purisaṁ parisajjantiyopi dhanaṁ
parisajjanti nāma. hatthibandhanti hatthibandhādīsu gopuriso vuccati

page number: 394

gopālako. chavadāhakanti chavānaṁ dāhakaṁ susānagopakanti vuttaṁ
hoti. pupphachaḍḍakanti vaccaṭṭhānasodhakaṁ. sadhananti etesupi
sadhanaṁ anugacchantiyeva. akiñcinanti adhanaṁ. chavakasamaṁ sadisanti
sunakhamaṁsakhādakacaṇḍālena sadisaṁ. tena nibbisesaṁpi purisaṁ gacchanti
bhajanti tasmā anupatanti dhanahetu nāriyo.
evaṁ attano ñāṇe ṭhatvā ānando gijjharājā itthīnaṁ
aguṇaṁ kathetvā tuṇhī ahosi. tassa vacanaṁ sutvā nārado isi
attano ñāṇe ṭhatvā tāsaṁ aguṇaṁ kathesi.
taṁ dassento satthā āha atha khalu bho nārado isi
brāhmaṇo ānandassa gijjharājassa ādimajjhagāthāpariyosānaṁ viditvā
tāyaṁ velāyaṁ imā gāthāyo abhāsi
cattārome na pūrenti te me suṇātha bhāsato
samuddo brāhmaṇo rājā itthī vāpi dijampati.
saritā sāgaraṁ yanti yā kāci paṭhavissitā
tā samuddaṁ na pūrenti onattā hi na pūrati.
brāhmaṇo ca adhiyāno vedamakkhānapañcamaṁ
bhiyyopi sutamiccheyya onattā hi na pūrati.
rājā ca paṭhaviṁ sabbaṁ sasamuddaṁ sapabbataṁ
ajjhāvase vijinitvā anantaṁ ratanocitaṁ
pāraṁ samuddaṁ pattheti onattā hi na pūrati.

page number: 395

ekamekāya itthiyā aṭṭhaṭṭha patino siyā
sūrā ca balavantā ca sabbakāmarasāharā
kareyya navame chandaṁ onattā hi na pūrati.
sabbitthiyo sikhīriva sabbabhakkhā
sabbitthiyo nadīriva sabbavāhinī
sabbitthiyo kaṇṭakānaṁva sākhā
sabbitthiyo dhanahetu vajanti.
vātaṁ jālena naro parāmase
osiñciyā sāgaraṁ ekapāṇinā
sakena hatthena haneyya ghosaṁ
yo sabbabhāvaṁ pamudāsu ossaje.
corīnaṁ bahubuddhīnaṁ yāsaṁ saccaṁ sudullabhaṁ
thīnaṁpi bhāvo dujjāno macchassevodakaṁ gataṁ.
analā mudu sambhāsā duppūrā tā nadīsamā
sīdanti naṁ viditvāna ārakā parivajjaye.
āvaṭṭanī mahāmāyā brahmacariyavikopanā
sīdanti naṁ viditvāna ārakā parivajjaye.
yañcetā upasevanti chandasā vā dhanena vā
jātavedova saṇṭhānaṁ khippaṁ anudahanti nanti.
tattha dijampatīti dijajeṭṭhakakuṇālaṁ ālapati. saritāti ādi
ṭhapitamātikāya bhājanatthaṁ vuttaṁ. onattāti udakapatiṭṭhānassa

page number: 396

mahantatāya onāyeva. adhiyānoti ajjhāyitvā. vedamakkhānapañcamanti
itihāsapañcamaṁ vedacatukkaṁ. onattāti so hi ajjhāsayamahantatāya
sikkhitabbassa na pūrati. ratanocitanti nānāratanehi ocitaṁ paripuṇṇaṁ.
onattāti so hi taṇhāya mahantatāya na pūrati. siyāti siyuṁ.
ayameva vā pāṭho. sabbakāmarasāharāti sabbesaṁ kāmarasānaṁ
āharakā. navameti aṭṭhahi atikkantabhāvadassanatthaṁ vuttaṁ. sāpi
dasamepi vīsatimepi tato uttaritarepi chandaṁ karoteva. onattāti
sāpi kāmataṇhāya mahantatāya na pūrati. kaṇṭakānaṁva sākhāti
sambādhamagge kaṇṭakasākhasadisā. yathā hi sā laggitvā ākaḍḍhati
evametāpi rūpādīhi kaḍḍhanti. yathā ca sākhā hatthādīsu vijjhitvā
dukkhaṁ uppādeti evametāpi phuṭṭhamattā sarīrasamphassena vijjhitvā
mahāvināsaṁ pāpenti. vajantīti parapurisaṁ vajanti anuvajanti.
parāmaseti gaṇheyya. osiñciyāti nahāyituṁ otiṇṇo ekena
pāṇinā sakalaṁ samuddakaṁ osiñceyya gahetvā gahetvā chaḍḍeyya.
sakenāti ekena attano hatthena tameva hatthaṁ paharitvā ghosaṁ
uppādeyya. sabbabhāvanti tvameva iṭṭho kanto manāpoti
vuccamāno yo puriso evamevetanti saddahanto sabbaṁ attano
ajjhāsayaṁ pamudāsu ussajeyya so jālādīhi vātaggahaṇādīni
kareyyāti attho. gatanti gamanaṁ. analāti gihidhammehi alanti
vacanavirahitā. duppūrāti yathā mahānadī udakena evaṁ kilesaratiyā
duppūrā. sīdanti naṁ viditvānāti ettha nanti nipātamattaṁ.

page number: 397

itthiyo allinā catūsu apāyesu osīdantīti viditvāna. āvaṭṭanīti
yathā āvaṭṭanī māyā janassa hadayaṁ mohetvā attano vase
vatteti evametāpīti attho. vikopanāti nāsanaṭṭhena ca gahanaṭṭhena
ca brahmacariyassa vikopanā. chandasā vāti piyasaṁvāsena vā.
dhanena vāti dhanahetunā vā. saṇṭhānanti yathā jātavedo attano
ṭhānaṁ yaṁ yaṁ padesaṁ alliyati taṁ taṁ dahati tathā etāpi yaṁ yaṁ
purisaṁ kilesavasena sevanti taṁ taṁ anudahanti mahāvināsaṁ pāpenti.
evaṁ nāradena itthīnaṁ aguṇe pakāsite punapi mahāsatto
visesetvā tāsaṁ aguṇaṁ pakāseti.
taṁ dassento satthā āha atha khalu bho kuṇālo sakuṇo
nāradassadeva brāhmaṇassa ādimajjhagāthāpariyosānaṁ viditvā tāyaṁ
velāyaṁ imā gāthā abhāsi
sallape nisitakhaggapāṇinā
paṇḍito api pisācadosinā
uggatejaṁ uragaṁpi āside
eko ekāya pamudāya nālape.
lokacittamathanā hi nāriyo
naccagītabhaṇitagahitāvudhā
bādhayanti anupaṭṭhitasatiṁ
dīpe rakkhasigaṇāva vāṇije.

page number: 398

natthi tāsaṁ vinayo na saṁvaro
majjamaṁsaniratā asaññatā
tā gilanti purisassa pābhataṁ
sāgareva makaraṁ timiṅgalo.
pañcakāmaguṇasātagocarā
uddhatā aniyatā asaññatā
osaranti pamudā pamādinaṁ
loṇatoyavatiyaṁva āpagā.
yaṁ naraṁ upenti nāriyo
chandasā vā ratiyā vā dhanena vā
jātavedasadisaṁpi tādisaṁ
rāgadosavadhiyo dahanti naṁ.
addhaṁ ñatvā purisaṁ mahaddhanaṁ
osaranti sadhanaṁ sahattanā
rattacittaṁ ativeṭhayanti naṁ
sāla māluvalatāva kānane.
tā upenti vividhena chandasā
citravimbamukhiyo alaṅkatā
ohasanti pahasanti nāriyo
saṁvarova sahassamāyakovidā.

page number: 399

jātarūpamaṇimuttabhūsitā
sakkatā patikulesu nāriyo
rakkhitā aticaranti sāmikaṁ
dānavaṁva hadayantaranissitā.
tejavāpi hi naro vicakkhaṇo
sakkato bahujanassa pūjito
nārīnaṁ vasaṅgato na bhāsati
rāhunā upahatova candimā.
yaṁ kareyya kupito diso disaṁ
duṭṭhacittova samāgataṁ ariṁ
tena bhiyyo byasanaṁ nigacchati
nārīnaṁ vasaṅgato apekkhavā.
kesalūnanakhachinnatajjitā
pādapāṇikasadaṇḍatāḷitā
hīnamevūpagatā hi nāriyo
tā ramanti kuṇapeva makkhikā.
tā kulesu visikhantaresu vā
rājadhānīsu nigamesu vā pana
oḍḍitaṁ namucipāsavāguraṁ
cakkhumā parivajjeyya sukhatthiko.

page number: 400

ossajitvā kusalaṁ tapoguṇaṁ
anariyacaritāni yo ācari
devatāhi nirayaṁ nimissati
chedagāmimaṇiyaṁva vāṇijo.
so idha garahito parattha ca
dummatī upahato sakammunā
gacchatī aniyato galāgalaṁ
duṭṭhagadrabharathova uppathe.
so upeti nirayaṁ patāpanaṁ
sattisimbalivanañca ayasaṁ
āvasitvāna tiracchānayoniyaṁ
petarājavisayaṁ na muñcati.
dibyā khiḍḍā ratiyo ca nandane
cakkavatticaritañca mānuse
nāsayanti pamudā pamādinaṁ
duggatiñca paṭipādayanti naṁ.
dibyā khiḍḍā ratiyo na dullabhā
cakkavatticaritañca mānuse
sovaṇṇabyamhanilayāva accharā
ye caranti pamudāhanatthikā.

page number: 401

kāmadhātusamatikkamā gati
rūpadhātusambhavo na dullabho
vītarāgavisayūpapatti yā
ye caranti pamudāhanatthikā.
sabbadukkhasamatikkamaṁ sivaṁ
accantaṁ acalitaṁ asaṅkhataṁ
nibbutebhi sucībhi na dullabhaṁ
ye caranti pamudāhanatthikāti.
tattha sallapeti sace mayā saddhiṁ sallapissasi sīsante
pātessāmīti vatvā khaggaṁ ādāya ṭhitenāpi sallapeyya
sallapitamatteyeva taṁ khāditvā jīvitavināsaṁ pāpessāmīti dosinā
hutvā ṭhitena saddhiṁ sallapeyya. upagataṁ taṁ ḍaṁsitvā nāsessāmīti
ṭhitaṁ uggatejaṁ uragaṁpi āsideyya. eko pana hutvā raho ekāya
pamudāya na hi ālapeyya. lokacittamathanāti lokassa cittassa
mathanā lokacittassābhighāṭikā. rakkhasīgaṇāti yathā dīpe ṭhitā
rakkhasīgaṇā manussavesena vāṇije upalāpetvā attano vase gate
katvā khādanti evaṁ imāpi pañcahi rūpādīhi kāmaguṇehi attano
vase katvā satte mahāvināsaṁ pāpentīti attho. vinayoti
ācāro. saṁvaroti mariyādā. pābhatanti dukkhasambhataṁ dhanaṁ
gilanti vināsenti. aniyatāti aniyatacittā. loṇatoyavatiyanti
loṇatoyavantaṁ samuddanti attho. āpagāti nadiyo. ayameva

page number: 402

vā pāṭho. yathā samuddaṁ nadiyo osaranti evaṁ pamādīnaṁ
pamādena pamudāti attho. chandasāti pemena. ratiyāti
pañcakāmaguṇaratiyā. dhanena vāti dhanahetu vā. jātavedasadisanti
aguṇasampattiyā aggimiva jalitaṁpi. rāgadosavadhiyoti kāmarāgadosehi
vadhikā. rāgadosagatiyoti vā pāṭho. osarantīti madhuravacanena
taṁ bandhantiyo upagacchanti. sadhananti sadhanā. ayameva vā
pāṭho. vatthālaṅkāratthāya yaṁ kiñci attano dhanaṁ datvāpi osarantīti
attho. sahattanāti attabhāvena saddhiṁ attabhāvaṁpi tasseva
pariccajantiyo viya honti. ativeṭhayantīti dhanagahaṇatthāya ativiya
veṭhayanti pīḷenti. vividhena chandasāti nānāvidhena ākārena.
citravimbamukhiyoti alaṅkāravasena vicitrasarīrā vicitramukhiyo hutvā.
ohasantīti mahāhasitaṁ hasanti. pahasantīti mandahasitaṁ hasanti. saṁvarovāti
māyākārapuriso viya asurindo viya ca. dānavaṁva hadayantaranissitāti
yathā kuto nu āgacchatha bho tayo janāti karaṇḍajātake hadayantaranissitā
antoudaragatāpi dānavaṁ chaḍḍetvā aññena vijjādharena saha aticari
evaṁ aticaranti arakkhitā hetāti dīpeti. na bhāsatīti na
virocati hāritalomakassapakusarājāno viya. tenāti
tamhā amittena katabyasanā atirekataraṁ byasananti attho.
apekkhavāti sataṇho. kesalūnanakhachinnatajjitāti ākaḍḍhitvā
lūnakesā nakhehi chinnagattā tajjitā. tāḷitāti pādādīhi ca
tāḷitāva hutvā yo kalivasena ete vippakāre karoti tādisaṁ

page number: 403

hīnameva upagatā nāriyo ramanti na ete vippakāre pariharanti
madhurasamācāre kiṁkāraṇā na ramanti. kuṇapeva makkhikāti yasmā
jegucche hatthikuṇapādimhi makkhikā viya tā hīneyeva ramantīti
attho. oḍḍitanti na etā itthiyo nāma athakho imesu
ṭhānesu namucino kilesamārassa migapakkhī gahaṇatthaṁ luddakehi pāsaṁ
vāgurañcāpi taṁ maññamāno paññācakkhunā cakkhumā dibbamānusakena
sukhena atthiko parivajjeyya. ossajitvāti devamanussesu
mahāsampattidāyakaṁ tapoguṇaṁ chaḍḍetvā. yoti yo puriso anariyesu
aparisuddhesu pañcakāmaguṇesu kāmaguṇaraticaritāni ācari. devatāhi
nirayaṁ nimissatīti so devalokato nivattitvā nirayaṁ gaṇhissati.
chedagāmimaṇiyaṁva vāṇijoti yathā bālavāṇijo mahagghabhaṇḍaṁ datvā
chedagāmiṁ maṇikaṁ gaṇhati tathārūpo ayaṁ hotīti attho. soti
itthīnaṁ vasaṅgato. aniyatoti ettakaṁ nāma kālaṁ apāyesu
paccissatīti aniyato. galāgalanti devalokā vā manussalokā vā
galitvā apāyameva gacchatīti attho. yathā kiṁ. duṭṭhagadrabharathoti
yathā kūṭagadrabhayutto ratho maggā okkamitvā uppatheyeva gacchati
tathā. sattisimbalivanañcāti sattisadisehi kaṇṭakehi yuttaṁ ayasaṁ
simbalivanaṁ. petarāvisayanti petavisayañca kālakañjikāsuravisayañca.
pamādinanti pamattānaṁ. te hi pamudāsu pamattā tāsaṁ sampattīnaṁ
mūlabhūtaṁ kusalaṁ na karonti. iti tesaṁ pamādīnaṁ sabbā tā
nāsenti nāma. paṭipādayanti nanti tathāvidhaṁ purisaṁ tā pamādavaseneva

page number: 404

akusalaṁ kāretvā duggatiṁ paṭipādenti nāma. sovaṇṇabyamhanilayāti
suvaṇṇamayavimānavāsiniyo. pamudāhanatthikāti ye purisā pamudāhi
anatthikā hutvā brahmacariyaṁ caranti. kāmadhātusamatikkamāti
kāmadhātusamatikkamena yā gati. rūpadhātusambhavoti yo
kāmadhātusamatikkamagatisaṅkhāto rūpadhātusambhavo tesaṁ na dullabho.
vītarāgavisayūpapatti yāti yā vītarāgavisaye suddhāvāsaloke uppatti
sāpi tesaṁ na dullabhāti attho. accantanti anatītaṁ avināsadhammataṁ.
acalitanti kilesehi akampitaṁ. nibbutebhīti nibbutakilesehi. sucībhīti
sucīhi parisuddhehi evarūpaṁ nibbānaṁ na dullabhaṁ.
evaṁ mahāsatto amataṁ mahānibbānaṁ pāpetvā desanaṁ niṭṭhapesi.
himavante kinnaramahoragādayo ākāse ṭhitā devatā ca aho
buddhalīlāya sukathitaṁ sādhu sādhūti sādhukāraṁ adaṁsu. ānando
gijjharājā nārado brāhmaṇo puṇṇamukho ca pussakokilo
attano attano parisaṁ ādāya sakaṭṭhānameva agamaṁsu. mahāsattopi
sakaṭṭhānameva gato. itare pana antarantarā āgantvā mahāsattassa
santike ovāde ṭhatvā saggaparāyanā ahesuṁ.
satthā imaṁ dhammadesanaṁ āharitvā jātakaṁ samodhānento
osānagāthamāha
kuṇālohaṁ pure āsiṁ odāyī pussakokilo
ānando gijjharājāsi sārīputto ca nārado
parisā buddhaparisā evaṁ dhāretha jātakanti.

page number: 405

te pana bhikkhū gamanakāle satthu ānubhāvena gantvā āgamanakāle
attano ca ānubhāvena āgatāti. tesaṁ satthā mahāvaneyeva
kammaṭṭhānaṁ kathesi. te taṁ divasameva arahattaṁ pāpuṇiṁsu.
mahādevatāsamāgamo ahosi. atha bhagavā mahāsamayasuttaṁ kathesi.
kathāpariyosāne bahū sotāpattiphalādīni pāpuṇiṁsūti.
kuṇālajātakaṁ niṭṭhitaṁ.
catutthaṁ.
---------
mahāsutasomajātakaṁ
kasmā tuvaṁ rasaka īdisānīti idaṁ satthā jetavane viharanto
aṅgulimālattheraṁ ārabbha kathesi.
tassa uppatti ca pabbajjā ca aṅgulimālasuttavaṇṇanāyaṁ
vuttanayeneva vitthārato veditabbā. so pana saccakiriyāya
muḷhagabbhāya itthiyā sotthibhāvaṁ katvā tato paṭṭhāya sulabhapiṇḍo
hutvā vivekamanubrūhanto aparabhāge arahattaṁ patvā abhiññātova
asītiyā mahātherānaṁ abbhantaro ahosi. tasmiṁ kāle dhammasabhāyaṁ
kathaṁ samuṭṭhāpesuṁ āvuso aho vata bhagavatā tathārūpaṁ luddaṁ
lohitapāṇiṁ mahācoraṁ aṅgulimālaṁ adaṇḍena asatthena dametvā
nibbisevanaṁ karontena dukkaraṁ kataṁ aho buddhā nāma
dukkarakārakāti. satthā gandhakuṭiyaṁ ṭhitova dibbasotena tesaṁ bhikkhūnaṁ

page number: 406

kathaṁ sutvā ajja mama gamanaṁ bahūpakāraṁ bhavissati mahādhammadesanā
pavattissatīti ñatvā gandhakuṭito nikkhamitvā anopamāya buddhalīlāya
dhammasabhaṁ gantvā pavarapaññattāsane nisīditvā kāyanuttha bhikkhave
etarahi kathāya sannisinnāti pucchitvā imāya nāmāti vutte
anacchariyaṁ bhikkhave idāneva paramābhisambodhippattena mayā
etassa aṅgulimālattherassa damanaṁ svāhaṁ pubbacariyaṁ caranto
padesañāṇe ṭhitopi etaṁ damesinti vatvā tuṇhī ahosi tehi
yācito atītaṁ āhari.
atīte kururaṭṭhe indapattanagare korabyo nāma rājā dhammena
rajjaṁ kāresi. tadā amhākaṁ bodhisatto tassa aggamahesiyā
kucchimhi nibbatti. sutavittatāya pana taṁ sutasomoti sañjāniṁsu.
tamenaṁ vayappattaṁ disvā rājā nikkhasahassaṁ datvā disāpāmokkhassa
ācariyassa santike sippuggahaṇatthāya takkasilaṁ pesesi. so
ācariyabhāgaṁ ādāya nikkhamitvā maggaṁ paṭipajji. bārāṇasiyaṁ
kāsikarañño putto brahmadattakumāropi tatheva vatvā pitarā
pesito nikkhamitvā taṁ maggaṁ paṭipajji. atha sutasomo maggaṁ
gantvā nagaradvāre sālāya phalake vissamatthāya nisīdi.
brahmadattakumāropi gantvā tena saddhiṁ ekaphalake nisīdi. atha
naṁ sutasomo paṭisanthāraṁ karonto samma maggaṁ paṭipajjanto
kilantosi kuto āgacchasīti pucchitvā bārāṇasitoti vutte
kassa puttosīti kāsikarañño puttosmīti konāmosīti

page number: 407

brahmadattakumāro nāmāhanti kena kāraṇena idhāgatosīti pucchi.
so sippuggahaṇatthāyāti vatvā tvaṁpi maggaṁ paṭipajjanto kilantosi
kuto āgacchasīti teneva nayena itaraṁ pucchi. sopi tassa sabbaṁ
ācikkhi. te ubhopi mayaṁ khattiyā ekācariyasseva santike
sippuggahaṇatthāya gacchāmāti aññamaññaṁ mittabhāvaṁ katvā nagaraṁ
pavisitvā ācariyakulaṁ gantvā ācariyaṁ abhivādetvā attano jātiṁ
ācikkhitvā sippuggahaṇatthāya āgatabhāvaṁ kathesuṁ. so sādhūti
sampaṭicchi. te ācariyabhāgaṁ datvā sippaṁ paṭṭhapesuṁ. na
kevalañca te dve aññepi tadā jambūdīpe ekasatamattā
rājaputtā tassa santike sippaṁ uggaṇhanti. sutasomo tesaṁ
jeṭṭhantevāsiko hutvā sippaṁ upadisanto na cirasseva
nipphattiṁ pāpuṇi. so aññesaṁ santikaṁ agantvā sahāyo meti
brahmadattakumārameva gantvā tassa piṭṭhācariyo hutvā khippaṁ
sikkhāpesi. itaresaṁpi anukkameneva sippaṁ niṭṭhitaṁ. te anuyogaṁ
datvā ācariyaṁ vanditvā sutasomaṁ parivāretvā nikkhamiṁsu. atha
ne sutasomo maggantare ṭhatvā uyyojento tumhe attano
mātāpitūnaṁ sippaṁ dassetvā rajjesu patiṭṭhahissatha patiṭṭhitā ca pana
mamovādaṁ kareyyāthāti āha. kiṁ ācariyāti. pakkhadivasesu uposathikā
hutvā mā ghāṭaṁ kareyyāthāti. te sādhūti sampaṭicchiṁsu. bodhisattopi
aṅgavijjāpākaṭattā anāgate bārāṇasiyaṁ brahmadattakumāraṁ nissāya
mahābhayaṁ uppajjissatīti ñatvā tesaṁ ovaditvā uyyojesi.

page number: 408

te sabbepi attano attano janapadaṁ gantvā mātāpitūnaṁ
sippaṁ dassetvā rajjesu patiṭṭhāya patiṭṭhitabhāvañceva ovāde
vattamānabhāvañca rājāno jānāpetuṁ paṇṇākārena saddhiṁ paṇṇāni
pahiṇiṁsu. mahāsatto taṁ pavuttiṁ sutvā appamattā hothāti
paṇṇāni paṭipesesi. tesu bārāṇasirājā vinā maṁsena bhattaṁ na
bhuñji. uposathadivasatthāyapissa maṁsaṁ gahetvā ṭhapenti. athekadivasaṁ
evaṁ ṭhapitamaṁsaṁ bhattakārakassa pamādena rāgehe koleyyasunakhā
khādiṁsu. bhattakārako maṁsaṁ adisvā kahāpaṇamuṭṭhiṁ ādāya caranto
maṁsaṁ uppādetuṁ asakkonto sace amaṁsakaṁ bhattaṁ upanāmessāmi
jīvitaṁ me natthi kiṁ nukho karissāmīti cintetvā attheso
upāyoti vikāle āmakasusānaṁ gantvā taṁmuhuttamatassa purisassa
ūrumaṁsaṁ āharitvā supakkaṁ pacitvā bhattaṁ pacitvā bhattamaṁsaṁ upanāmesi.
rañño maṁsakhaṇḍaṁ jivhagge ṭhapitamattameva satta rasaharaṇisahassāni
phari sakalasarīraṁ khobhesi. kiṁkāraṇā. pubbe sevanatāya. so
kira atītānantare attabhāve yakkho hutvā bahuṁ manussamaṁsaṁ khādi
tenassa taṁ piyaṁ ahosi. so sacāhaṁ tuṇhīyeva paribhuñjissāmi
na me ayaṁ imaṁ maṁsaṁ kathessatīti cintetvā saha kheḷena bhūmiyaṁ
pātesi. niddosaṁ deva khādāhīti vutte manusse paṭikkamāpetvā
ahamevassa niddosabhāvaṁ jānāmi kinnāmetaṁ maṁsanti bhattakāraṁ
pucchi. purimadivasesu tayā khāditamaṁsaṁ devāti. nanu aññasmiṁ
kāle ayaṁ raso natthīti. ajjeva suṭṭhu pakkaṁ devāti. nanu

page number: 409

pubbepi evarūpaṁ pacasīti. atha naṁ tuṇhībhūtaṁ ñatvā sabhāvameva
kathehi no ce kathesi jīvitante natthīti āha. so abhayaṁ
yācitvā yathābhūtaṁ kathesi. rājā mā saddamakāsi pakatipacanamaṁsaṁ
tvaṁ khāditvā mayhaṁ manussamaṁsameva pacāhīti āha. nanu
dukkaraṁ devāti āha. mā bhāyi na dukkaranti. nivaddhaṁ
kuto labhissāmi devāti āha. nanu bandhanāgāre bahū manussāti.
so tato paṭṭhāya tathā akāsi. aparabhāge bandhanāgāre manussesu
khīṇesu idāni kiṁ karomīti āha. tvaṁ antarāmagge sahassabhaṇḍikaṁ
khipitvā yo taṁ gaṇhati taṁ coroti gahetvā mārehīti.
so tathā akāsi. aparabhāge bhayena sahassabhaṇḍikaṁ olokentaṁpi
adisvā idāni kiṁ karomīti āha. yadā majjhimayāme bherīvelāya
nagaraṁ ākulaṁ hoti tvaṁ ekasmiṁ gharasandhimhi vā vīthiyaṁ vā
catukke vā ṭhatvā manusse māretvā maṁsaṁ gaṇhāhīti. so tato
paṭṭhāya thūlamaṁsaṁ ādāya gacchati. tesu tesu ṭhānesu kaḷevarāni
dissanti. nagaraṁ ākulaṁ hoti. mama mātā na paññāyati
mama pitā na paññāyati mama bhātā bhaginī ca na paññāyatīti
manussānaṁ paridevanasaddo suyyati.
nāgarā bhītatasitā hutvā ime manusse sīho nukho khādati
byaggho nukho khādati yakkho nukho khādatīti olokentā
pahāramukhaṁ disvā eko manussacoro ime khādati maññeti.
mahājano rājaṅgaṇe sannipatitvā upakkosi. rājā kiṁ tātāti

page number: 410

pucchi. deva imasmiṁ nagare manussakhādako coro atthi ta
gaṇhāpetha devāti. ahaṁ kathaṁ jānissāmi kiṁ ahaṁ nagaraṁ
rakkhanto vicarāmīti. mahājanā rājā nagarena anatthikoti
kāḷahatthisenāpatissa ācikkhissāmāti gantvā tassa kathetvā coraṁ
pariyesatuṁ vaṭṭatīti vadiṁsu. so sattāhaṁ āgametha pariyesitvā
coraṁ vo dassāmīti mahājanaṁ uyyojetvā purise āṇāpesi
tātā nagare kira manussakhādakacoro atthi tumhe tesu tesu
ṭhānesu nilīyitvā taṁ gaṇhathāti. te sādhūti sampaṭicchitvā
tato paṭṭhāya nagaraṁ pariggaṇhanti. bhattakārakopi ekasmiṁ
gharasandhimhi paṭicchanno hutvā ekaṁ itthiṁ māretvā ghanaṁ ghanaṁ maṁsaṁ
ādāya pacchiṁ pūretuṁ ārabhi. atha naṁ te purisā gahetvā
pothetvā pacchābāhuṁ bandhitvā gahito manussakhādako coroti
mahāsaddaṁ kariṁsu. mahājano taṁ parivāresi. atha naṁ suṭṭhu
bandhitvā maṁsapacchiṁ gīvāyaṁ bandhitvā ādāya senāpatissa dassesuṁ.
atha naṁ senāpati disvā kinnu kho esa imaṁ maṁsaṁ khādati
udāhu aññena maṁsena missitvā vikkīṇāti udāhu rañño vacanena
māretīti cintetvā tamatthaṁ pucchanto paṭhamaṁ gāthamāha
kasmā tuvaṁ rasaka īdisāni
karosi kammāni sudāruṇāni
hanāsi itthī purise ca muḷhe
maṁsassa hetu ādū dhanassa kāraṇāti.

page number: 411

tattha rasakāti bhattakārakaṁ ālapati. ito paraṁ uttānasambandhanāni
vacanapaṭivacanapālivaseneva veditabbānīti.
tato rasako naṁ āha
na attahetu na dhanassa kāraṇā
na puttadārassa sahāyañātinaṁ
bhattā ca me bhagavā bhūmipālo
so khādatī maṁsamidaṁ bhadanteti.
atha naṁ senāpati āha
sace tuvaṁ bhatturatthe payutto
karosi kammāni sudāruṇāni
pātova antepuraṁ pāpuṇitvā
lapeyyāsi me rājino sammukhe tanti.
atha naṁ rasako āha
tathā karissāmi ahaṁ bhadante
yathā tuvaṁ bhāsasi kāḷahatthi
pātova antepuraṁ pāpuṇitvā
vakkhāmi te rājino sammukhe tanti.
tattha bhagavāti gāravavacanaṁ. sace tuvanti saccaṁ nukho bhaṇati
udāhu maraṇabhayena musā bhaṇatīti vīmaṁsanto evamāha. tattha
sudāruṇānīti manussaghāṭakammāni. sammukhe tanti sammukhe ṭhatvā
evaṁ vadeyyāsi. so sampaṭicchanto tathāpi gāthamāha.

page number: 412

atha naṁ senāpati gāḷhabandhanameva sayāpetvā vibhātāya rattiyā
amaccehi ca nāgarehi ca saddhiṁ mantetvā sabbesu ekacchandesu jātesu
sabbaṭṭhānesu ārakkhaṁ ṭhapetvā nagaraṁ hatthagataṁ katvā rasakassa gīvāyaṁ
maṁsapacchiṁ bandhitvā ādāya rājanivesanaṁ pāvisi. sakalanagaraṁ viravi.
rājā hiyyo bhuttapātarāso sāyaṁ maṁsaṁpi alabhitvā rasako idāni
āgamissatīti nisinnova taṁ rattiṁ vītināmetvā ajjāpi rasako
nāgacchati nāgarānañca mahāsaddo suyyati kinnu kho etanti
vātapānena olokento taṁ tathā ānīyamānaṁ disvā pākaṭaṁ idaṁ
kāraṇaṁ jātanti cintetvā satiṁ paccupaṭṭhapetvā pallaṅkeva nisīdi.
kāḷahatthīpi naṁ upasaṅkamitvā anuyuñji. sopissa kathesi.
tamatthaṁ pakāsento satthā āha
tato ratyā vivasane suriyassuggamanaṁ pati
kāḷo rasakamādāya rājānaṁ upasaṅkami
upasaṅkamitvā rājānaṁ idaṁ vacanamabravi.
saccaṁ kira mahārāja rasako pesito tayā
hanati itthīpurise tuvaṁ maṁsāni khādasīti.
tato rājā āha
evamevaṁ tathā kāḷa rasako pesito mayā
mama atthaṁ karontassa kimetaṁ paribhāsasīti.
tattha kāḷāti kāḷahatthi. evamevanti tejavantena senāpatinā
anuyuñjito rājā musā vattuṁ asakkonto evamāha. tattha

page number: 413

tathāti idaṁ purimasseva vevacanaṁ. mama atthanti mama vuḍḍhiṁ.
karontassāti karontaṁ. kimetanti kasmā etaṁ paribhāsasi.
atha rājā aho dukkaraṁ karosīti kāḷahatthi tvaṁ nāma
aññaṁ coraṁ agahetvā mama pesakāraṁ gaṇhāpesīti tassa bhayaṁ
janento kathesi. taṁ sutvā senāpati ayaṁ sakeneva mukhena
paṭijānāti aho sāhasiko ettakaṁ kālaṁ manussamaṁsā etena
khāditā vāressāmi nanti cintetvā āha mahārāja mā evaṁ
kari mā manussamaṁsaṁ khādathāti. rājā āha kāḷahatthi kiṁ kathesi
nāhaṁ ito viramituṁ sakkomīti. deva sace tvaṁ na viramissasi attānaṁ
raṭṭhañca tvameva nassissasīti. evaṁ nassantopi ahaṁ tato neva
viramituṁ sakkomīti. tato senāpati tassa saññāpanatthāya vatthuṁ
āharitvā dassesi.
atītasmiṁ hi kāle mahāsamudde cha mahāmacchā ahesuṁ.
tesu ānando upanando ajjhohāroti ime tayo mahāmacchā
pañcayojanasatikā timiṅgalo timiramiṅgalo mahātimiramiṅgaloti ime
tayo mahāmacchā sahassayojanikā honti te sabbepi pāsāṇasevālabhakkhā
ahesuṁ. tesu ānando mahāsamuddassa ekapasse vasati. taṁ bahū
macchā dassanāya upasaṅkamanti. ekadivasaṁ sabbesaṁ dvipadacatuppadānaṁ
rājā paññāyati amhākaṁ rājā natthi mayamekaṁ rājānaṁ karissāmāti
cintetvā sabbe ekacchandā hutvā ānandaṁ rājānaṁ kariṁsu.
te macchā tato paṭṭhāya tassa sāyaṁ

page number: 414

pāto upaṭṭhānaṁ gacchanti. athekadivasaṁ ānando ekasmiṁ pabbate
pāsāṇasevālaṁ khādanto macchaṁ ajānitvā sevāloti saññāya
ekaṁ macchaṁ khādi. tassa taṁ maṁsaṁ sakalasarīraṁ chādeti. so kiṁ
nukho idaṁ ativiya madhuranti nīharitvā olokento macchakhaṇḍaṁ disvā
ettakaṁ kālaṁ ajānitvā khādāmīti cintetvā tato paṭṭhāya sāyaṁpi
pātopi macchānaṁ upaṭṭhānaṁ āgantvā gamanakāle ekaṁ dve macche
khādissāmi pākaṭaṁ katvā khādiyamānesu ca ekopi maṁ na
upasaṅkamissati sabbepi palāyissanti paṭicchanno hutvā pacchā
osakkitosakkitaṁ paharitvā khādissāmīti tathā akāsi. te macchā
parikkhayaṁ gacchantā cintayiṁsu kuto nukho ñātīnaṁ bhayaṁ uppajjatīti.
atheko paṇḍitamaccho mayhaṁ ānandassa kiriyaṁ na ruccati
pariggaṇhissāmi nanti macchesu upaṭṭhānaṁ gatesu ānandassa kaṇṇapatte
paṭicchanno hutvā aṭṭhāsi. ānando macche uyyojetvā
sabbapacchato gacchantaṁ khādi. so paṇḍitamaccho taṁ kiriyaṁ disvā
itaresaṁ ārocesi. te sabbepi bhītatasitā palāyiṁsu. ānando
tato paṭṭhāya macchamaṁsagiddhena aññaṁ gocaraṁ na gaṇhāti. so
jighacchāya pīḷito kilamanto kahaṁ nukho ime gatāti te macche
pariyesanto ekaṁ pabbataṁ disvā mama bhayena imaṁ pabbataṁ nissāya
vasanti maññeti pabbataṁ parikkhipitvā upadhāressāmīti naṅguṭṭhena
ca sīsena ca ubho passe parikkhipitvā gaṇhi. tato sabbe
idha vasissanti kuto palāyissantīti pabbataṁ parikkhipitvā attano

page number: 415

naṅguṭṭhaṁ disvā ayaṁ maccho maṁ vañcetvā pabbataṁ nissāya
vasatīti kuddho paññāsayojanamattaṁ sakanaṅguṭṭhaṁ daḷhaṁ aññaṁ macchanti
saññāya gahetvā murumurāyanto khādi. dukkhā vedanā uppajjati.
lohitagandhena macchā sannipatitvā luñcitvā khādantā yāva sīsaṁ
agamaṁsu. mahāsarīratāya parivattetuṁ asakkonto tattheva jīvitakkhayaṁ
pāpuṇi. pabbatarāsi viya aṭṭhirāsi ahosi. ākāsacārino
tāpasaparibbājakā manussānaṁ kathayiṁsu. sakalajambūdīpe manussā jāniṁsu.
taṁ vatthuṁ āharitvā dassento kāḷahatthī āha
ānando sabbamacchānaṁ khāditvā rasagiddhimā
parikkhīṇāya parisāya attānaṁ khādiya mato.
evaṁ pamatto rasagārave rato
bālo yadi āyatiṁ nāvabujjhasi
vidhamma putte ca caji ñātake ca
parivattitvā attānameva khādati.
idaṁ te sutvāna virajjatu chando
mā bhakkhayi rāja manussamaṁsaṁ
mā tvaṁ imaṁ kevalaṁ vārijova
dvipādādhipa suññamakāsi raṭṭhanti.
tattha mahārāja atītasmiṁ kāle mahāsamudde pañcasatayojaniko
ānando nāma mahāmaccho sabbesaṁ macchānaṁ rājā samuddassa ekapasse
ṭhito. khāditvāti sakajātikānaṁ macchānaṁ rasagiddhimā macche khāditvā.

page number: 416

parikkhīṇāyāti macchaparisāya khayaṁ pattāya. attānanti aññaṁ
gocaraṁ agahetvā pabbataṁ parikkhipanto paṇṇāsayojanamattaṁ attano
naṅguṭṭhakhaṇḍaṁ macchasaññāya khāditvā mato maraṇappatto hutvā
idāni mahāsamudde pabbatamatto aṭṭhirāsi ahosīti. evaṁ pamattoti
evaṁpi yathā mahāmaccho ānando evaṁ tathā tvaṁ taṇhāya giddhito
hutvā pamatto pamādabhāvamāpanno. rasgārave ratoti manussamaṁsassa
rasagārave ratto atirattacitto ahosi. bāloti yadi tvaṁ
bālo duppañño āyatiṁ anāgate uppajjanakadukkhaṁ nāvabujjhasi na
jānāsīti attho. vidhamma putte cāti putte bhariyāyo ca ñātake
cāti ñātake sahāyake ca. vidhammāti vidhamitvā aññaṁ āhāraṁ
alabhitvā jighacchāya pīḷito sakalanagaraṁ parivattiya manussamaṁsaṁ alabhitvā
attānaṁ khādanto ānando mahāmaccho viya attānaññeva khādati.
idante sutvānāti mahārāja te tuyhaṁ mayā ānītaṁ idaṁ udāharaṇaṁ
sutvāna. chando virajjatūti vigacchatu viramatu. mā bhakkhayīti
rāja manussamaṁsaṁ mā bhakkhaya mā khādi. mā tvaṁ imaṁ kevalanti
mahāsamuddaṁ suññaṁ karonto vārijo ānando maccho iva.
dvipadādhipāti bho dvipadānaṁ manussānaṁ issara mahārāja tvaṁ kevalaṁ
saccato imaṁ tava kāsikāraṭṭhaṁ nagaraṁ suññaṁ mā akāsīti attho.
taṁ sutvā rājā bho kāḷahatthi tvameva upamaṁ jānāsi
ahaṁpi na jānāmīti manussamaṁsagiddhatāya porāṇakavatthuṁ āharitvā
dassento āha

page number: 417

sujāto nāma nāmena oraso tassa atrajo
jambūpesiṁ aladdhāna mato so tassa saṅkhaye
evameva ahaṁ kāḷa bhutvā bhakkhaṁ rasuttamaṁ
aladdhā manussamaṁsaṁ maññe hessāmi jīvitanti.
tattha tassāti tassa sujātassa.
atīte bārāṇasiyaṁ sujāto nāma kuṭumbiko loṇambilasevanatthāya
himavntato āgatāni pañca isisatāni disvā te attano
uyyāne vasāpetvā upaṭṭhahi. ghare cassa niccaṁ pañcasatamattā
bhikkhā ahesuṁ. te pana tāpasā kadāci janapade bhikkhāya caranti
mahājambūpesiṁpi āharitvā khādanti. tesaṁ jambūpesiṁ āharitvā
khādanakāle sujāto cintesi ajja bhadantā tayo cattāro divasā
anāgacchantā kahaṁ nukho gatāti. so puttaṁ attano aṅguliyaṁ
gāhāpetvā tesaṁ bhattakiccakāle tattha agamāsi. tasmiṁ samaye
mahallakānaṁ mukhavikkhālanaudakaṁ datvā sabbanavako jambūpesiṁ khādati.
sujāto tāpase vanditvā nisinnova kiṁ bhante khādathāti pucchi.
navako mahājambūpesiṁ khādāmi āvusoti. taṁ sutvā kumāro
pipāsaṁ uppādesi. athassa gaṇajeṭṭhako thokaṁ dāpesi. so taṁ
khāditvā rase bajjhitvā jambūpesiṁ me detha jambūpesiṁ me
dethāti punappunaṁ yāci. kuṭumbiko dhammaṁ suṇanto puttaka mā
viravi gehaṁ gantvā khādissasīti taṁ vañcetvā imaṁ nissāya

page number: 418

bhadantā ukkaṇṭheyyunti taṁ samassāsento isigaṇaṁ anāpucchitvāva
gehaṁ gato. gatakālato paṭṭhāya ca tassa putto jambūpesiṁ me
dethāti paridevi. isayopi idha ciraṁ vasimhāti vatvā himavantameva
gatā. ārāme isayo apassanto tassa ambajambūpanasamocādīnaṁ
pesiyo madhusakkharasaṁyuttā adāsi. tāpissa jivhagge ṭhapitamattāva
halāhalavisasadisā honti. so sattāhaṁ nirāhāro hutvā jīvitakkhayaṁ
pāpuṇi.
rājā idaṁ kāraṇaṁ āharitvā dassento evamāha. tassa
saṅkhayeti tassā jambūpesiyā khaye aññaṁ āhāraṁ anāharitvā mato.
bhakkhanti khādanīyaṁ. rasuttamanti uttamarasaṁ. hessāmīti jahessāmi.
hissāmītipi pāṭho.
tato kāḷahatthī ayaṁ rājā ativiya rasagiddho aparānipissa
udāharaṇāni āharissāmīti cintetvā mahārāja viramāhīti āha.
so ahaṁ manussamaṁsā viramituṁ na sakkomīti. deva sace na viramissasi
ñātimaṇḍalato ceva rajjasirito ca tvaṁ parihāyissasi.
atītasmiṁ hi mahārāja idha bārāṇasiyaṁ pañcasīlarakkhitaṁ seṭṭhikulaṁ
ahosi. tassa kulassa ekaputtako ahosi mātāpitūnaṁ piyo manāpo
paṇḍito tiṇṇaṁ vedānaṁ pāragū. so samavayehi taruṇehi saddhiṁ
gaṇabandhehi vicari. sesā gaṇabandhā macchamaṁsādīni khādantā suraṁ
pivanti. māṇavo maṁsādīni na khādati suraṁ na pivati. te
cintayiṁsu ayaṁ suraṁ apivanto amhākaṁ mūlaṁ na deti upāyena

page number: 419

naṁ suraṁ pāyāpessāmāti. te sannipatitvā samma uyyāne
chaṇakīḷaṁ kīḷissāmāti āhaṁsu. samma tumhe suraṁ pivatha ahaṁ na
pivāmi tumheva gacchathāti. samma tava pānatthāya khīraṁ
gaṇhāpessāmāti. so sādhūti sampaṭicchi. dhuttā uyyānaṁ gantvā
paduminipattesu tikhiṇasuraṁ bandhitvā ṭhapayiṁsu. atha nesaṁ pānakāle
māṇavassa khīraṁ upanayiṁsu. eko dhutto pokkharamadhuṁ bho āharathāti
te āharāpetvā paduminipattapūṭaṁ gahetvā heṭṭhā chiddaṁ katvā
aṅguliṁ mukhe ṭhapetvā ākaḍḍhi. evaṁ itarepi āharāpetvā
piviṁsu. māṇavo kimetanti pucchi. pokkharamadhu nāmāti. ahaṁpi
thokaṁ labhissāmīti. detha bhoti tassāpi dāpayiṁsu. so
pokkharamadhusaññāya suraṁ pivi. atha tassa aṅgārapakkamaṁsaṁ adaṁsu.
taṁpi khādi. evamassa punappunaṁ pivantassa mattakāle na etaṁ
pokkharamadhu surā esāti vadiṁsu. so ettakaṁ kālaṁ evaṁ madhurarasaṁ
na jānāmi āharatha bhonto suranti āha. punapi adaṁsu.
pipāsā mahatī ahosi. athassa punappunaṁ yācantassa khīṇāti
vadiṁsu. so handa taṁ bho suraṁ āharathāti aṅgulimuddikaṁ adāsi.
so sakaladivasaṁ tehi saddhiṁ pivitvā matto rattakkho kampanto
vilapanto gehaṁ gantvā nipajji. athassa pitā surāya pītabhāvaṁ
ñatvā vigatepissa made tāta ayuttante kataṁ seṭṭhikule jātena
suraṁ pivantena mā puna evamakāsīti āha. tāta ko mayhaṁ
dosoti. surāya pītabhāvenāti. tāta kiṁ kathesi mayā evarūpaṁ

page number: 420

madhurarasaṁ ettakaṁ kālaṁ aladdhapubbanti. brāhmaṇo punappunaṁ
yāci. sopi na sakkomi viramitunti āha. atha brāhmaṇo evaṁ
sante amhākaṁ kulavaṁso upacchijjissati dhanañca vinassissatīti
cintetvā gāthamāha
māṇava abhirūposi kule jātosi sotthiye
na tvaṁ arahasi tāta abhakkhaṁ bhakkhayetaveti.
tattha abhakkhaṁ bhakkhayetaveti abhakkhitabbayuttakaṁ bhakkhayituṁ.
evañca pana vatvā tāta viramāhi sace na viramissasi
kāmā ca ito gehā ca nikkhama tava raṭṭhā pabbājanīyakammaṁ
kāressāmīti āha. māṇavo evaṁ santepi nikkhamissāmi suraṁ
jahituṁ na sakkomīti vatvā gāthādvayamāha
rasānaññataraṁ etaṁ kasmā maṁ tvaṁ nivāraye
sohaṁ tattha gamissāmi yattha lacchāmi edisaṁ.
sovāhaṁ nippatissāmi na te vacchāmi santike
yassa me dassanena tvaṁ nābhinandasi brāhmaṇāti.
tattha rasānanti loṇambilatittakakaṭukakhārikamadhurakasāvasaṅkhātānaṁ
sattannaṁ rasānaṁ aññataraṁ uttamarasabhūtametaṁ majjannāma. sovāhanti
so ahameva. nippatissāmīti nikkhamissāmi.
evañca pana vatvā nāhaṁ surāpānā viramissāmi tāta
yante ruccati taṁ karohīti āha. atha brāhmaṇo tayi
amhe pariccajante mayaṁpi taṁ pariccajissāmāti vatvā gāthamāha

page number: 421

addhā aññepi dāyāde putte lacchāma māṇava
tvañca jamma vinassassu yattha pattaṁ na taṁ suṇeti.
tattha yattha pattanti yattha gataṁ asukaṭṭhāne nāma vasatīti na
suṇomi tattha gacchāhīti attho.
atha naṁ vinicchayaṭṭhānaṁ netvā aputtabhāvaṁ katvā nīharāpesi.
so aparabhāge nippaccayo kapaṇo pilotikaṁ nivāsetvā kapālahattho
piṇḍāya caranto aññataraṁ kuḍḍaṁ nissāya kālamakāsi.
idaṁ kāraṇaṁ āharitvā kāḷahatthī rañño dassetvā mahārāja
sace amhākaṁ vacanaṁ na karissasi pabbājanīyakammante karissantīti
vatvā gāthamāha
evameva tuvaṁ rāja dīpadinda suṇohi me
pabbājissanti taṁ raṭṭhā soṇḍamāṇavakaṁ yathāti.
evaṁ kāḷahatthinā nānāupamāya ānītāyapi rājā tato
viramituṁ asakkonto aparaṁpi udāharaṇaṁ dassanatthaṁ āha
sujāto nāma nāmena bhāvitattāna sāvako
accharaṁ kāmayantova na so bhuñji na so pivi.
kusaggenūdakamādāya samudde udakaṁ mine
evaṁ mānusikā kāmā dibbakāmāna santike.
evameva ahaṁ kāḷa bhutvā bhakkhaṁ rasuttamaṁ
aladdhā mānusaṁ maṁsaṁ maññe hessāmi jīvitanti.
vatthu pana heṭṭhā vuttasadisamevāti.

page number: 422

tattha bhāvitattānanti bhāvitattānaṁ tesaṁ pañcannaṁ isisatānaṁ.
accharaṁ kāmayantovāti so kira tesaṁ isīnaṁ mahājambūpesiyā khādanakāle
anāgamanaṁ viditvā kena nukho kāraṇena nāgacchanti sace katthaci
gatā jānissāmi no ce atha tesaṁ isīnaṁ santike dhammaṁ
suṇissāmīti uyyānaṁ gantvā isīnaṁ pāde vanditvā gaṇajeṭṭhakassa
santike dhammaṁ suṇanto nisīdi. suriye atthaṅgate uyyojiyamānopi
ajja idheva vasissāmīti vatvā isigaṇaṁ vanditvā paṇṇasālaṁ
pavisitvā nipajji. rattibhāge sakko devarājā
devaccharāsaṅghaparavuto saddhiṁ attano paricārikāhi isigaṇaṁ vandituṁ
āgato. sakalārāmo ekobhāso ahosi. sujāto kinnu kho
etanti uṭṭhāya paṇṇasālachiddena olokento sakkaṁ isigaṇaṁ
vandituṁ āgataṁ devaccharāparivutaṁ disvā accharānaṁ saha dassanena
rāgaratto ahosi. sakko nisīditvā dhammakathaṁ sutvā sakaṭṭhānameva
gato. kuṭumbikopi punadivase isigaṇaṁ vanditvā pucchi bhante
ko nāmeso rattibhāge tumhākaṁ vandanatthāya āgatoti.
sakko āvusoti. taṁ parivāretvā nisinnā kā nāmetāti.
devaccharā nāmetāti. so isigaṇaṁ vanditvā gehaṁ gantvā
gatakālato paṭṭhāya accharaṁ me detha accharaṁ me dethāti
vilapi. atha naṁ ñātakā parivāretvā bhūtāviṭṭho nukhoti accharaṁ
pahariṁsu. so nāhaṁ etaṁ accharaṁ kathemi devaccharaṁ kathemīti
vatvā ayaṁ accharāti alaṅkaritvā ānītaṁ bhariyaṁpi gaṇikaṁpi

page number: 423

olokento nāyaṁ accharā yakkhinī esāti devaccharaṁ me dethāti
vilapanto nirāhāro tattheva jīvitakkhayaṁ pāpuṇi. tena vuttaṁ
accharaṁ kāmayantova na so bhuñji na so pivi
kusaggenūdakamādāya samudde udakaṁ mineti.
tattha samudde udakaṁ mineti samma kāḷahatthi yo kusaggena
udakaṁ gahetvā ettakaṁ siyā samudde udakanti tena saddhiṁ upamāya
mineyya so kevalaṁ mineyya kusagge udakaṁ pana atiparittameva yathā
taṁ evaṁ mānusikā kāmā dibbakāmānaṁ santike tasmā so sujāto
aññaṁ itthiṁ na olokesi accharameva patthento mato.
evamevāti yathā so dibbakāmaṁ alabhanto jīvitaṁ jahi evaṁ ahaṁpi
uttamarasaṁ manussamaṁsaṁ alabhanto jīvitaṁ jahissāmīti āha.
taṁ sutvā kāḷahatthī ayaṁ rājā ativiya rasagiddho saññāpessāmi
nanti sakajātikānaṁ maṁsaṁ khāditvā ākāsacārino suvaṇṇahaṁsāpi
tāvadeva naṭṭhāti dassetuṁ gāthādvayamāha
yathāpi te dhataraṭṭhā haṁsā vehāsayaṅgamā
ayuttaparibhogena sabbe abbhatthataṁ gatā.
evameva tuvaṁ rāja dīpadinda suṇohi me
abhakkhaṁ rāja bhakkhasi tasmā pabbājissanti tanti.
tattha ayuttaparibhogenāti attano anājīvabhūtena paribhogena.
abbhatthataṁ gatāti sabbe maraṇameva pattā.
atīte kira cittakūṭe suvaṇṇaguhāyaṁ navutihaṁsasahassāni sāliṁ

page number: 424

khādantā vasanti. te vassike cattāro māse na nikkhamanti
sace nikkhameyyuṁ udakapuṇṇehi pakkhehi uppatituṁ asakkontā
samuddeyeva pateyyuṁ tasmā na nikkhamanti. upakaṭṭhe pana
vassakāle jātassarato sayañjātasāliyo āharitvā guhaṁ pūretvā
sāliṁ khādantā vasanti. tesaṁ pana guhaṁ paviṭaṭhakāle guhadvāre eko
rathacakkappamāṇo uṇṇānābhimakkaṭako ekekasmiṁ māse ekekaṁ jālaṁ
vitthanati. tassa ekekaṁ suttaṁ gorajjuppamāṇaṁ hoti. haṁsā taṁ
jālaṁ bhindissāmāti ekassa taruṇahaṁsassa dve koṭṭhāse denti.
te vigate deve purato gantvā taṁ jālaṁ bhindanti. tena maggena
sesā gacchanti. athekasmiṁ kāle pañcamāse atikkante vasso
vuṭṭho ahosi. te haṁsā khīṇagocarā kinnu kho kattabbanti
mantetvā jīvantā aṇḍāni labhissāmāti paṭhamaṁ aṇḍāni
khādiṁsu. tato potake tato jiṇṇahaṁse pañcamāsaccayena
vasse upagate makkaṭako pañca jālāni vitthanati. haṁsā
sakajātikānaṁ maṁsaṁ khāditvā appathāmā jātā. dviguṇakoṭṭhāsalābhī
haṁsataruṇo jāle paharitvā cattāri chinditvā pañcamaṁ chindituṁ
nāsakkhi tattheva laggi. athassa sīsaṁ vijjhitvā makkaṭako
lohitaṁ pivi. aññopi āgantvā jālaṁ pahari sopi tattheva
laggīti evaṁ sabbesaṁpi makkaṭako lohitaṁ pivi. tadā dhataraṭṭhakulaṁ
ucchinnanti vadanti. tena vuttaṁ sabbe abbhatthataṁ gatāti.
evameva tuvanti yathā te haṁsā abhakkhitabbaṁ sakajātikānaṁ

page number: 425

maṁsaṁ khādiṁsu tathā tvaṁpi khādasi. tasmiṁ khaṇe sakalanagaraṁ
bhayappattaṁ. tasmā pabbājissanti tanti viramatha mahārāja yasmā
abhakkhaṁ sakajātimaṁsaṁ bhakkhasi tasmā ime nagaravāsino taṁ raṭṭhā
pabbājessanti.
rājāpi aññaṁ upamaṁ vattukāmo ahosi. nāgarā pana
uṭṭhāya senāpati kiṁ karosi kiṁ manussamaṁsakhādakacoraṁ gahetvā
vicarasi sace na viramissati tvaṁ raṭṭhato taṁ pabbājehīti
nāssa kathetuṁ adaṁsu. rājā bahūnaṁ kathaṁ sutvā bhīto punapi vattuṁ
nāsakkhi. punapi taṁ senāpati kiṁ mahārāja viramituṁ sakkhissi
noti vatvā na sakkomīti vutte sabbaṁ orodhagaṇañca puttadhītaro
ca sabbālaṅkārapaṭimaṇḍite ekapasse ṭhapetvā mahārāja
imaṁ ñātimaṇḍalañca amaccagaṇañca rajjasiriñca olokehi mā
evaṁ nassissasi viramatha mahārāja manussamaṁsakhādanatoti āha.
rājā na mayhaṁ ete manussamaṁsato piyataranti vatvā tenahi
tumhe mahārāja imamhā nagarā ca raṭṭhā ca nikkhamathāti vutte
kāḷahatthi na me rajjenattho nagarā nikkhamāmi ekaṁ pana me
khaggañca rasakañca bhājanañca dehīti āha. athassa khaggañca
manussamaṁsapacanabhājanañca pacchiñca ukkhipāpetvā rasakañca datvā
raṭṭhā pabbājanīyakammaṁ kariṁsu. so khaggañca rasakañca ādāya nagarā
nikkhamitvā araññaṁ pavisitvā ekasmiṁ nigrodhamūle vasanaṭṭhānaṁ katvā

page number: 426

tattheva vasanto aṭavimagge ṭhatvā manusse gatāgate māretvā
āharitvā rasakassa deti. sopissa maṁsaṁ pacitvā rañño upanāmesi.
evaṁ ubhopi jīvanti. ahaṁ manussacoro porisādoti vatvā tasmiṁ
pakkhante koci sakabhāvena saṇṭhāretuṁ na sakkoti sabbe bhūmiyaṁ
patiṁsu. tesu yaṁ yaṁ icchati taṁ taṁ uddhaṁpādaṁ adhosiraṁ katvā
āharitvā rasakassa deti. so ekadivasaṁ araññe kiñci manussaṁ
alabhitvā āgato rasakena kiṁ devāti vutte rasaka uddhane
ukkhaliṁ āropehīti āha. maṁsaṁ kahaṁ devāti. labhissāmi ahaṁ maṁsanti
āha. so natthi me jīvitanti kampamāno rājānaṁ vanditvā
rodamāno uddhane aggiṁ katvā ukkhaliṁ āropesi. atha naṁ
porisādo asinā paharitvā māretvā sayamevassa maṁsaṁ pacitvā
khādi tato paṭṭhāya ekakova jāto yaṁ yaṁ labhitvā sayameva
pacitvā khādati. porisādo manussānaṁ maggaṁ paṭihanatīti sakalajambūdīpe
pākaṭo ahosi. pabbājanīyakaṇḍaṁ niṭṭhitaṁ.
tadā eko sampannavibhavo brāhmaṇo pañcahi sakaṭasatehi
vohāraṁ karonto pubbantato aparantaṁ sañcarati. so cintesi
porisādo nāma kira coro magge manusse māreti dhanaṁ datvā
taṁ aṭaviṁ atikkamissāmīti. so aṭavimukhavāsīnaṁ manussānaṁ maṁ
aṭaviṁ atikkamethāti sahassaṁ datvā tehi saddhiṁ maggaṁ paṭipajji.
gacchanto ca sabbasatthaṁ purato katvā sunahātānulitto
sabbālaṅkārapaṭimaṇḍito setagoṇayutte sukhayānake nisinno tehi

page number: 427

ativāhikapurisehi parivuto sabbapacchato agamāsi. tasmiṁ khaṇe porisādo
rukkhaṁ āruyha purise upadhārento sesamanussesu kiṁ imesu
khāditabbaṁ atthīti vigatacchando hutvā brāhmaṇaṁ diṭṭhakālato paṭṭhāya
taṁ khāditukāmatāya paggharitakheḷo ahosi. so tasmiṁ attano
santikaṁ āgate rukkhā oruyha ahaṁ hare coro porisādoti
tikkhattuṁ nāmaṁ sāvetvā khaggaṁ parivattento vālukāya tesaṁ
manussānaṁ akkhīni pūrento viya pakkhandi. ekopi saṇṭhāretuṁ
samattho nāma nāhosi. sabbe bhūmiyaṁ urena nipajjiṁsu. so
sukhayānake nisinnaṁ brāhmaṇaṁ pāde gahetvā piṭṭhiyaṁ adhosīsakaṁ
olambetvā sīsaṁ gopphakehi paharanto ukkhipitvā pāyāsi.
purisā uṭṭhāya bho tassa mayaṁ brāhmaṇassa hatthato kahāpaṇasahassaṁ
gaṇhimhā ko nāma amhākaṁ purisakāro sakkonto vā
asakkonto vā thokaṁ anubandhāmāti taṁ anubandhiṁsu. porisādopi
nivattitvā olokento kañci adisvā sanikaṁ pāyāsi.
tasmiṁ khaṇe eko thāmasampanno sūrapuriso vegena anubandhitvā
taṁ sampāpuṇi. so taṁ disvā ekaṁ vatiṁ laṅghanto khadirakhāṇukaṁ
atikkami. khāṇuko piṭṭhipādena nikkhami. so lohitena
paggharantena khañjiyamāno pāyāsi. atha naṁ so puriso disvā bho
mayā esa viddho kevalaṁ tumhe pacchato etha gaṇhissāma
nanti āha. te dubbalabhāvaṁ ñatvā taṁ anubandhiṁsu. so tehi
anubandhabhāvaṁ ñatvā brāhmaṇaṁ visajjetvā attānaṁ sotthimakāsi.

page number: 428

ativāhikapurisā brāhmaṇassa laddhakālato paṭṭhāya kiṁ amhākaṁ
corenāti tatova nivattiṁsu. porisādopi attano nigrodhamūlaṁ
gantvā pārohabbhantaraṁ pavisitvā nipanno ayye rukkhadevate
sace me sattāhabbhantareyeva vaṇaṁ phāsukaṁ kātuṁ sakkhissasi
sakalajambūdīpe ekasatakhattiyānaṁ galalohitena tava khandhaṁ dhovitvā
antehi parikkhipāpetvā pañcamadhuramaṁsena balikammaṁ karissāmīti
āyācanaṁ akāsi. tassa pana maṁsañca annapānañca alabhantassa
sarīraṁ sussi. antosattāheyeva vaṇo phāsuko ahosi. so
devatānubhāvena tassa phāsukabhāvaṁ sallakkhesi. so katipāhaṁ
manussamaṁsaṁ khāditvā balaṁ labhitvā evaṁ cintesi bahūpakārā me
devatā āyācanamassā muñcissāmīti. so khaggaṁ ādāya
rukkhamūlato nikkhamitvā rājāno ānessāmīti pāyāsi.
atha naṁ purimabhave yakkhakāle ekato manussamaṁsakhādako sahāyako
yakkho anuvicaranto disvā ayaṁ mama atītabhave sahāyoti ñatvā
samma maṁ sañjānāsīti pucchi. na sañjānāmi sammāti. athassa
purimabhave yakkhakāle katakāraṇaṁ kathesi. so taṁ sañjānitvā
paṭisanthāramakāsi. kahaṁ nibbattosīti yakkhena puṭṭho nibbattaṭṭhānañca
raṭṭhā pabbājanīyakāraṇañca idāni vasanaṭṭhānañca khāṇunā
viddhakāraṇañca devatāya āyācanā mocanatthaṁ gamanakāraṇañca sabbaṁ
ārocetvā samma tayāpi mametaṁ kiccaṁ nittharitabbaṁ ubhopi
mayaṁ gacchāma sammāti āha. samma na gacchāmi ekaṁ pana me

page number: 429

kammaṁ atthi ahaṁ kho pana anagghaṁ padalakkhaṇaṁ nāma mantaṁ jānāmi
so balañca javañca tejussadañca karoti taṁ mantaṁ gaṇhāhīti.
so sādhūti sampaṭicchi. yakkhopissa taṁ datvā pakkāmi.
porisādo mantaṁ uggahetvā tato paṭṭhāya vātajavo atisūro
mahābalaparakkamo ahosi. so sattāhabbhantareyeva ekasatarājāno
uyyānādīni gacchante disvā vātavegena pakkhanditvā nāmaṁ sāvetvā
vagganto nadanto bhayappatte katvā pāde gahetvā adhosire
katvā paṇhiyā sīsaṁ paharanto vātavegena netvā hatthatalesu
chiddāni katvā rajjuyā nigrodharukkhe olambesi. aggapādaṅgulīhi
bhūmiyaṁ phusamānāhi atha te sabbe rājāno vāte paharante
milātakoraṇḍakadāmāni viya parivattentā olambiṁsu. sutasomo
mama piṭṭhācariyo hoti sace gaṇhissāmi sakalajambūdīpo tuccho
bhavissatīti taṁ na nesi. sohaṁ balikammaṁ karissāmīti aggiṁ katvā
sūle tacchento nisīdi. rukkhadevatā taṁ kiriyaṁ disvā mayhaṁ
kiresa balikammaṁ karoti vaṇepissa mayā kiñci phāsukaṁ kataṁ natthi
idāni taṁ imesaṁ mahāvināsaṁ karissati kinnu kho kattabbanti
cintetvā ahametaṁ nivāretuṁ na sakkhissāmīti catunnaṁ mahārājānaṁ
santikaṁ gantvā tamatthaṁ kathetvā nivāretha nanti āha. tehipi
na mayaṁ porisādaṁ nivāretuṁ sakkhissāmāti vutte sakkaṁ upasaṅkamitvā
tamatthaṁ kathetvā nivāretha nanti āha. sopi nāhaṁ sakkomi
nivāretuṁ ekamatthaṁ pana ācikkhissāmīti vatvā ko nāmāti vutte

page number: 430

sadevake loke sadiso añño natthi kururaṭṭhe pana indapattanagare
korabyarājaputto sutasomo nāma taṁ nibbisevanaṁ katvā damessati
rājūnañca jīvitaṁ dassati tañca manussamaṁsaṁ khādanato oramāpessati
sakalajambūdīpe amataṁ viya abhisiñcissati sacepi rājūnaṁ jīvitaṁ
dātukāmo sutasomaṁ ānetvā balikammaṁ kātuṁ vaṭṭatīti vadehīti.
sā sādhūti sampaṭicchitvā khippaṁ āgantvā pabbajitavesena
tassa avidūre pāyāsi. so pana padasaddena rājā nukho
koci palāto bhavissatīti olokento taṁ disvā pabbajitā
nāma khattiyāva imaṁ gahetvā ekasataṁ pūretvā balikammaṁ karissāmīti
uṭṭhāya asihattho anubandhi tiyojanaṁ anubandhitvāpi pāpuṇituṁ
nāsakkhi. gatte hi sedā muñciṁsu. so cintesi ahaṁ pubbe
hatthiṁpi assaṁpi rathaṁpi dhāvantaṁ anubandhitvā gaṇhāmi ajja imaṁ
pabbajitaṁ sakāya pakatiyā gacchantaṁ sabbathāmeneva dhāvantopi gaṇhituṁ
na sakkomi kinnu kho kāraṇanti. tato so pabbajito nāma
vacanakaro hoti tiṭṭhāti naṁ vatvā ṭhitaṁ gaṇhissāmīti cintetvā
tiṭṭha samaṇāti āha. ahaṁ tāva ṭhito tvaṁ pana ṭhātuṁ vāyāmaṁ
karosīti. atha naṁ bho pabbajitā nāma jīvitahetupi alikaṁ na
bhaṇanti tvaṁ pana musā kathesīti vatvā gāthamāha
tiṭṭhāhīti mayā vutto so tvaṁ gacchasi pammukho
aṭṭhito tvaṁ ṭhitomhīti lapasi brahmacārini
idaṁ kho samaṇayuttaṁ asiñca me maññasi kaṅkhapattanti.

page number: 431

tattha tiṭṭhāhīti samaṇa tiṭṭhāhi iti vacanaṁ mayā vutto so
tvaṁ gacchasi brahmacārini aṭṭhito tvaṁ ṭhito amhi iti lapasi
me asiñca kaṅkhapattaṁ maññasi. pammukhoti parammukho.
tato devatā gāthādvayamāha
ṭhitohamasmi sadhammesu rāja
na nāmagottaṁ parivattayāmi
corañca loke aṭhitaṁ vadanti
āpāyikaṁ nerayikaṁ ito cutaṁ.
sace me saddhasi rāja sutaṁ gaṇhāhi khattiyaṁ
tena yaññaṁ yajitvāna evaṁ saggaṁ gamissasīti.
tattha sadhammesūti mahārāja ahaṁ sakesu dasakusalakammapathadhammesu
ṭhito asmi bhavāmi. na nāmagottanti yathā tvaṁ pubbe brahmadatto
hutvā taṁ nāmaṁ jahitvā purisādo hutvā idāni kammāsapādo
jāto khattiyakule jātopi abhakkhaṁ manussamaṁsaṁ bhakkhesi attano
nāmagottaṁ yathā parivattesi nāhaṁ tathā nāmagottaṁ parivattayāmi
loke corañca dasakusalakammapathesu aṭṭhitaṁ nāma vadanti. ito
cutanti ito cutaṁ hutvā apāye niraye nibbattamānaṁ. so hi
niraye patamāno attano patiṭṭhaṁ na labhati. sutanti sutasomaṁ.
bho purisāda musāvādīsi tvaṁ tayā mayhaṁ sakalajambūdīpe rājāno
ānetvā balikammaṁ karissāmīti vuttaṁ paṭissutaṁ. idāni ye vā
te vā dubbalarājāno ānesi jambūdīpatale jeṭṭhakaṁ

page number: 432

sutasomamahārājānaṁ na ānesi vacanante musā nāma ahosi tasmā sutasomaṁ
gaṇhāhīti.
evañca pana vatvā devatā pabbajitavesaṁ antaradhāpetvā
sakeneva vaṇṇena ākāse suriyo viya jajjalamānā aṭṭhāsi.
so tassa kathaṁ sutvā rūpañca oloketvā kāsi tvanti āha.
ahaṁ imasmiṁ rukkhe nibbattadevatāti. so diṭṭhā me attanā
devatāti tussitvā sāmi devarāja mā sutasomassa kāraṇā cintayi
attano rukkhaṁ pavisāhīti. atha devatā tassa passantasseva rukkhaṁ
pāvisi. tasmiṁ khaṇe suriyo atthaṅgato cando uggato.
porisādo vedaṅgakusalo nakkhattacāraṁ jānāti. so nabhaṁ
oloketvā sve phussanakkhattaṁ bhavissati sutasomo nahāyituṁ uyyānaṁ
gamissati tattha naṁ gaṇhissāmi ārakkho panassa mahā bhavissati
samantā tiyojanaṁ sakalanagaravāsino rakkhantā vicarissanti asaṁvidahite
ārakkhe paṭhamayāmeyeva migāciravanuyyānaṁ gantvā maṅgalapokkharaṇiṁ
otaritvā vasissāmīti cintetvā tattha gantvā pokkharaṇiṁ oruyha
paduminipattena sīsaṁ paṭicchādetvā aṭṭhāsi. tassa tejena
macchakacchapādayo osakkitvā udakapariyante vaggavaggā hutvā
vicariṁsu. kuto pana laddhāyaṁ tejoti. pubbayogavasena. so hi
kassapadasabalassa kāle khīrasalākabhattaṁ paṭṭhapesi. tena mahāthāmo
ahosi. aggisālaṁ kāretvā bhikkhusaṅghassa sītavinodanatthaṁ aggiñca
dārūni ca dārucchedanavāsiñca pharasuñca adāsi. tena tejavā ahosi.

page number: 433

evaṁ tasmiṁ antouyyānaṁ gateyeva balavapaccūsakāle samantā tiyojane
ārakkhaṁ gaṇhiṁsu. rājāpi pātova bhuttapātarāso alaṅkatahatthikhandhavaragato
caturaṅginiyā senāya parivuto nagarato nikkhami.
tadā takkasilato nando nāma brāhmaṇo catasso satārahā
gāthāyo ādāya vīsatiyojanasatikaṁ maggaṁ atikkamma taṁ nagaraṁ patvā
dvāragāme vasitvā suriye uggate nagaraṁ pavisanto rājānaṁ
pācīnadvāre nikkhamantaṁ disvā hatthaṁ pasāretvā jayāpesi. rājā
disācakkhuko hutvā gacchanto unnatappadese ṭhitassa brāhmaṇassa
pasāritahatthaṁ disvā hatthināgaṁ pesetvā brāhmaṇaṁ upasaṅkamitvā
pucchanto gāthamāha
kismiṁ nu raṭṭhe vata jātibhūmi
atha kena atthena idhānupatto
akkhāhi me brāhmaṇa etamatthaṁ
kimicchasi demi tayajja patthitanti.
atha naṁ so gāthamāha
gāthā catasso dharaṇīmahissara
sugambhīratthavarā sāgarūpamā
taveva atthāya idhāgatosmi
suṇohi gāthā paramatthasañhitāti.
tattha dharaṇīmahissarāti bhūmissara bhūmipāla catasso gāthā

page number: 434

kiṁbhūtā sugambhīrātthavarā sāgarūpamā tava eva atthāya idaṁ
ṭhānaṁ anuppatto asmi bhavāmi. suṇohīti kassapadasabalena desitā
paramatthasañhitā imā satārahā gāthāyo suṇohīti attho.
brāhmaṇo taṁ vacanaṁ vatvā mahārāja imā kassapadasabalena
desitā catasso satārahā gāthāyo tumhe sutavittakāti sutvā
tumhākaṁ desituṁ āgatomhīti āha. rājā tuṭṭhamānaso hutvā
ācariya suṭṭhu te āgataṁ mayā pana ito nivattituṁ na sakkā
ajja phussanakkhattayogena sīsaṁ nahāyituṁ āgatomhīti ahaṁ punadivase
āgantvā sossāmi tvaṁ mā ukkaṇṭhīti vatvā gacchatha tumhe
brāhmaṇassa asukagehe sayanaṁ paññapetvā detha ghāsacchādanaṁ
saṁvidahathāti amacce āṇāpetvā gantvā uyyānaṁ pāvisi. taṁ
aṭṭhārasahatthena pākārena parikkhittaṁ ahosi. taṁ aññamaññaṁ
saṁghaṭṭayantā hatthino parikkhipiṁsu. tato assā parikkhipiṁsu tato
rathā tato dhanuggahā tato pattikāti. saṅkhubhitamahāsamuddo
viya unnādento balanikāyoyeva ahosi. rājā oḷārikāni
ābharaṇāni omuñcitvā massukammaṁ kārāpetvā nahānacuṇṇena
ubbaṭṭitasarīro pokkharaṇiyā anto rājavibhavena nahātvā
paccuttaritvā udakagahaṇasāṭakena nivāsetvā aṭṭhāsi. athassa
dussagandhamālālaṅkārāni upanayiṁsu. atha porisādo cintesi ayaṁ
rājā alaṅkatakāle bhāriko bhavissati sallahukakāleyeva naṁ
gaṇhissāmīti. so nadanto vagganto maccu viya matthake khaggaṁ

page number: 435

paribhamanto ahaṁ hare coro porisādoti nāmaṁ sāvetvā aṅguliṁ
nalāte ṭhapetvā udakā uttari. tassa saddaṁ sutvā hatthārohā
saha hatthīhi assārohā saha assehi bhassiṁsu rathārohā saha
rathehi bhassiṁsu balanikāyā gahitagahitāni āvudhāni chaḍḍetvā
urena bhūmiyaṁ nipajjiṁsu. porisādo sutasomaṁ ukkhipitvā gaṇhi.
sesarājāno gahaṇakāle pāde gahetvā adhosīsakaṁ katvā paṇhiyā
sīsaṁ paharanto gacchati. bodhisattaṁ pana upagantvā onato
ukkhipitvā khandhe nisīdāpesi. so porisādo dvārena gamanaṁ
papañco bhavissatīti cintetvā gamanaṁ apassanto sammukhaṭṭhāneyeva
aṭṭhārasahatthubbedhaṁ pākāraṁ ullaṅghitvā purato ca paggalitapādena
mattavaravāraṇakumbhe akkamitvā pabbatakūṭāni pātento viya vātajavena
assarathapiṭṭhe akkamanto pātetvā rathadhure rathasīse akkamitvā
bhamaracakkaṁ bhamanto viya nīlaphalakāni nigrodhapattāni maddanto viya
ekavegeneva tiyojanamaggaṁ gantvā atthi nukho koci sutasomassatthāya
pacchato āgacchantoti oloketvā kiñci adisvā sanikaṁ gacchanto
sutasomassa kesaggato udakabindūni attano ure patitāni disvā
maraṇassa abhāyanakasatto nāma natthi sutasomopi maraṇabhayena
rodati maññeti cintetvā āha
na ve rudanti matimanto sapaññā
bahussutā ye bahuṭhānacintino

page number: 436

dīpaṁ hi etaṁ paramaṁ narānaṁ
yaṁ paṇḍitā sokanudā bhavanti.
attāna ñātī udāhu puttadāraṁ
dhaññaṁ dhanaṁ rajataṁ jātarūpaṁ
kimeva tvaṁ sutasomānutappe
korabya seṭṭha vacanaṁ suṇoma teti.
tattha yaṁ paṇḍitāti yaṁ tumhādisā paṇḍitā aññesaṁ sokanudā
bhavanti etaṁ sokavinodanaṁ aññesaṁ dīpaṁ mahāsamudde bhinnanāvānaṁ
dīpo viya patiṭṭhā hoti tasmā tumhādisā matimanto na
rudantīti attho. kimeva tvanti samma sutasoma tumhādise
maraṇabhayena rodante aññe andhabālā kiṁ karissanti api ca
taṁ pucchāmi imesu attādīsu kimeva tvaṁ sutasomānutappeti
kimeva socasi kiṁ cintesīti attho.
sutasomo āha
na cāhamattānamanutthunāmi
na puttadāraṁ na dhanaṁ na raṭṭhaṁ
satañca dhammo carito purāṇo
taṁ saṅgaraṁ brāhmaṇassānutappe.
kato mayā saṅgaro brāhmaṇena
raṭṭhe sake issariye ṭhitena

page number: 437

taṁ saṅgaraṁ brāhmaṇasampadāya
saccānurakkhaṁ punarāvajissanti.
tattha anutthunāmīti ahaṁ tāva neva rodāmi na socāmi
imesaṁpi attādīnaṁ atthāya na anutthunāmi na socāmi api ca
kho sataṁ paṇḍitānaṁ carito purāṇo dhammo atthi yaṁ saṅgaraṁ
katvā saccaṁ nāma taṁ saṅgaraṁ brāhmaṇassa anusocāmīti attho.
saccānurakkhanti saccaṁ anurakkhanto. so hi vata brāhmaṇo
takkasilato kassapadasabalassa desitā catasso gāthāyo ādāya
āgato tassāhaṁ āgantukavattaṁ kāretvā nahātvā āgato
suṇissāmi yāva mamāgamanā āgamehīti saṅgaraṁ katvā āgato
tvaṁ pana gāthā sotuṁ adatvāva maṁ gaṇhi sace maṁ visajjesi
taṁ dhammaṁ sutvā saccānurakkhaṁ punarāvajissanti vadati.
atha naṁ porisādo āha
na vāhametaṁ abhisaddahāmi
sukhī naro maccumukhā pamutto
amittahatthaṁ punarāvajeyya
korabya seṭṭha na hi maṁ upeti.
mutto tuvaṁ porisādassa hatthā
gantvā sakaṁ mandiraṁ kāmakāmī
madhuraṁ piyaṁ jīvitaṁ laddha rāja
kuto tvaṁ ehisi me sakāsanti.

page number: 438

tattha sukhīti sukhappatto hutvā. maccumukhā pamuttoti
mādisassa corassa hatthato muttatāya maraṇamukhā mutto nāma
hutvā puna āvajeyya āgaccheyya ahaṁ etaṁ vacanaṁ na abhisaddahāmi
korabya seṭṭha maṁ santike na hi upeti. tattha sutasoma tuvaṁ
porisādassa hatthato mutto. sakaṁ mandiranti rājadhānigehaṁ.
kāmakāmīti kāmaṁ kāmayamānoti attho. tuvaṁ me mama santike
kuto ehisi.
taṁ sutvā mahāsatto kesarasīho viya asambhīto āha
mataṁ vareyya parisuddhasīlo
na jīvitaṁ garahito pāpadhammo
na hi taṁ naraṁ tāyate duggatībhi
yassāpi hetu alikaṁ bhaṇeyya.
sacepi vāto girimāvaheyya
cando ca suriyo ca chamā pateyya
sabbāva najjo paṭisotaṁ vaheyyuṁ
na tvevāhaṁ rāja musā bhaṇeyyanti.
tattha mataṁ vareyyāti porisāda yo naro parisuddhasīlo maraṇaṁ
iccheyya icchatu patthetūti attho. na jīvitanti pāpadhammo
pana garahito jīvitaṁ na vareyya mā icchatu. jīvitaṁ hi tassa
āyatiṁ abhaddakattā dujjīvitaṁ nāma. yassāti yassa attano
atthāya dussīlo alikaṁ bhaṇeyya etamattādivatthuṁ taṁ purisaṁ

page number: 439

duggatībhi na tāyate na rakkhati. girimāvaheyyāti samma porisāda
mayā saddhiṁ ekācariyakule sikkhito evarūpo sahāyako hutvā ahaṁ
jīvitahetu musā na kathemi sace puratthimādibhedo vāto uṭṭhāya
mahantaṁ pabbataṁ tūlapicu viya ākāse āvaheyya taṁpi saddahātabbaṁ
ahaṁ musā na bhaṇeyyanti idaṁ vacanaṁ tveva saddahātabbaṁ cando
ca suriyo ca attano vimānena saddhiṁ paṭhaviyaṁ pateyya sabbāpi
najjo paṭisotaṁ vaṭṭeyyuṁ bho porisāda evarūpaṁ vacanaṁ sace
bhaṇe saddahitabbaṁ ahaṁ musā bhaṇeyyaṁ iti vacanaṁ tuyhaṁ
janehi vuttaṁ nāma taṁ na saddahitabbaṁ
nabhaṁ phaleyya udadhi visusse
saṁvatteyya bhūtadharā vasundharā
siluccayo meru samuṭṭhaheyya pabbato
na tvevāhaṁ rāja musā bhaṇeyyanti.
evaṁ vuttepi so na saddahatiyeva.
atha bodhisatto ayaṁ mayhaṁ na saddahati sapathenapi naṁ
saddahāpessāmīti cintetvā samma porisāda khandhato tāva maṁ
otārehi sapathaṁ katvā taṁ saddahāpessāmīti vatvā tena
otāretvā bhūmiyaṁ ṭhapito sapathaṁ karonto gāthamāha
asiñca sattiñca parāmasāmi
sapathaṁpi te samma ahaṁ karomi

page number: 440

tayā pamutto anaṇo bhavitvā
saccānurakkhaṁ punarāvajissanti.
tassattho samma porisāda sace icchasi evarūpehi āvudhehi
saṁvidahitārakkhe khattiyakule me nibbatti nāma mā hotūti asiñca
sattiñca parāmasāmi aññaṁ vā yaṁ icchasi taṁ sapathaṁpi te
samma ahaṁ karomi yathāhaṁ tayā pamutto gantvā brāhmaṇassa
anaṇo hutvā saccamanurakkhanto punāgamissāmīti.
tato porisādo ayaṁ sutasomo khattiyehi akattabbaṁ sapathaṁ
karoti kiṁ me iminā etu vā mā vā ahaṁpi khattiyarājā
mameva bāhulohitaṁ gahetvā devatāya balikammaṁ karissāmi ayaṁ
ativiya kilamatīti cintetvā gāthamāha
yo te kato saṅgaro brāhmaṇena
raṭṭhe sake issariye ṭhitena
taṁ saṅgaraṁ brāhmaṇasampadāya
saccānurakkhaṁ punarāvajassūti.
tattha punarāvajassūti puna āgaccheyyāsi.
atha naṁ mahāsatto samma porisāda mā cintayi catasso
satārahā gāthāyo sutvā dhammakathikassa pūjaṁ datvā pātova
āgamissāmīti vatvā gāthamāha
yo me kato saṅgaro brāhmaṇena
raṭṭhe sake issariye ṭhitena

page number: 441

taṁ saṅgaraṁ brāhmaṇasampadāya
saccānurakkhaṁ punarāvajissanti.
tattha punarāvajissanti puna āgacchāmi.
atha naṁ porisādo mahārāja tumhe khattiyehi akattabbaṁ
sapathaṁ karittha taṁ anussareyyāthāti vatvā samma porisāda tvaṁ
maṁ daharakālato paṭṭhāya jānāsi hassenāpi me musā na
kathitapubbā kiṁ musā kathessāmi svāhaṁ idāni rajje patiṭṭhito
dhammādhammaṁ jānanto kiṁ musā kathessāmi saddahasi mayhaṁ ahante
sve balikammaṁ pāpuṇissāmīti saddahāpito tenahi gaccha mahārāja
tumhesu anāgatesu balikammaṁ na bhavissati devatāpi tumhehi vinā
na sampaṭicchi mā me balikammassa antarāyaṁ karitthāti mahāsattaṁ
uyyojesi. so rāhumukhā muttacando viya nāgabalo thāmasampanno
khippameva nagaraṁ pāpuṇi.
atha senāpissa sutasomamahārājā paṇḍito madhuradhammakathiko
ekaṁ dve kathā kathetuṁ labhanto porisādaṁ dametvā sīhamukhā
muttamattavaravāraṇo viya āgamissati ime rājānaṁ porisādassa
datvā āgatāti amhe nagaravāsino janā garahissantīti cintetvā
bahinagareyeva ṭhitā taṁ dūrato āgacchantaṁ disvā paccuggantvā vanditvā
kathaṁ mahārāja porisādena kilamitoti paṭisanthāraṁ katvā porisādena
mayhaṁ mātāpitūhi dukkaraṁ kataṁ tathārūpo nāma caṇḍo sāhasiko

page number: 442

mama dhammakathaṁ sutvā maṁ visajjesīti vutte rājānaṁ alaṅkaritvā
hatthikkhandhaṁ āropetvā parivāretvā nagaraṁ pāvisi. taṁ disvā
sabbe nāgarā tussiṁsu. sopi dhammagarutāya dhammasoṇḍatāya
mātāpitaro adisvāva pacchāpi te passissāmīti rājanivesanaṁ pavisitvā
rājāsane nisīditvā brāhmaṇaṁ pakkosāpetvā massukammādīni cassa
āṇāpetvā kappitamassuṁ nahātānulittaṁ vatthālaṅkārapaṭimaṇḍitaṁ
katvā ānetvā dassitakāle sayaṁ pacchā nahātvā tassa attano
bhojanaṁ dāpesi. tasmiṁ bhutte sayaṁ bhuñjitvā taṁ mahārahe pallaṅke
nisīdāpetvā dhammagarukatāya assa gandhamālādīhi pūjaṁ katvā sayaṁ
nīcāsane nisīditvā tumhehi mayhaṁ ānītā satārahā gāthā suṇomi
ācariyāti yāci.
tamatthaṁ pakāsento satthā āha
mutto ca so porisādassa hatthā
gantvāna taṁ brāhmaṇa etadavoca
suṇomi gāthāyo satārahāyo
yā me sutā assu hitāya brahmeti.
tattha etadavocāti etaṁ avoca.
atha brāhmaṇo bodhisattena yācitakāle gandhehi hatthe
ubbaṭṭetvā pasibbakā manoramaṁ potthakaṁ nīharitvā ubhohi hatthehi
gahetvā tenahi mahārāja kassapadasabalena desitā rāgamadanādinimmadanā
amatamahānibbānasampāpikā catasso satārahā gāthāyo suṇohīti vatvā

page number: 443

potthakaṁ olokento āha
sakideva sutasoma sabbhi hoti samāgamo
sā naṁ saṅgati pāleti nāsabbhi bahusaṅgamo.
sabbhireva samāsetha sabbhi kubbhetha santhavaṁ
sataṁ saddhammamaññāya seyyo hoti na pāpiyo.
jiranti ve rājarathā sucittā
atho sarīrampi jaraṁ upeti
satañca dhammo na jaraṁ upeti
santo have sabbhi pavedayanti.
nabhañca dūre paṭhavī ca dūre
pāraṁ samuddassa tadāhu dūre
tato have dūrataraṁ vadanti
satañca dhammo asatañca rājāti.
tattha sakidevāti ekavārameva. sabbhīti sappurisehi. sā
nanti sā sabbhi saha saṅgati samāgamo ekavāraṁ pavattopi taṁ
puggalaṁ pāleti rakkhati gopeti. nāsabbhīti asappurisehi pana bahu
suciraṁpi kato saṅgamo ekaṭṭhāne nivāso na pāleti anatthāvaho
hotīti attho. samāsethāti saddhiṁ nisīdeyya sabbairiyāpathe
paṇḍiteheva saddhiṁ pavatteyyāti attho. santhavanti mittasanthavaṁ.
sataṁ saddhammanti paṇḍitānaṁ buddhādīnaṁ sattatiṁsabodhipakkhiyadhammasaṅkhātaṁ
saddhammaṁ. seyyoti etaṁ dhammaṁ ñatvā vuḍḍhiyeva hoti hāni

page number: 444

nāma natthīti attho. rājarathāti rājūnaṁ ārohaṇīyarathā. sucittāti
suparikammakatā. sabbhi pavedayantīti buddhādayo santo sabbhīti
saṁkhyaṁ gataṁ sobhanaṁ uttamaṁ nibbānaṁ pavedayanti so nibbānasaṅkhāto
sataṁ dhammo jaraṁ na upeti na jirati. nabhanti ākāso. dūreti
paṭhavī hi patiṭṭhā saṅgahaṇā ākāso nirālambo appatiṭṭho
iti ubho ete ekābaddhāpi visaṁyogaṭṭhena anupalittaṭṭhena dūre
nāma honti. pāranti orimatīrato paratīraṁ. tadāhūti taṁ āhu.
iti brāhmaṇo catasso satārahā gāthāyo kassapadasabalena
desitaniyāmena kathetvā tuṇhī ahosi.
taṁ sutvā mahāsatto saphalaṁ vata me āgamananti tuṭṭhacitto
hutvā imā gāthā neva sāvakabhāsitā na isibhāsitā na
kavibhāsitā sabbaññubhāsitā kiṁ nukho agghantīti cintetvā imāsaṁ
sakalaṁpi cakkavāḷaṁ yāva brahmalokā sattaratanaparipuṇṇaṁ katvā
dadamāno neva anucchavikaṁ kātuṁ sakkoti ahaṁ panassa tiyojanasate
kururaṭṭhe sattayojanike indapattanagare rajjaṁ dātuṁ pahomi atthi
nukhvassa rajjaṁ kātuṁ bhāgyanti aṅgavijjānubhāvena olokento nāddasa
tato senāpatiṭṭhānādīni olokento ekagāmabhojakassāpi bhāgyaṁ
adisvā dhanalābhassa olokento koṭidhanato paṭṭhāya oloketvā
catunnaṁyeva kahāpaṇasahassānaṁ bhāgyaṁ disvā ettakena naṁ pūjessāmīti
catasso sahassatthavikā dāpetvā ācariya tumhe aññesaṁ khattiyānaṁ
imā gāthā desetvā kittakaṁ dhanaṁ labhitthāti pucchi. ekekāya

page number: 445

sataṁ sataṁ mahārājāti teneva satārahā gāthā nāma jātāti. atha
naṁ mahāsatto ācariya tvaṁ attano gahetvā vicaraṇabhaṇḍassa
agghaṁ na jānāsi ito paṭṭhāya etā gāthā sahassārahā nāma
hontūti vatvā gāthamāha
sahassiyo imā gāthā nayimā gāthā satārahā
cattāri tvaṁ sahassāni khippaṁ gaṇhāhi brāhmaṇāti.
athassa ekaṁ sukhayānakaṁ datvā brāhmaṇaṁ sotthinā gehaṁ
sampāpethāti purise āṇāpetvā taṁ uyyojesi. tasmiṁ khaṇe
sutasomaraññā satārahā gāthā sahassārahā katvā pūjitā sādhu sādhūti
mahāsādhukārasaddo ahosi. tassa mātāpitaro taṁ saddaṁ sutvā
kiṁsaddo nāmesoti pucchitvā yathābhūtaṁ sutvā dhanalobhatāya
mahāsattassa kujjhiṁsu. sopi brāhmaṇaṁ uyyojetvā tesaṁ santikaṁ
gantvā vanditvā aṭṭhāsi. athassa pitā kathaṁ tāta evarūpassa
sāhasikassa corassa hatthato muttosīti paṭisanthāramattaṁpi akatvā
attano dhanalobhatāya saccaṁ kira tāta tayā catasso gāthā sutvā
cattāri sahassāni dinnānīti pucchitvā saccanti vutte āha
asītiyā navutiyā ca gāthā
satārahā cāpi bhaveyyu gāthā
accantameva sutasoma vijānāhi
sahassiyo nāma kā atthi gāthāti.

page number: 446

tattha accantamevāti attanāva jānāhi. kā atthīti kuhiṁ
atthi.
atha naṁ mahāsatto nāhaṁ tāva dhanena vuḍḍhiṁ icchāmi sutena
icchāmīti saññāpento āha
icchāmi vohaṁ sutavuḍḍhimattano
santova maṁ sappurisā bhajeyyuṁ
ahaṁ savantīhi mahodadhīva
na hi tāta tappāmi subhāsitena.
aggi yathā tiṇakaṭṭhaṁ dahanto
na tappati sāgarova nadīhi
evaṁpi me paṇḍitā rājaseṭṭha
sutvā na tappanti subhāsitena.
sakassa dāsassa yathā suṇomi
gāthaṁ ahaṁ atthavatiṁ janinda
tameva sakacca nisāmayāmi
na hi tāta dhammesu mamatthi tittīti.
tattha voti nipātamattaṁ. santoti eteva maṁ bhajeyyunti
icchāmi. savantīhīti nadīhi. sakassāti tiṭṭhatu nandabrāhmaṇo
yadā ahaṁ attano dāsassāpi suṇomi.
evañca pana vatvā mā maṁ tāta dhanassa hetu paribhāsasi
ahaṁ dhammaṁ sutvā āgamissāmīti sapathaṁ katvā āgato idānāhaṁ

page number: 447

porisādassa santikaṁ gamissāmi idaṁ vo rajjaṁ gaṇhathāti rajjaṁ
niyyādento gāthamāha
idante raṭṭhaṁ sadhanaṁ sayoggaṁ
sakāyuraṁ sabbakāmūpapannaṁ
kiṁ kāmahetu paribhāsase maṁ
gacchāmahaṁ porisādassa ñanteti.
tattha ñanteti santike.
tasmiṁ samaye piturañño hadayaṁ uṇhaṁ ahosi. so tāta
sutasoma kinnāmetaṁ kathesi caturaṅginiyā senāya coraṁ gaṇhissāmīti
vatvā gāthamāha
attānurakkhāya bhavanti heke
hatthārohā rathikā pattikā ca
assārohāyeva dhanuggahāse
senaṁ payuñjāma hanāma sattunti.
tattha hanāmāti sace evaṁ payojitā senā taṁ gahetuṁ
sakkonti atha naṁ sakalaraṭṭhavāsino gahetvā gantvā hanāma
sattuṁ mārema taṁ amhākaṁ paccāmittanti.
atha naṁ mātāpitaro assupuṇṇamukhā rodamānā vilapantā
tāta mā gaccha gantuṁ na labbhāti yāciṁsu. soḷasasahassanāṭakitthiyopi
sesaparijanāpi amhe anāthe katvā kuhiṁ gacchasi devāti
parideviṁsu. sakalanagare ca koci sakabhāvena saṇṭhāretuṁ na sakkoti.

page number: 448

porisādassa kira paṭiññaṁ gahetvā āgato idāni catasso
satārahā gāthā sutvā dhammakathikassa sakkāraṁ katvā mātāpitaro
vanditvā puna kira corassa santikaṁ gamissatīti sakalanagaraṁ ekakolāhalaṁ
ahosi. sopi mātāpitūnaṁ vacanaṁ sutvā mahāsatto imaṁ gāthamāha
sudukkaraṁ purisādo akāsi
jīvaṁ gahetvāna visajjayī maṁ
taṁ tādisaṁ pubbakiccaṁ saranto
dubbhe ahaṁ tassa kathaṁ janindāti.
tattha jīvaṁ gahetvānāti jīvamānaṁ gahetvāna. taṁ tādisanti
taṁ tena kataṁ tathārūpaṁ. pubbakiccanti purimaupakāraṁ. janindāti
pitaraṁ ālapati.
so mātāpitaro anusāsetvā ammatātā tumhe mayhaṁ
mā cintayittha katakalyāṇo ahaṁ mama chakāmāvacaraissariyaṁ na
dullabhanti mātāpitaro vanditvā āpucchitvā sesajane anusāsetvā
pakkāmi.
tamatthaṁ pakāsento satthā āha
vanditvā so pitaraṁ mātarañca
anusāsetvā nigamañca balañca
saccavādī saccānurakkhamāno
agamāsi so yattha porisādoti.

page number: 449

tattha saccānurakkhamānoti saccaṁ anurakkhamāno agamāsīti.
bodhisatto taṁ rattiṁ nivesaneyeva vasitvā punadivase pātova
aruṇuggamanavelāya mātāpitaro vanditvā āpucchitvā sesajanaṁ
anusāsetvā assumukhena nānappakāraṁ paridevantena itthāgārādi-
mahājanena anugato nagarā nikkhamitvā taṁ janaṁ parivattetuṁ asakkonto
mahāmagge daṇḍakena tiriyaṁ lekhaṁ katvā sace mayi sineho atthi
imaṁ mā atikkamathāti āha. mahājano sīlavato tejavantassa
āṇaṁ atikkamituṁ asakkonto mahāsaddena paridevamāno taṁ
sīhavijambhitena gacchantaṁ oloketvā tasmiṁ mahāsatte dassanūpacāraṁ
atikkante ekaravaṁ ravanto nagaraṁ pāvisi. sopi āgatamaggeneva
tassa santikaṁ gato. tena vuttaṁ agamāsi so yattha porisādoti.
dhammassavanakaṇḍaṁ niṭṭhitaṁ.
bodhisattassa gatakālato paṭṭhāya porisādo cintesi sace
mama sahāyo sutasomo āgantukāmo āgacchatu anāgantukāmo
mā āgacchatu rukkhadevatā yaṁ mayhaṁ icchati taṁ karotu ime
rājāno māretvā pañcamadhuramaṁsena balikammaṁ karissāmīti. citakaṁ
katvā aggiṁ jāletvā aṅgārā tāva hontūti tassa sūle
tacchantassa nisinnakāle bodhisatto tassa santikaṁ gato. atha naṁ
porisādo disvā tuṭṭhacitto samma gantvā kattabbakiccante
katanti pucchi. mahāsatto āma mahārāja kassapadasabalena

page number: 450

desitā me gāthā sutā dhammakathikasakkāro ca kato tasmā
gantvā kattabbakiccaṁ kataṁ nāma hotīti dassento gāthamāha
kato mayā saṅgaro brāhmaṇena
raṭṭhe sake issariye ṭhitena
taṁ saṅgaraṁ brāhmaṇasampadāya
saccānurakkhaṁ punarāgatosmi
yajassu yaññaṁ khāda maṁ porisādāti.
tattha yajassūti maṁ māretvā devatāya vā yaññaṁ yajassu
maṁsaṁ vā me khādāhīti.
taṁ sutvā porisādo ayaṁ rājā na bhāyati vigatamaraṇabhayo
hutvā kathesi kissa nukho eso ānubhāvoti cintetvā aññaṁ
natthi ayaṁ sutasomo kassapadasabalena desitā gāthā me sutāti
vadati tāsaṁ etenānubhāvena bhavitabbaṁ ahametaṁ rājānaṁ kathāpetvā
gāthā sossāmi evaṁ ahaṁ nibbhayo bhavissāmīti sanniṭaṭhānaṁ katvā
gāthamāha
na hāyate khādituṁ mayhaṁ pacchā
citakā ayaṁ tāva sadhūmakā ca
niddhūmake pacitaṁ sādhu pakkaṁ
suṇoma gāthāyo satārahāyoti.
tattha khāditunti khādanaṁ tava khādanaṁ mayhaṁ pacchā vā pure
vā na parihāyati pacchāpi hi tvaṁ khāditabbova. pacitanti

page number: 451

niddhūme nijjāle aggimhi pakkamaṁsaṁ sādhu pakkaṁ nāma hoti.
taṁ sutvā mahāsatto ayaṁ porisādo pāpadhammo ahaṁ
imaṁ thokaṁ niggahetvā lajjāpetvā kathessāmīti cintetvā āha
adhammiko tvaṁ purisādakāsi
raṭṭhato bhaṭṭho udarassa hetu
dhammañcimā abhivadanti gāthā
dhammo adhammo ca kuhiṁ sameti.
adhammikassa luddassa niccaṁ lohitapāṇino
natthi saccaṁ kuto dhammo kiṁ sutena karissasīti.
tattha dhammañcimāti imā ca gāthā navalokuttaradhammaṁ
abhivadanti. kuhiṁ sametīti kattha samāgacchati dhammo hi sugatiṁ vā
pāpeti nibbānaṁ vā adhammo duggatiṁ. saccanti vacīsaccamattaṁpi
natthi kuto dhammo. kiṁ sutenāti tvaṁ etena sutena kiṁ karissasi
mattikabhājanaṁ viya hi sīhavasāya abhājanaṁ tvaṁ dhammassa.
so evaṁ kathitepi nevassa kujjhi kasmā mahāsattassa
mettābhāvanāya mahantatāya. atha naṁ kiṁ pana samma sutasoma
ahameva adhammikosmīti vatvā gāthamāha
yo maṁsahetu migavaṁ haneyya
yo vā haneyya purisaṁ attahetu
ubhopi te pecca samā bhavanti
kasmā no adhammikaṁ brūsi maṁ tvanti.

page number: 452

tattha kasmā noti ye jambūdīpatale rājāno alaṅkatapaṭiyattā
mahābalaparivārā rathavaragatā migavaṁ carantā tikhiṇehi sarehi mige
vijjhitvā mārenti te avatvā kasmā tvaṁ maññeva adhammikaṁ
vadasi yadi te niddosā ahaṁpi niddoso evāti dīpeti.
taṁ sutvā mahāsatto tassa laddhiṁ bhindanto āha
pañca pañca na khā bhakkhā khattiyena pajānatā
abhakkhaṁ rāja bhakkhesi tasmā adhammiko tuvanti.
tassattho samma porisāda khattiyena nāma khattiyadhammaṁ
jānantena pañca pañcāpi hatthiādayo daseva sattā maṁsavasena
abhakkhā na khāditabbayuttakā. na khotveva vā pāṭho. aparo
nayo khattiyena khattiyadhammaṁ jānantena pañcanakhesu sattesu sasako
sallako godho sāvī kummoti ime pañceva sattā bhakkhā
bhakkhitabbayuttakā na aññe tvaṁ pana abhakkhaṁ manussamaṁsaṁ bhakkhesi
tasmā tuvaṁ adhammikoti.
iti so tena niggahito aññaṁ paṭisaraṇaṁ adisvā attano
pāpaṁ sampaṭicchādento gāthamāha
mutto tuvaṁ porisādassa hatthā
gantvā sakaṁ mandiraṁ kāmakāmī
amittahatthaṁ punarāgatosi
na khattiyadhamme kusalosi rājāti.
tattha na khattiyadhammeti tvaṁ khattiyadhammasaṅkhāte nitisatthe

page number: 453

na kusalo yo attano atthānatthaṁ na jānāsi akāraṇeneva
te loke paṇḍitoti kitti patthaṭā ahaṁ pana te paṇḍitabhāvaṁ
na passāmi na jānāmi atibālosīti vadati.
taṁ sutvā mahāsatto samma khattiyadhamme kusalena nāma
mayā sadiseneva bhavitabbaṁ ahaṁ hi taṁ jānāmi na pana tathattāya
paṭipajjāmīti vatvā gāthamāha
ye khattiyadhamme kusalā bhavanti
pāyena te nerayikā bhavanti
tasmā ahaṁ khattiyadhammaṁ pahāya
saccānurakkhaṁ punarāgatosmi
yajassu yaññaṁ khāda maṁ porisādāti.
tattha kusalāti tathattāya paṭipajjanakusalā. pāyenāti yebhuyyena
nerayikā ye pana tattha na nibbattanti te sesāpāyesu
nibbattanti.
porisādo āha
pāsādavāsā paṭhavīgavassā
kāmitthiyo kāsikacandanañca
sabbaṁ tahiṁ labhasi sāmitāya
saccena kiṁ passati ānisaṁsanti.
tattha pāsādavāsāti samma sutasoma tava tiṇṇaṁ utūnaṁ anucchavikā
dibbavimānakappā tayo nivāsapāsādā. paṭhavīgavassāti paṭhavī ca

page number: 454

gāvo ca assā ca. kāmitthiyoti kāmavatthubhūtā itthiyo.
kāsikacandanañcāti kāsikavatthañca lohitacandanañca. sabbaṁ tahinti
etañca aññañca upabhogaparibhogaṁ sabbaṁ tvaṁ tahiṁ attano nagare
sāmitāya labhasi sāmī hutvā yathā icchasi tathā paribhuñjituṁ
labhasi so tvaṁ sabbametaṁ pahāya saccānurakkhī idhāgacchanto
saccena kimānisaṁsaṁ passasīti.
tato bodhisatto āha
ye kecime atthi rasā paṭhabyā
saccaṁ tesaṁ sādhutaraṁ rasānaṁ
sacce ṭhitā samaṇabrāhmaṇā ca
taranti jātimaraṇassa pāranti.
tattha sādhutaranti yasmā sabbepi rasā sattānaṁ sabbakāleyeva
paṇītā honti tasmā saccaṁ tesaṁ sādhutaraṁ yasmā vā viratisaccavacīsacce
ṭhitā jātimaraṇasaṅkhātassa tebhūmikavaṭṭassa pāraṁ amatamahānibbānaṁ
taranti pāpuṇanti tasmā sādhutaranti.
evamassa mahāsatto sacce ānisaṁsaṁ kathesi. tato porisādo
vikasitapadumapuṇṇacandasassirīkamivassa mukhaṁ oloketvā ayaṁ sutasomo
aṅgāracitakaṁ passatipi maṁ sūlaṁ tacchentaṁ passatipi cittutrāsamattaṁpissa
natthi kiṁ nukho esa satārahānaṁ gāthānaṁ ānubhāvo udāhu saccassa
aññasseva vā kassacīti cintetvā pucchāmi tāva nanti pucchanto
gāthamāha

page number: 455

mutto tuvaṁ porisādassa hatthā
gantvā sakaṁ mandiraṁ kāmakāmī
amittahatthaṁ punarāgatosi
nahi nūna te maraṇabhayaṁ janinda
alīnacitto casi saccavādīti.
atha mahāsattopissa ācikkhanto āha
katā me kalyāṇā anekarūpā
yaññā yiṭṭhā ye vipulā pasatthā
visodhito paralokassa maggo
dhamme ṭhito ko maraṇassa bhāye.
katā me kalyāṇā anekarūpā
yaññā yiṭṭhā ye vipulā pasatthā
anānutappaṁ paralokaṁ gamissaṁ
yajassu yaññaṁ khāda maṁ porisāda.
pitā ca mātā ca upaṭṭhitā me
dhammena me issariyaṁ pasatthaṁ
visodhito paralokassa maggo
dhamme ṭhito ko maraṇassa bhāye.
pitā ca mātā ca upaṭṭhitā me
dhammena me issariyaṁ pasatthaṁ

page number: 456

anānutappaṁ paralokaṁ gamissaṁ
yajassu yaññaṁ khāda maṁ porisāda.
Ñātīsu mittesa katūpakārā
dhammena me issariyaṁ pasatthaṁ
visodhito paralokassa maggo
dhamme ṭhito ko maraṇassa bhāye.
Ñātīsu mittesu katūpakārā
dhammena me issariyaṁ pasatthaṁ
anānutappaṁ paralokaṁ gamissaṁ
yajassu yaññaṁ khāda maṁ porisāda.
dinnaṁ me dānaṁ bahudhā bahūnaṁ
santappitā samaṇabrāhmaṇā ca
visodhito paralokassa maggo
dhamme ṭhito ko maraṇassa bhāye.
dinnaṁ me dānaṁ bahudhā bahūnaṁ
santappitā samaṇabrāhmaṇā ca
anānutappaṁ paralokaṁ gamissaṁ
yajassu yaññaṁ khāda maṁ porisādāti.
tattha kalyāṇā anekarūpāti annādivasena anekadhā. yaññāti
dasavidhadānavatthupariccāgavasena ativipulā paṇḍitapasatthā yaññā ca
yiṭṭhā pavattitā. dhamme ṭhitoti evaṁ dhamme ṭhito mādiso ko

page number: 457

nāma maraṇassa bhāyeyya. anānutappanti anānutappamāno.
dhammena me issariyaṁ pasatthanti dasavidhaṁ rājadhammaṁ akopetvā
dhammeneva mayā rajjaṁ pasāsitaṁ. katūpakārāti ñātīsu ñātikiccāni
mittesu ca mittakiccāni. dānanti savatthukacetanā. bahudhāti bahūhi
ākārehi. bahūnanti na pañcannaṁ na dasannaṁ satassapi sahassassapi
dinnameva. santappitāti gahitabhājanāni pūretvā suṭṭhu tappitā.
taṁ sutvā porisādo ayaṁ sutasomo mahārājā sappuriso
ñāṇasampanno madhuradhammakathiko sacāhaṁ etaṁ khādeyyaṁ muddhāpi
me sattadhā phaleyya paṭhavī vā pana me vivaraṁ dadeyyāti bhītatasito
hutvā samma sutasoma na tvaṁ mayā khāditabbayuttarūpoti vatvā
gāthamāha
visaṁ pajānaṁ puriso adeyya
āsīvisaṁ jalitaṁ uggatejaṁ
muddhāpi tassa viphaleyya sattadhā
yo tādisaṁ saccavādiṁ adeyyāti.
tattha visanti tattheva maraṇasamatthaṁ halāhalavisaṁ. jalitanti
attano visatejena jalitaṁ teneva uggatejaṁ aggikkhandhaṁ viya carantaṁ
āsīvisaṁ vā pana so gīvāyaṁ gaṇheyya.
iti so mahāsattaṁ halāhalavisasadiso tvaṁ samma ko taṁ
khādissatīti vatvā gāthā sotukāmo taṁ yācitvā tena

page number: 458

dhammagāravajananatthaṁ evarūpānaṁ anavajjagāthānaṁ tvaṁ abhājananti
paṭikkhittopi sakalajambūdīpe iminā sadiso paṇḍito nāma natthi ayaṁ
mama hatthā muñcitvā gantvā tā gāthā sutvā dhammakathikassa
sakkāraṁ katvā nalātena maccuṁ ādāya punāgato ativiya sādhurūpā
gāthā bhavissantīti suṭṭhutaraṁ sañjātasavanādaro hutvā taṁ yācanto
gāthamāha
sutvā dhammaṁ vijānanti narā kalyāṇapāpakaṁ
api gāthā suṇitvāna dhamme me ramati manoti.
tassattho samma sutasoma narā nāma dhammaṁ sutvā kalyāṇaṁpi pāpakaṁpi
jānanti appeva nāma tā gāthā sutvā mamapi dasakusalakammapathadhamme
mano rameyyāti.
atha mahāsatto sotukāmodāni porisādo kathessāmīti cintetvā
tenahi samma sādhukaṁ suṇohīti taṁ ohitasotaṁ katvā nandabrāhmaṇena
kathitaniyāmeneva gāthānaṁ thutiṁ kathetvā chakāmāvacaradevesu
ekakolāhalaṁ katvā devatāsu sādhukāraṁ dadamānāsu mahāsatto
purisādassa dhammaṁ desento āha
sakideva mahārāja sabbhi hoti samāgamo
sā naṁ saṅgati pāleti nāsabbhi bahusaṅgamo.
sabbhireva samāsetha sabbhi kubbhetha santhavaṁ
sataṁ saddhammamaññāya seyyo hoti na pāpiyo.

page number: 459

jiranti ve rājarathā sucittā
atho sarīraṁpi jaraṁ upeti
satañca dhammo na jaraṁ upeti
santo have sabbhi pavedayanti.
nabhañca dūre paṭhavī ca dūre
pāraṁ samuddassa tadāhu dūre
tato have dūrataraṁ vadanti
satañca dhammo asatañca rājāti.
tassa tena sukathitattā ceva attano paṇḍitabhāvena ca tā gāthā
sabbaññubuddhakathitā viyāti cintentasseva sakalasarīraṁ pañcavaṇṇāya
pītiyā paripūri. bodhisatte muducittaṁ ahosi. setacchattassa
dāyakaṁ sakapitaraṁ viya taṁ amaññi. so ahaṁ sutasomassa dātabbaṁ
kiñci hiraññasuvaṇṇaṁ na passāmi ekekāya pana gāthāya ekekaṁ
varaṁ dassāmīti cintetvā gāthamāha
gāthā imā atthavatī subyañjanā
subhāsitā tuyha janinda sutvā
ānandi vitto sumano patīto
cattāri te samma vare dadāmīti.
tattha ānandīti ānandajāto. sesāni tasseva vevacanāni.
cattāropi hete tuṭṭhākārā eva.

page number: 460

atha naṁ mahāsatto kiṁ nāmetaṁ varaṁ dassasīti apasādento
gāthamāha
yo nattano maraṇaṁ bujjhase tuvaṁ
hitāhitaṁ vinipātañca saggaṁ
giddho rase duccarite niviṭṭho
kiṁ tvaṁ varaṁ dassasi pāpadhammaṁ.
ahañca taṁ dehi varanti vajjaṁ
tvañcāpi datvāna avākareyya
sandiṭṭhikaṁ kalahamimaṁ vivādaṁ
ko paṇḍito jānamupabbajeyyāti.
tattha yoti yo tvaṁ maraṇadhammohamasmīti attanopi maraṇaṁ na
bujjhasi na jānāsi pāpadhammameva karosi. hitāhitanti idaṁ me
kammaṁ hitaṁ idaṁ ahitaṁ idaṁ vinipātaṁ nessati idaṁ sagganti na
jānāsi. raseti manussamaṁsarase. vajjanti vadeyyaṁ. avākareyyāti
vācāya datvā dehi me naṁ varanti vuccamāno na avākareyyāsi.
upabbajeyyāti ko imaṁ kalahaṁ paṇḍito upagaccheyya.
tato porisādo nāyaṁ mayhaṁ saddahati saddahāpessāmi
nanti cintetvā gāthamāha
na taṁ varaṁ arahati jantu dātuṁ
yaṁ vāpi datvāna avākareyya

page number: 461

varassu samma avikampamāno
pāṇaṁ cajitvānapi dassamevāti.
tattha avikampamānoti anolīnamānaso.
atha naṁ mahāsatto ativiya sūro hutvā katheti karissati
me vacanaṁ varaṁ gaṇhissāmīti sace pana manussamaṁsaṁ na khāditabbanti
paṭhamameva varaṁ yācissaṁ so ativiya kilamissati paṭhamaṁ aññe
tayo vare gahetvā pacchā etaṁ varaṁ gaṇhissāmīti cintetvā gāthamāha
ariyassa ariyena sameti sakkhi
paññassa paññāṇavatā sameti
passeyya taṁ vassasataṁ arogaṁ
etaṁ varānaṁ paṭhamaṁ varāmīti.
tattha ariyassāti ācārāriyassa. sakkhīti sakkhidhammo
mittadhammo. paññāṇavatāti ñāṇasampannena. sametīti gaṅgodakaṁ
viya yamunodakena saṁsandati. dhātuso hi sattā saṁsandanti. passeyya
tanti sutasomo porisādassa ciraṁ jīvitaṁ icchanto viya paṭhamaṁ jīvitavaraṁ
yācati paṇḍitassa hi mama jīvitaṁ dehīti vattuṁ ayuttaṁ api ca
so taṁ sutvā mayhameva esa ārogyaṁ icchatīti cintetvā
evamāha.
sopi taṁ sutvā ayaṁ issariyā dhaṁsitvā idāni maṁsaṁ khāditukāmassa
evaṁ mahāanatthakārakassa mahācorassa mayhameva jīvitaṁ icchati
aho mama hitakāmoti tuṭṭhamānaso hutvā vañcetvā varassa

page number: 462

gahitabhāvaṁ anujānitvā taṁ varaṁ dadamāno gāthamāha
ariyassa ariyena sameti sakkhi
paññassa paññāṇavatā sameti
passeyya maṁ vassasataṁ arogaṁ
evaṁ varānaṁ paṭhamaṁ dadāmīti.
tattha varānanti catunnaṁ varānaṁ paṭhamaṁ.
tato bodhisatto āha
ye khattiyāse idha bhūmipālā
muddhābhisittā katanāmadheyyā
na tādise bhūmipatī adesi
etaṁ varānaṁ dutiyaṁ varāmīti.
tattha katanāmadheyyāti muddhani abhisittattā ca muddhābhisittāti
katanāmadheyyā. na tādiseti tādise khattiye na adesi mā khādi.
iti so dutiyaṁ varaṁ gaṇhanto parosatānaṁ khattiyānaṁ jīvitavaraṁ
gaṇhi. porisādopissa varaṁ dadamāno āha
ye khattiyāse idha bhūmipālā
muddhābhisittā katanāmadheyyā
na tādise bhūmipatī ademi
etaṁ varānaṁ dutiyaṁ dadāmīti.
kiṁ pana te sabbe tesaṁ saddaṁ suṇantīti. na sabbaṁ suṇanti.
porisādena hi rukkhassa dhūmajālūpaddavabhayena paṭikkamitvā aggi

page number: 463

kato aggino ca rukkhassa ca antare nisīditvā mahāsatto tena
saddhiṁ kathesi. tasmā sabbaṁ asuṇitvā upaḍḍhūpaḍḍhaṁ suṇiṁsu. te
idāni sutasomo porisādaṁ damessati mā bhāyitthāti aññamaññaṁ
samassāsesuṁ. tasmiṁ khaṇe mahāsatto imaṁ gāthamāha
parosataṁ khattiyā te gahītā
talāvutā assumukhā rudantā
sake te raṭṭhe paṭipādayāhi
etaṁ varānaṁ tatiyaṁ varāmīti.
tattha parosatanti atirekasataṁ. te gahītāti tayā gahitā.
talāvutāti hatthatalesu āvutā.
iti so mahāsatto tatiyaṁ varaṁ gaṇhanto tesaṁ khattiyānaṁ
sakaraṭṭhaniyyātanavaraṁ gaṇhi. kiṁkāraṇāti. so akhādantopi
veribhayena sabbe te dāse katvā araññeyeva vāsāpeyya
māretvā vā chaḍḍeyya paccantaṁ vā netvā vikkīṇeyya tasmā
tesaṁ sakaraṭṭhaniyyātanavaraṁ gaṇhi. itaropissa dadamāno imaṁ gāthamāha
parosataṁ khattiyā me gahītā
talāvutā assumukhā rudantā
sake te raṭṭhe paṭipādayāmi
etaṁ varānaṁ tatiyaṁ dadāmīti.
catutthaṁ pana varaṁ gaṇhanto bodhisatto imaṁ gāthamāha

page number: 464

chiddante raṭṭhaṁ byathitā bhayā hi
puthū narā leṇamanuppaviṭṭhā
manussamaṁsaṁ viramāhi rāja
etaṁ varānaṁ catutthaṁ varāmīti.
tattha chiddanta ghanasannivāsaṁ tattha tattha gāmādīnaṁ uṭṭhitattā
savivaraṁ. byathitā bhayāhīti porisādo idāni āgamissatīti tava
bhayena kampitā. leṇamanuppaviṭṭhāti dārake hatthesu gahetvā
tiṇagahanādinilīyanaṭṭhānaṁ paviṭṭhā. manussamaṁsanti duggandhaṁ jegucchaṁ
paṭikkūlaṁ manussamaṁsaṁ pajaha. nissakkatthe vā upayogaṁ. manussamaṁsato
viramāhīti attho.
evaṁ vutte porisādo pāṇiṁ paharitvā hasanto samma sutasoma
kiṁ nāmetaṁ kathesi kathāhaṁ tumhākaṁ etaṁ varaṁ pāṇasamaṁ dassāmi
sace gaṇhitukāmosi aññaṁ gaṇhāhīti vatvā gāthamāha
addhā hi so bhakkho mamaṁ manāpo
etassa hetumhi vanaṁ paviṭṭho
sohaṁ kathaṁ etto upārameyyaṁ
aññaṁ varānaṁ catutthaṁ varassūti.
tattha vananti rajjaṁ pahāya imaṁ vanaṁ paviṭṭho.
atha naṁ mahāsatto tvaṁ manussamaṁsassa piyatarattā tato viramituṁ
na sakkomīti vadasi yo hi piyaṁ nissāya pāpaṁ karoti ayaṁ
andhabāloti vatvā gāthamāha

page number: 465

na ve piyaṁ meti janinda tādiso
attaṁ niraṅkatvā piyāni sevati
attāva seyyo paramāva seyyo
labbhā piyā ocitattena pacchāti.
tattha tādisoti janinda tādiso yuvā abhirūpo mahāyaso
idannāma me piyanti piyavatthulobhena attānaṁ niraṅkatvā sabbasugatīhi
ceva sukhavisayehi ca cavitvā niraye pātetvā na ve piyāni sevati.
paramāva seyyoti purisassa hi paramamhā piyavatthumhā attāva
varataro. kiṁkāraṇā. labbhā piyāti piyā nāma piyavisayavasena
ceva puññena ca ocitattena ca vuḍḍhitattena ca diṭṭhadhamme ceva
parattha ca devamanussasampattiṁ katvā sakkā laddhuṁ.
evaṁ vutte porisādo bhayappatto hutvā ahañhi sutasomena
gahitaṁ varaṁ visajjāpetuṁpi na sakkomi manussamaṁsato viramituṁpi na
sakkomi kiṁ nu kho karissāmi sace so aññaṁ varaṁ catutthaṁ
yācati khippameva tassa dassāmi kathamahaṁ jīvissāmīti assupuṇṇehi
nettehi gāthamāha
piyaṁ me manussamaṁsaṁ sutasoma vijānahi
namhi sakkā nivāretuṁ aññaṁ tuvaṁ samma varaṁ varassūti.
tattha vijānahīti vijānāhi.
tato bodhisatto āha

page number: 466

yo ve piyaṁ meti piyānurakkhī
attaṁ niraṅkatvā piyāni sevati
soṇḍo pivitvāna visamissa pānaṁ
teneva so hoti dukkhī parattha.
yo cīdha saṅkhāya piyāni hitvā
kicchenapi sevati ariyadhamme
dukkhena pivitvāna yathosadhāni
teneva so hoti sukhī paratthāti.
tattha yo veti samma porisāda yo puriso idaṁ me piyanti
pāpakiriyāya attānaṁ niraṅkatvā piyāni vatthūni sevati so surāpemena
visamissaṁ suraṁ pivitvā soṇḍo viya tena pāpakammena parattha nirayādīsu
dukkhī hoti. saṅkhāyāti jānitvā tulayitvā. piyāni hitvāti
adhammapaṭisaṁyuttāni piyāni chaḍḍetvā.
evaṁ vutte porisādo kalūnaṁ paridevanto gāthamāha
ohāyahaṁ pitaraṁ mātarañca
manāpike kāmaguṇepi pañca
etassa hetumhi vanaṁ paviṭṭho
tante varaṁ kintimahaṁ dadāmīti.
tattha etassāti manussamaṁsaṁ dasseti. kintimahanti kinti
katvā ahaṁ varaṁ demi.
tato mahāsatto imaṁ gāthamāha

page number: 467

na paṇḍitā diguṇamāhu vākyaṁ
saccappaṭiññāva bhavanti santo
varassu samma iti maṁ avoca
iccabravī tvaṁ na hi te sametīti.
tattha diguṇanti samma porisāda paṇḍitā nāma ekaṁ vatvā
puna taṁ visaṁvādento dutiyavacanaṁ na vadanti. iti maṁ avocāti
samma sutasoma varassu varanti evaṁ maṁ abhāsasi. iccabravīti tasmā yaṁ
tvaṁ iti abravi tante idāni na sameti.
so puna rodanto evaṁ gāthamāha
apuññalābhaṁ ayasaṁ akittiṁ
pāpaṁ bahuṁ duccaritakilesaṁ
manussamaṁsassa bhavo upāgā
tante varaṁ kintimahaṁ dadeyyanti.
tattha pāpanti kammapathaṁ appattaṁ. duccaritanti kammapathappattaṁ.
kilesanti dukkhaṁ. manussamaṁsassa bhavoti manussamaṁsassa hetu. upāgāti
upagatomhi. tanteti taṁ tuyhaṁ kathāhaṁ varaṁ demi mā maṁ vārayi
anukampaṁ kāruññaṁ mayi karohi aññaṁ varaṁ gaṇhāhīti āha.
atha naṁ mahāsatto āha
na taṁ varaṁ arahati jantu dātuṁ
yaṁ vāpi datvāna avākareyya

page number: 468

varassu samma avikampamāno
pāṇaṁ cajitvānapi dassamevāti.
evantena paṭhamaṁ vuttaṁ gāthaṁ āharitvā dassetvā varadāne
ussāhento āha
pāṇaṁ cajanti sataṁ nesa dhammo
saccappaṭiññāva bhavanti santo
datvā varaṁ khippamavākarohi
etena sampajja surājaseṭṭha.
caje dhanaṁ aṅgavarassa hetu
aṅgaṁ caje jīvita rakkhamāno
aṅgaṁ dhanaṁ jīvitañcāpi sabbaṁ
caje naro dhammamanussarantoti.
tattha pāṇanti jīvitaṁ santo nāma api jīvitaṁ cajanti khippamavākarohi
idha khippaṁ mayhaṁ dehīti attho. etenāti etena dhammena ceva
saccena ca sampajja sampanno upapanno hoti. surājaseṭṭhāti
taṁ paggaṇhanto ālapati. caje dhananti samma porisāda paṇḍito
puriso hatthapādādimhi aṅge vijjamāne tassa rakkhanatthāya
bahuṁpi dhanaṁ cajeyya. dhammamanussarantoti aṅgadhanajīvitāni
pariccajantopi sataṁ dhammaṁ na vītikkamissāmīti evaṁ dhammaṁ anussaranto.
evaṁ mahāsatto imehi kāraṇehi taṁ sacce patiṭṭhāpetvā
idāni attano garubhāvaṁ dassetuṁ gāthamāha

page number: 469

yassā hi dhammaṁ puriso vijaññā
ye cassa kaṅkhaṁ vinayanti santo
tañhissa dīpañca parāyanañca
na tena mettiṁ jirayetha paññoti.
tattha yassāti yamhā purisā. dhammanti kusalākusalajotakaṁ kāraṇaṁ.
vijaññāti vijāneyya. tañhissāti taṁ ācariyapuggalaṁ etassa puggalassa
patiṭṭhānaṭṭhena dīpaṁ uppanne bhaye gantabbaṭṭhānaṭṭhena parāyanañca. na
tena mettinti tena ācariyapuggalena saha paṇḍito kenacipi kāraṇena
mettiṁ na jirayetha na vināseyyāti attho.
evañca pana vatvā samma porisāda guṇavantassa ācariyassa
vacanaṁ nāma bhindituṁ na vaṭṭati ahañca taruṇakālepi tava piṭṭhācariyo
bahuṁ sippaṁ sikkhāpesiṁ idāni buddhalīlāya satārahā gāthā te kathesiṁ
tena me vacanaṁ kātuṁ arahasīti āha.
taṁ sutvā porisādo sutasomo mayhaṁ ācariyo ceva varo
cassa mayā dinno kiṁ sakkā kātuṁ ekasmiṁ attabhāve maraṇaṁ
nāma dhuvaṁ manussamaṁsaṁ na khādissāmi dassāmi varanti assudhārāhi
pavattamānāhi uṭṭhāya sutasomanarindassa pāde vanditvā taṁ varaṁ
dadamāno imaṁ gāthamāha
addhā hi so bhakkho mama manāpo
etassa hetumhi vanaṁ paviṭṭho

page number: 470

sace ca maṁ yācasi etamatthaṁ
etaṁpi te samma varaṁ dadāmīti.
atha naṁ mahāsatto samma sīse ṭhitassa maraṇaṁpi varaṁ mahārāja
tayā dinnaṁ varaṁ gaṇhāmi tuvañca ajjato paṭṭhāya ariyapathe
patiṭṭhitosi evaṁ santepi taṁ yācāmi sace te mayi sineho
atthi pañca sīlāni gaṇhāhi mahārājāti āha. sādhu samma
dehi me pañca sīlānīti. gaṇha mahārājāti. so mahāsattaṁ
pañcaṅgapatiṭṭhitena vanditvā ekamantaṁ nisīdi. mahāsattopi taṁ
sīlesu patiṭṭhāpesi. tasmiṁ khaṇe tattha sannipatitā bhummā devatā
mahāsatte pītiṁ janetvā avīcito yāva bhavaggā añño porisādaṁ
manussamaṁsato nivāretuṁ samattho nāma natthi aho sutasomena
dukkaraṁ katanti mahantena saddena vanaghaṭaṁ unnādento sādhukāramakaṁsu.
tesaṁ sutvā cātummahārājikāti evaṁ yāva barhmalokā ekakolāhalaṁ
ahosi. rukkhe laggitarājānopi taṁ devatānaṁ sādhukārasaddaṁ suṇiṁsu.
rukkhadevatāpi vimāne ṭhitāva sādhukāramadaṁsu. iti devatānaṁ
sādhukārasaddova anusuyyati rūpaṁ na dissati. devatānaṁ sādhukārasaddaṁ
sutvā rājāno cintayiṁsu sutasomaṁ nissāya no jīvitaṁ laddhaṁ dukkaraṁ
kataṁ sutasomena porisādaṁ damentenāti bodhisattassa thutiṁ kariṁsu.
porisādo mahāsattassa pāde vanditvā ekamantaṁ aṭṭhāsi. atha
naṁ bodhisatto samma ime khattiye mocehīti āha. so cintesi
ahaṁ etesaṁ paccāmitto ete mayā mocitā gaṇhatha no

page number: 471

paccāmittanti maṁ hiṁseyyuṁ mayā jīvitaṁ cajantenāpi na sakkā sutasomassa
santikā gahitaṁ sīlaṁ bhindituṁ iminā saddhiṁyeva gantvā mocessāmi
evaṁ me bhayaṁ na bhavissatīti. atha bodhisattaṁ vanditvā samma
sutasoma ubhopi gantvā khattiye mocessāmāti vatvā gāthamāha
satthā ca me hosi sakhā ca mesi
vacanaṁpi te samma ahaṁ akāsiṁ
tvaṁpi me samma karohi vākyaṁ
ubhopi gantvāna pamocayāmāti.
tattha satthāti saggamaggassa desitattā satthā taruṇakālato
paṭṭhāya sakhā.
atha naṁ bodhisatto āha
satthā ca te homi sakhā ca tyamhi
vacanaṁpi me samma tuvaṁ akāsi
ahaṁpi te samma karomi vākyaṁ
ubhopi gantvāna pamocayāmāti.
evaṁ vatvā te upasaṅkamitvā āha
kammāsapādena viheṭhitamhā
talāvutā assumukhā rudantā
na jātu dubbhetha imassa rañño
saccappaṭiññaṁ me paṭisuṇāthāti.
tattha kammāsapādenāti idaṁ mahāsatto ubhopi gantvā

page number: 472

pamocayāmāti sampaṭicchitvā khattiyā nāma mānathaddhā muttamattāva
iminā viheṭhitamhāti porisādaṁ potheyyuṁpi haneyyuṁpi na kho panesa tesu
dubbhissati ahaṁ ekakova gantvā paṭiññaṁ tāva nesaṁ gaṇhissāmīti
cintetvā tattha gantvā te khattiye hatthatalesu āvuṇitvā
porisādena aggapādaṅgulīsu bhūmiṁ phusamānāsu rukkhasākhāsu olaggite
vātappaharaṇakāle nāgadantesu olaggitakaraṇḍakadāmāni viya
saṁparivattante addasa. tepi taṁ disvā idānimhā arogāti
ekappahāreneva mahāviravaṁ viraviṁsu. atha te mahāsatto mā
bhāyitthāti assāsetvā porisādato tumhākaṁ abhayaṁ paṭiggahitaṁ tumhe
pana me vacanaṁ karothāti vatvā evamāha. tattha na jātūti ekaṁsena
na ca dubbhetha.
te āhaṁsu
kammāsapādena viheṭhitamhā
talāvutā assumukhā rudantā
na jātu dubbhema imassa rañño
saccappaṭiññaṁ te paṭisuṇomāti.
tattha paṭisuṇomāti evaṁ paṭiññaṁ adhivāsema sampaṭicchāma apica
kho pana mayaṁ kilamantā kathetuṁ na sakkoma tumhe sabbasattānaṁ
paṭisaraṇaṁ tumheva kathetha mayaṁ vo vacanaṁ sutvā paṭiññaṁ dassāmāti.
atha te bodhisatto tenahi paṭiññaṁ dethāti vatvā gāthamāha

page number: 473

yathā pitā vā athavāpi mātā
anukampikā atthakāmā pajānaṁ
evaṁpi vo hotu ayañca rājā
tumhe ca vo hotha yatheva puttāti.
tepi sampaṭicchamānā imaṁ gāthamāhaṁsu
yathā pitā vā athavāpi mātā
anukampikā atthakāmā pajānaṁ
evaṁpi no hotu ayañca rājā
mayaṁpi hessāma yatheva puttāti.
tattha tumhe ca voti vokāro nipātamattaṁ.
iti mahāsatto tesaṁ paṭiññaṁ gahetvā porisādaṁ pakkositvā
ehi samma khattiye mocehīti āha. so khaggaṁ gahetvā ekassa
rañño bandhanaṁ chindi. rājā sattāhaṁ nirāhāro hutvā
vedanāppatto saha bandhanacchedā mutto bhūmiyaṁ patati. taṁ disvā
mahāsatto kāruññaṁ katvā samma porisāda mā evaṁ chindāhi ekaṁ
rājānaṁ ubhopi daḷhaṁ gahetvā ure katvā idāni bandhanaṁ chindāmāti
āha. porisādo khaggena chindi. mahāsatto thāmasampannatāya
taṁ ure nipajjāpetvā orasaputtaṁ viya muducittena otāretvā
bhūmiyaṁ nipajjāpesi. evaṁpi te sabbe bhūmiyaṁ nipajjāpetvā
vaṇe dhovitvā dārakānaṁ kaṇṇato suttakaṁ viya sanikaṁ rajjuyo

page number: 474

nikkaḍḍhitvā pubbalohitaṁ dhovitvā vaṇe niddose katvā samma
porisāda etaṁ rukkhatacaṁ pāsāṇe ghaṁsitvā āharathāti āharāpetvā
saccakiriyaṁ katvā tesaṁ hatthatalesu makkhesi. taṁ khaṇaññeva phāsukaṁ
ahosi. porisādo taṇḍulaṁ gahetvā vāraṇaṁ paci. ubhopi janā
parosataṁ khattiye vāraṇaṁ pāyesuṁ.
iti te sabbeva santappitā suriyo atthaṅgato. punadivasepi
pāto ca majjhantike ca sāyaṇhe ca vāraṇameva pāyetvā
tatiyadivase sasitthakaṁ yāguṁ pāyesuṁ. yāvatā te arogā ahesuṁ.
atha ne mahāsatto gantuṁ sakkhissathāti pucchitvā gacchāmāti
vutte ehi samma porisāda sakaṁ raṭṭhaṁ gacchāmāti āha. sutvā
so rodamāno tassa pādesu patitvā tvaṁ samma rājāno gahetvā
gaccha ahaṁ idheva vanamūlaphalāni khādanto vasissāmīti āha.
samma idha kiṁ karissasi samma ramaṇīyante raṭṭhaṁ bārāṇasiyaṁ
rajjaṁ kārehīti. samma kiṁ kathesi na sakkā mayā tattha gantuṁ
sakalanagaravāsino hi me verino te mayhaṁ iminā mātā khāditā
mayhaṁ pitāti maṁ paribhāsissanti gaṇhatha imaṁ coranti ete daṇḍena
vā leḍḍunā vā muggarena vā sattiyā vā pharasunā vā maṁ jīvitā
voropessanti ahañca tumhākaṁ santike sīlesu patiṭṭhito
jīvitahetupi na sakkā mayā paraṁ māretuṁ tasmā nāhaṁ gacchāmi ahaṁ
manussamaṁsato virahitattā kittakaṁ jīvissāmi idāni mama tumhākaṁ
dassanaṁ natthīti roditvā gacchatha tumheti āha. atha mahāsatto

page number: 475

tassa piṭṭhiṁ parimajjitvā samma porisāda sutasomo nāmāhaṁ mayā
tādiso kakkhalo pharuso sāhasiko vinīto bārāṇasivāsikesu
janesu kiṁ atthi ahaṁ taṁ tattha patiṭṭhāpessāmi asakkonto
attano rajjaṁ dvidhā bhinditvā tava dassāmīti tumhākaṁpi nagare
mama verino atthiyevāti vutte iminā mama vacanaṁ karontena
dukkaraṁ kataṁ yena kenaci upāyena porāṇakayase patiṭṭhāpetabbo
esa mayāti cintetvā tassa palobhanatthāya nagarasampattiṁ vaṇṇento
āha
catuppadaṁ sakuṇañcāpi maṁsaṁ
sūdehi randhaṁ sukataṁ suniṭṭhitaṁ
sudhaṁva indo paribhuñjamāno
hitvā katheko ramasi araññe.
tā khattiyā vellivilākamajjhā
alaṅkatā samparivārayantā
indaṁva devesu pamodayiṁsu
hitvā katheko ramasi araññe.
tambūpadhāne bahugoṇakamhi
subhamhi sabbasayanamhilaṅkate
sayanassa majjhamhi sukhaṁ sayitvā
hitvā katheko ramasi araññe.

page number: 476

pāṇissaraṁ kumbhathūnaṁ nissive
athopi ve nippurisaṁpi turiyaṁ
bahuṁ sugītañca suvāditañca
hitvā katheko ramasi araññe.
uyyāna sampannapahūtamālyaṁ
migājinūpetapuraṁ surammaṁ
hayehi nāgehi rathehupetaṁ
hitvā katheko ramasi araññeti.
tattha sukatanti nānappakārehi suṭṭhu kataṁ. suniṭṭhitanti
nānāsambhārayojanena suṭṭhu niṭṭhitaṁ. kathaṁ eko ramasīti mūlaphalādīni
khādanto kathaṁ ramissasi ehi mahārāja gamissāmāti. vellivilākamajjhāti
ettha vellīti rāsi vilākamajjhāti vilaggamajjhā uttattaghanasuvaṇṇarāsipabhā
ceva tanudīghamajjhā cāti. devesūti devaloke accharā
indaṁ viya ramaṇīye bārāṇasinagare pubbe pamodayiṁsu tā
hitvā idha kiṁ karissasi ehi samma gacchāmāti. tambūpadhāneti
rattūpadhāne. sabbasayanamhīti sabbattharaṇatthate sayane. alaṅkateti
anekabhūmikā dassetvā addharattālaṅkatayutte tattha tuvaṁ pubbe sayīti
attho. sukhanti tādisassa sayanassa majjhamhi sukhaṁ sayitvā idāni kathaṁ
araññe ramissasi ehi gacchāma sammāti. nissiveti rattibhāge.
hetvāti evarūpaṁ sampattiṁ chaḍḍetvā. uyyāna sampannapahūtamālyanti
mahārāja tava uyyānaṁ sampannanānāvidhapupphaṁ. migājinūpetapuraṁ

page number: 477

surammanti taṁ uyyānaṁ migājinaṁ nāma nāmena tena upetaṁ puraṁpi
te suṭṭhu rammaṁ. hitvāti evarūpaṁ manoramaṁ nagaraṁ chaḍḍetvā.
iti mahāsatto appeva nāmesa pubbe anubhuttaṁ upabhogaparibhogarasaṁ
saritvā gantukāmo bhaveyyāti porisādaṁ paṭhamaṁ bhojanena palobhesi.
dutiyaṁ kilesavasena tatiyaṁ sayanena catutthaṁ naccagītavāditena pañcamaṁ
uyyānena ceva nagarena cāti imehi ettakehi palobhetvā
ehi mahārāja ahantaṁ ādāya bārāṇasiyaṁ patiṭṭhapetvā pacchā
sakaraṭṭhaṁ gamissāmi sace bārāṇasiyaṁ raṭṭhaṁ na labhissasi mama upaḍḍharajjaṁ
te dassāmi kinte araññavāsena mama vacanaṁ karohīti āha.
tassa vacanaṁ sutvā gantukāmo hutvā sutasomo mayhaṁ atthakāmo
anukampako paṭhamaṁ maṁ kalyāṇe patiṭṭhapetvā idāni porāṇayaseva
patiṭṭhapessāmīti vadati sakkhissati cesa patiṭṭhapetuṁ iminā saddhiṁyeva
gantuṁ vaṭṭati kiṁ me araññavāsenāti cintetvā tuṭṭhacitto tassa
guṇaṁ nissāya vaṇṇaṁ kathetukāmo samma sutasoma kalyāṇamittasaṁsaggato
sādhutaraṁ pāpamittasaṁsaggato pāpataraṁ nāma natthīti vatvā āha
kāḷapakkhe yathā cando hāyateva suve suve
kāḷapakkhūpamo rāja asataṁ hoti samāgamo.
tathāhaṁ rasakamāgamma sūdaṁ kāpurisādhamaṁ
akāsiṁ pāpakaṁ kammaṁ yena gacchāmi duggatiṁ.

page number: 478

sukkapakkhe yathā cando vaḍḍhateva suve suve
sukkapakkhūpamo rāja sataṁ hoti samāgamo.
tathāhaṁ tavamāgamma sutasoma vijānahi
kāhāmi kusalaṁ kammaṁ yena gacchāmi suggatiṁ.
thale yathā vāri janinda vuṭṭhaṁ
anaddhaneyyaṁ na ciraṭṭhitikaṁ
evaṁpi me hoti asataṁ samāgamo
anaddhaneyyaṁ udakaṁ thaleva.
sare yathā vāri janinda vuṭṭhaṁ
ciraṭṭhitikaṁ naravīraseṭṭha
evaṁpi me hoti sataṁ samāgamo
ciraṭṭhitiko udakaṁ sareva.
abyāyiko hoti sataṁ samāgamo
yāvampi tiṭṭheyya tatheva hoti
khippaṁ hi veti asataṁ samāgamo
tasmā sataṁ dhammo asabbhi ārakāti.
tattha suve suveti divase divase. anaddhaneyyanti na addhānakkhamaṁ.
sareti samudde. naravīraseṭṭhāti narapurisena seṭṭha. udakaṁ sarevāti
samudde vuṭṭhaudakaṁ viya. abyāyikoti avigacchanako. yāvampi
tiṭṭheyyāti yattakaṁ kālaṁ jīvitaṁ tiṭṭheyya tattakaṁ kālaṁ tatheva
hoti na jirati sappurisehi mittabhāvoti.

page number: 479

iti porisādo sattahi gāthāhi mahāsattassa guṇaṁ kathesi.
mahāsattopi porisādañca te ca rājāno gahetvā paccantagāmaṁ
agamāsi. paccantagāmavāsino mahāsattaṁ disvā nagaraṁ gantvā
ācikkhiṁsu. amaccā balanikāyaṁ ādāya gantvā parivārayiṁsu.
mahāsatto tena parivārena bārāṇasiṁ agamāsi. antarāmagge
janapadavāsino paṇṇākāraṁ datvā anugacchiṁsu. mahāsatto
mahāparivāro ahosi tena saddhiṁ bārāṇasiṁ pāpuṇi. tadā
porisādassa putto rājā hoti senāpati kālahatthīyeva. nāgarā
rañño ārocayiṁsu mahārāja sutasomo kira porisādaṁ dametvā
ādāya idhāgacchati nagarassa pavisituṁ na dassāmāti sīghaṁ nagaradvārāni
pidahitvā āvudhahatthā aṭṭhaṁsu. mahāsatto dvārānaṁ pidahitabhāvaṁ
ñatvā porisādañca parosate ca rājāno ohāya katipayehi amaccehi
saddhiṁ dvārasamīpaṁ gantvā ahaṁ sutasomamahārājā dvāraṁ vivarathāti
āha. purisā gantvā rañño ārocesuṁ. so rājā
sutasomamahārājā paṇḍito dhammarājā sīle ṭhito nissaṁsayaṁ no
bhayaṁ natthīti vatvā khippaṁ vivarathāti vivarāpesi. mahāsatto nagaraṁ
pāvisi. rājā ca kālahatthī cassa paccuggamanaṁ katvā taṁ ādāya
pāsādaṁ āropayiṁsu. so rājāsane nisīditvā porisādassa
aggamahesiñca sesāmacce ca pakkosāpetvā rājānaṁ āha kālahatthi
kasmā rañño nagaraṁ pavisituṁ na dethāti. so rajjaṁ kārento
imasmiṁ nagare bahū manusse khādi khattiyehi akattabbakammaṁ kari

page number: 480

sakalajambūdīpe chiddaṁ akāsi evarūpo pāpadhammo tena kāraṇenāti.
idāni so evarūpaṁ karissatīti tumhe mā cintayittha ahantaṁ
dametvā sīlesu patiṭṭhāpesiṁ jīvitahetupi kiñci na viheṭhessati
natthi vo tato bhayaṁ evaṁ mā karittha puttehi nāma mātāpitaro
paṭijaggitabbā mātāpituposakā hi saggaṁ gacchanti itare janā
nirayaṁ gacchantīti.
evaṁ so nīcāsane nisinnassa rājaputtassa ovādaṁ datvā
kālahatthi tvaṁ rañño sahāyo ceva sevako ca raññāpi mahante
issariye patiṭṭhāpito tayāpi rañño atthaṁ carituṁ vaṭṭatīti
senāpatiṁ anusāsetvā devi tvaṁpi kulagehā āgantvā tassa
santike aggamahesiṭṭhānaṁ patvā puttadhītāhi vuḍḍhippattā tayāpi
tassa atthaṁ carituṁ vaṭṭatīti deviyāpi ovādaṁ datvā tamevatthaṁ
matthakaṁ pāpetuṁ dhammaṁ desento āha
na so rājā yo ajeyyaṁ jināti
na so sakhā yo sakhāraṁ jināti
na sā bhariyā yā patino na vibheti
na te puttā ye na bharanti jiṇṇaṁ.
na sā sabhā yattha na santi santo
na te santo ye na bhaṇanti dhammaṁ
rāgañca dosañca pahāya mohaṁ
dhammaṁ bhaṇantāyeva bhavanti santo.

page number: 481

nābhāsamānaṁ jānanti missaṁ bālehi paṇḍitaṁ
bhāsamānañca jānanti desentaṁ amataṁ padaṁ.
bhāsaye jotaye dhammaṁ paggaṇhe isinaṁ dhajaṁ
subhāsitadhajā isayo dhammova isinaṁ dhajoti.
tattha ajeyyanti ajeyyā nāma mātāpitaro te jinanto
rājā nāma na hoti sace tava pitusantakaṁ rajjaṁ labhitvā tassa
paṭisattu ahosi akiccakārī nāma bhavissasi. sakhāraṁ jinātīti
kūṭaṭṭena jināti sace tvaṁ kālahatthi raññā saddhiṁ mittadhammaṁ
na pūresi adhammaṭṭho hutvā niraye nibbattissasi. na vibhetīti
na bhāyati sace tvaṁ rañño na bhāyasi bhariyā dhamme ṭhitā
nāma nāhosi. jiṇṇanti mahallakaṁ tasmiṁ hi kāle abharantā
puttā puttā nāma na honti. santoti paṇḍitā. dhammanti
ye pucchitā saccasabhāvaṁ na vadanti na te paṇḍitā nāma.
dhammaṁ bhaṇantāti ete rāgādayo pahāya parassa hitānukampakā
hutvā sabhāvaṁ bhaṇantā paṇḍitā nāma honti. nābhāsamānanti
na abhāsamānaṁ. amataṁ padanti amatamahānibbānaṁ desentaṁ paṇḍitoti
jānanti. teneva porisādo dhammadesanaṁ sutvā pasannacitto cattāro
vare datvā pañcasu sīlesu patiṭṭhito. bhāsayeti tasmā paṇḍito
puriso dhammaṁ bhāseyya joteyya. buddhādayo hi isayo yasmā
dhammo etesaṁ dhajo tasmā subhāsitadhajā nāma subhāsitaṁ paggaṇhanti
bālā pana subhāsitaṁ paggaṇhantā nāma natthīti.

page number: 482

imassa dhammakathaṁ sutvā rājā ca senāpati ca tussitvā
gacchāma taṁ rājānaṁ ānessāmāti nagare bheriñcārāpetvā nāgare
sannipātetvā tumhe mā bhāyittha rājā kira dhamme patiṭṭhito
etha naṁ ānessāmāti mahājanaṁ ādāya mahāsattaṁ purato katvā
rañño santikaṁ gantvā vanditvā kappake upaṭṭhapetvā kappitakesamassuṁ
nahātānulittapasādhitaṁ rājānaṁ ratanarāsimhi ṭhapetvā abhisiñcitvā
nagaraṁ pavesesuṁ. porisādarājā parosatānaṁ khattiyānaṁ mahāsattassa
ca mahāsakkāraṁ kāresi. sutasomanarindena kira porisādo dametvā
rajje patiṭṭhāpitoti sakalajambūdīpe mahākolāhalaṁ udapādi.
indapattanagaravāsino āgacchantūti dūte pahiṇiṁsu. so tattha
māsamattaṁ vasitvā samma gacchāma mayaṁ tvaṁ appamatto hohi
catūsu nagaradvāresu ca nivesanadvāre cāti pañca dānasālāyo
kārāpehi dānaṁ dehi dasa rājadhamme akopetvā agatigamanaṁ
pajaha mahārājāti porisādaṁ ovadi. parosatāhi rājadhānīhi
balanikāyā yebhuyyena sannipatitā. so tehi balanikāyehi parivuto
bārāṇasito nikkhami. porisādopi nikkhamitvā upaḍḍhapathā
nivattati. mahāsatto abāhanānaṁ rājūnaṁ bāhanāni datvā sabbe
te uyyojesi. tepi tena saddhiṁ sammoditvā yathārahaṁ vandanālapanādīni
katvā attano attano janapadaṁ agamaṁsu. mahāsattopi nagaraṁ
pavisitvā indapattanagaravāsīhi janehi devanagaraṁ viya alaṅkatanagaraṁ
pavisitvā mātāpitaro vanditvā madhurapaṭisanthāraṁ katvā mahātalaṁ

page number: 483

abhiruhi. so dhammena rajjaṁ kārento cintesi rukkhadevatā mayhaṁ
bahūpakārā balikammalābhamassa karissāmīti. so nigrodharukkhassa
avidūre mahantaṁ taḷākaṁ kāretvā bahūni kulāni ṭhapetvā gāmaṁ
nivāsāpesi. gāmo mahā ahosi asītimaggāapaṇasahassena
paṭimaṇḍito. taṁpi rukkhamūlaṁ sākhantato paṭṭhāya bhūmiṁ samatalaṁ kāretvā
parikkhittavedikapākāratoraṇadvārayuttaṁ kāresi. devatā abhippasīdi.
kammāsapādassa damitaṭṭhāne nivuṭṭhattā so gāmo kammāsapādanigamo
nāma jāto. te sabbepi rājāno mahāsattassa ovāde ṭhatvā
dānādīni puññāni katvā saggapadaṁ pūrayiṁsu.
satthā imaṁ dhammadesanaṁ āharitvā saccāni pakāsetvā nāhaṁ
bhikkhave idāneva aṅgulimālaṁ damesiṁ pubbepi aṅgulimālo mayā
damitoyevāti vatvā jātakaṁ samodhānesi tadā porisādo aṅgulimālo
ahosi kālahatthī sārīputto nandabrāhmaṇo ānando rukkhadevatā
kassapo sakko anuruddho sesarājāno buddhaparisā mātāpitaro
mahārājakulāni ahesuṁ sutasomarājā pana ahameva sammāsambuddhoti.
sutasomajātakaṁ niṭṭhitaṁ.
pañcamaṁ.
iti asītinipātavaṇṇanā niṭṭhitā.



page number: 001

paramatthadīpanī nāma khuddakanikāyaṭṭhakathā
petavatthuvaṇṇanā
--------
namo tassa bhagavato arahato sammāsambuddhassa.
ganthārambhakathā
mahākāruṇikaṁ nāthaṁ ñeyyasāgarapāraguṁ
vande nipuṇagambhīra- vicitranayadesanaṁ.
vijjācaraṇasampannā yena niyyanti lokato
vande tamuttamaṁ dhammaṁ sammāsambuddhapūjitaṁ.
sīlādiguṇasampanno ṭhito maggaphalesu yo
vande ariyasaṁghaṁ taṁ puññakkhettaṁ anuttaraṁ.
vandanājanitaṁ puññaṁ iti yaṁ ratanattaye
hatantarāyo sabbattha hutvāhaṁ tassa tejasā.
petehi ca 1- kataṁ kammaṁ yaṁ yaṁ purimajātisu
petabhāvāvahaṁ taṁ taṁ tesaṁ hi phalabhedato.
pakāsayantī buddhānaṁ desanā yā visesato
saṁvegajananī kamma- phalapaccakkhakārinī.
petavatthūti nāmena supariññātavatthukā
yaṁ khuddakanikāyasmiṁ saṅgāyiṁsu mahesayo.

footnote: 1 ma. tehi tehi

page number: 002

tassa sammāvalambitvā porāṇaṭṭhakathānayaṁ
tattha tattha nidānāni vibhāvento visesato.
suvisuddhaṁ asaṅkiṇṇaṁ nipuṇatthavinicachayaṁ
mahāvihāravāsīnaṁ samayaṁ avilomayaṁ.
yathābalaṁ karissāmi atthasaṁvaṇṇanaṁ subhaṁ
sakkaccaṁ bhāsato taṁ me nisāmayatha sādhavoti.
tattha petavatthūti seṭṭhiputtādikassa tassa tassa sattassa petabhāvahetubhūtaṁ
kammaṁ, tassa pana pakāsanavasena pavatto "khettūpamā arahanto"tiādiko pariyattidhammo
idha "petavatthū"ti adhippeto.
tayidaṁ petavatthu kena bhāsitaṁ, kattha bhāsitaṁ, kadā bhāsitaṁ, kasmā ca
bhāsitanti. vuccate:- idaṁ hi petavatthu duvidhena pavattaṁ aṭṭhuppattivasena
pucchāvissajjanavasena ca. tattha yaṁ aṭṭhuppattivasena pavattaṁ, taṁ bhagavatā 1- bhāsitaṁ,
itaraṁ nāradattherādīhi pucchitaṁ tehi tehi petehi 2- bhāsitaṁ. satthā pana yasmā
nāradattherādīhi tasmiṁ tasmiṁ pucchāvissajjane ārocite taṁ taṁ aṭṭhuppattiṁ katvā
sampattaparisāya dhammaṁ desesi, tasmā sabbampetaṁ petavatthu 3- satthārā bhāsitameva
nāma jātaṁ. pavattitavaradhammacakke hi satthari tattha tattha rājagahādīsu viharante yebhuyyena
tāya tāya aṭṭhuppattiyā pucchāvissajjanavasena sattānaṁ kammaphalapaccakkhakaraṇāya
taṁ taṁ petavatthu desanāruḷhanti ayaṁ tāvettha "kena bhāsitan"tiādīnaṁ padānaṁ
sādhāraṇato vissajjanā. asādhāraṇato pana tassa tassa vatthussa atthavaṇṇanāyameva
āgamissati.
taṁ panetaṁ petavatthu vinayapiṭakaṁ suttantapiṭakaṁ abhidhammapiṭakanti tīsu piṭakesu

footnote: 1 sī.,i. bhagavatā tāva 2 ma. pucchitehi petehi 3 sī. sabbaṁ petavatthu

page number: 003

suttantapiṭakapariyāpannaṁ, dīghanikāyo majjhimanikāyo saṁyuttanikāyo aṅguttaranikāyo
khuddakanikāyoti pañcasu nikāyesu khuddakanikāyapariyāpannaṁ, suttaṁ geyyaṁ veyyākaraṇaṁ
gāthā udānaṁ itivuttakaṁ jātakaṁ abbhutadhammaṁ vedallanti navasu sāsanaṅgesu
gāthāsaṅgahaṁ.
"dvāsīti 1- buddhato gaṇhiṁ dve sahassāni bhikkhuto
caturāsīti sahassāni ye me dhammā pavattino"ti 2-
evaṁ dhammabhaṇḍāgārikena paṭiññātesu caturāsītiyā dhammakkhandhasahassesu
katipayadhammakkhandhasaṅgahaṁ, bhāṇavārato catubhāṇavāramattaṁ, vaggato uragavaggo ubbarivaggo
cūḷavaggo mahāvaggoti catuvaggasaṅgahaṁ. tesu paṭhamavagge dvādasa vatthūni, dutiyavagge
terasa vatthūni, tatiyavagge dasa vatthūni, catutthavagge soḷasa vatthūnīti vatthuto
ekapaññāsavatthupaṭimaṇḍitaṁ. tassa 3- vaggesu uragavaggo ādi, vatthūsu
khettūpamapetavatthu ādi, tassāpi "khettūpamā arahanto"ti ayaṁ gāthā ādi.
--------------

footnote: 1 sī. dvāsītiṁ 2 khuṭhera. 26/1027/399 3 sī.,i. tattha

page number: 004

1. uragavagga
86. 1. khettūpamapetavatthuvaṇṇanā
taṁ panetaṁ vatthuṁ bhagavā rājagahe viharanto veḷuvane kalandakanivāpe aññataraṁ
seṭṭhiputtapetaṁ ārabbha kathesi.
rājagahe kira aññataro aḍḍho mahaddhano mahābhogo pahūtavittūpakaraṇo
anekakoṭidhanasannicayo seṭṭhī ahosi, tassa mahādhanasampannatāya "mahādhanaseṭṭhī"tveva
samaññā ahosi. ekova putto 1- ahosi piyo manāpo. tasmiṁ viññutaṁ patte
mātāpitaro evaṁ cintesuṁ "amhākaṁ puttassa divase sahassaṁ sahassaṁ paribbayaṁ
karontassa vassasatenāpi ayaṁ dhanasannicayo parikkhayaṁ na gamissati, kiṁ imassa
sippuggahaṇaparissamena, akilantakāyacitto yathāsukhaṁ bhoge paribhuñjatū"ti sippaṁ na
sikkhāpesuṁ. vayappatte 2- pana kularūpayobbanavilāsasampannaṁ kāmābhimukhaṁ
dhammasaññābhimukhaṁ kaññaṁ ānesuṁ. so tāya saddhiṁ abhiramanto dhamme cittamattampi
anuppādetvā samaṇabrāhmaṇagurujanesu anādaro 3- hutvā dhuttajanaparivuto rajjamāno
pañcakāmaguṇe rato giddho mohena andho hutvā kālaṁ vītināmetvā mātāpitūsu
kālakatesu naṭanāṭakagāyakādīnaṁ yathicchitaṁ dento dhanaṁ vināsetvā nacirasseva
pārijuññappatto hutvā iṇaṁ gahetvā jīvikaṁ kappento puna iṇampi alabhitvā
iṇāyikehi codiyamāno tesaṁ attano khettavatthugharādīni datvā kapālahattho bhikkhaṁ
caritvā bhuñjanto tasmiṁyeva nagare anāthasālāyaṁ vasati.
atha naṁ ekadivasaṁ corā samāgatā evamāhaṁsu "ambho purisa kiṁ tuyhaṁ
iminā dujjīvitena, taruṇo tvamasi thāmajavabalasampanno, kasmā hatthapādavikalo
viya acchasi, ehi amhehi saha corikāya paresaṁ santikaṁ gahetvā sukhena jīvikaṁ

footnote: 1 ma. athassa ekaputto 2 sī.,i. vayappattassa 3 ma. agāravo

page number: 005

kappehī"ti. so "nāhaṁ corikaṁ kātuṁ jānāmī"ti āha. corā "mayaṁ taṁ sikkhāpema,
kevalaṁ tvaṁ amhākaṁ vacanaṁ karohī"ti āhaṁsu. so "sādhū"ti sampaṭicchitvā tehi
saddhiṁ agamāsi. atha te corā tassa hatthe mahantaṁ muggaraṁ datvā sandhiṁ chinditvā
gharaṁ pavisantā taṁ sandhimukhe ṭhapetvā āhaṁsu "sace idha añño koci āgacchati,
taṁ iminā muggarena paharitvā ekappahāreneva mārehī"ti. so andhabālo hitāhitaṁ
ajānanto paresaṁ āgamanameva olokento tattha aṭṭhāsi, corā pana gharaṁ pavisitvā
gayhūpagaṁ bhaṇḍaṁ gahetvā gharamanussehi ñātamattāva ito cito ca palāyiṁsu.
gharamanussā uṭṭhahitvā sīghaṁ sīghaṁ dhāvantā ito cito ca olokentā taṁ purisaṁ
sandhidvāre ṭhitaṁ disvā "hare duṭṭhacorā"ti gahetvā hatthapāde muggarādīhi
pothetvā 1- rañño dassesuṁ "ayaṁ deva coro sandhimukhe gahito"ti. rājā "imassa
sīsaṁ chindāpehī"ti nagaraguttikaṁ āṇāpesi. "sādhu devā"ti nagaraguttiko taṁ
gāhāpetvā pacchābāhaṁ gāḷhabandhanaṁ bandhāpetvā rattavaṇṇaviralamālābandhakaṇṭhaṁ 2-
iṭṭhakacuṇṇamakkhitasīsaṁ vajjhapahatabheridesitamaggaṁ rathikāya rathikaṁ siṅghāṭakena siṅghāṭakaṁ
vicarāpetvā kasāhi tāḷento āghātanābhimukhaṁ neti, "ayaṁ imasmiṁ nagare
vilumpamānakacoro gahito"ti kolāhalaṁ ahosi.
tena ca samayena tasmiṁ nagare sulasā nāma nagarasobhiṇī pāsāde ṭhitā
vātapānantarena olokentī taṁ tathā piyamānaṁ disvā pubbe tena kataparicayā
"ayaṁ puriso imasmiṁyeva nagare mahatiṁ sampattiṁ anubhavitvā idāni evarūpaṁ anatthaṁ
anayabyasanaṁ patto"ti tassa kāruññaṁ 3- uppādetvā cattāro modake pānīyañca
pesesi, nagaraguttikassa ca ārocāpesi "tāva ayyo āgametu, yāvāyaṁ puriso
ime modake khāditvā pānīyaṁ pivissatī"ti.
athetasmiṁ antare āyasmā mahāmoggallāno dibbena cakkhunā olokento
tassa byasanapattiṁ 4- disvā karuṇāya sañcoditamānaso "ayaṁ puriso akatapuñño

footnote: 1 sī.,i. uppothetvā 2 ma...ßēáālāgandhakaṇṇaṁ 3 sī.,i. kāruññataṁ
footnote: 4 ma. tassa taṁ pavattiṁ

page number: 006

katapāpo, tenāyaṁ niraye nibbattissati, mayi pana gate modake ca pānīyañca
datvā bhummadevesu uppajjissati, yannūnāhaṁ imassa avassayo bhaveyyan"ti
cintetvā pānīyamodakesu upanīyamānesu tassa purisassa purato pāturahosi. so theraṁ
disvā pasannamānaso "kiṁ me idāneva imehi māriyamānassa modakehi khāditehi, idaṁ
pana paralokaṁ gacchantassa pātheyyaṁ bhavissatī"ti cintetvā modake ca pānīyañca
therassa dāpesi. thero tassa pasādasaṁvaḍḍhanatthaṁ tassa passantasseva tathārūpe
ṭhāne nisīditvā modake paribhuñjitvā pānīyañca pivitvā uṭṭhāyāsanā pakkāmi.
so pana puriso coraghātakehi āghātanaṁ netvā sīsacchedaṁ pāpito anuttare
puññakkhette mahāmoggallānatthere katena puññena uḷāre devaloke
nibbattanārahopi yasmā "sulasaṁ āgamma mayā ayaṁ deyyadhammo laddho"ti sulasāya
gatena sinehena maraṇakāle cittaṁ upakkiliṭṭhaṁ ahosi, tasmā hīnakāyaṁ upapajjanto
pabbatagahanasambhūte sandacchāye 1- mahānigrodharukkhe rukkhadevatā hutvā nibbatti.
so kira sace paṭhamavaye kulavaṁsaṭṭhapane ussukkaṁ akarissa, tasmiṁyeva nagare
seṭṭhīnaṁ aggo abhavissa. majjhimavaye majjhimo, pacchimavaye pacchimo. sace pana
paṭhamavaye pabbajito abhavissa, arahā abhavissa, majjhimavaye sakadāgāmī anāgāmī
vā abhavissa, pacchimavaye sotāpanno abhavissa. pāpamittasaṁsaggena pana itthidhutto
surādhutto duccaritanirato anādariko 2- hutvā anukkamena sabbasampattito
parihāyitvā mahābyasanaṁ pattoti vadanti.
atha so aparena samayena sulasaṁ uyyānagataṁ disvā sañjātakāmarāgo andhakāraṁ
māpetvā taṁ attano 3- bhavanaṁ netvā sattāhaṁ tāya saddhiṁ saṁvāsaṁ kappesi,
attānañcassā ārocesi. tassā mātā taṁ apassantī rodamānā ito cito
ca paribbhamati, taṁ disvā mahājano "ayyo mahāmoggallāno mahiddhiko mahānubhāvo

footnote: 1 ma. santacchāye 2 sī.,i. anādariyako 3 sī. taṁ tattha attano

page number: 007

tassā gatiṁ jāneyya, taṁ upasaṅkamitvā puccheyyāsī"ti āha. sā "sādhu ayyo"ti
theraṁ upasaṅkamitvā tamatthaṁ pucchi. thero "ito sattame divase veḷuvanamahāvihāre
bhagavati dhammaṁ desente parisapariyante passissasī"ti āha. atha sulasā taṁ devaputtaṁ
avoca "ayuttaṁ mayhaṁ tava bhavane vasantiyā, ajja sattamo divaso, mama mātā
maṁ apassantī paridevasokasamāpannā bhavissati, sādhu maṁ deva tattheva nehī"ti.
so taṁ netvā veḷuvane bhagavati dhammaṁ desente parisapariyante ṭhapetvā
adissamānarūpo aṭṭhāsi.
tato mahājano sulasaṁ disvā evamāha "amma sulase tvaṁ ettakaṁ divasaṁ
kuhiṁ gatā, tava mātā tvaṁ apassantī paridevasokasamāpannā ummādapattā viya
jātā"ti. sā taṁ pavattiṁ mahājanassa ācikkhi. mahājanena ca "kathaṁ so puriso
tathāpāpapasuto 1- akatakusalo devūpapattiṁ paṭilabhatī"ti vutte sulasā "mayā dāpite
modake pānīyañca ayyassa mahāmoggallānattherassa datvā tena puññena devūpapattiṁ
paṭilabhatī"ti āha. taṁ sutvā mahājano acchariyabbhutacittajāto ahosi, "arahanto
nāma anuttaraṁ puññakkhettaṁ lokassa, yesu appakopi kato kāro sattānaṁ devūpapattiṁ
āvahatī"ti uḷāraṁ pītisomanassaṁ paṭisaṁvedesi. bhikkhū tamatthaṁ bhagavato ārocesuṁ.
tato bhagavā imissā aṭṭhuppattiyā:-
[1] "khettūpamā arahanto dāyakā kassakūpamā
bījūpamaṁ deyyadhammaṁ etto nibbattate phalaṁ.
[2] etaṁ bījaṁ kasī khettaṁ petānaṁ dāyakassa ca
taṁ petā paribhuñjanti dātā puññena vaḍḍhati.

footnote: 1 ma. katapāpapasuto

page number: 008

[3] idheva kusalaṁ katvā pete ca paṭipūjiya 1-
saggañca kamatiṭṭhānaṁ 2- kammaṁ katvāna bhaddakan"ti
imā gāthā abhāsi.
#[1] tattha khettūpamāti khittaṁ vuttaṁ bījaṁ tāyati mahapphalabhāvakaraṇena rakkhatīti
khettaṁ, sālibījādīnaṁ viruhanaṭṭhānaṁ. taṁ upamā etesanti khettūpamā, kedārasadisāti
attho. arahantoti khīṇāsavā. te hi kilesārīnaṁ saṁsāracakkassa arānañca hatattā,
tato eva ārakattā, paccayādīnaṁ arahattā, pāpakaraṇe rahābhāvā ca "arahanto"ti
vuccanti. tattha yathā khettaṁ hi tiṇādidosarahitaṁ svābhisaṅkhatabījamhi vutte
utusalilādipaccayantarūpetaṁ kassakassa mahapphalaṁ hoti, evaṁ khīṇāsavasantāno
lobhādidosarahito svābhisaṅkhāte deyyadhammabīje vutte kālādipaccayantarasahito dāyakassa
mahapphalo hoti. tenāha bhagavā "khettūpamā arahanto"ti. ukkaṭṭhaniddeso ayaṁ tassa
sekhādīnampi khettabhāvāpaṭikkhepato. 3-
dāyakāti cīvarādīnaṁ paccayānaṁ dātāro pariccajanakā, tesaṁ 4- pariccāgena attano
santāne lobhādīnaṁ pariccajanakā chedanakā, tato vā attano santānassa sodhakā,
rakkhakā cāti attho. kassakūpamāti kassakasadisā. yathā kassako sālikhettādīni
kasitvā yathākālañca vuttudakadānanīharaṇanidhānarakkhaṇādīhi 5- appamajjanto uḷāraṁ
vipulañca sassaphalaṁ paṭilabhati, evaṁ dāyakopi arahantesu deyyadhammapariccāgena
pāricariyāya ca appamajjanto uḷāraṁ vipulañca dānaphalaṁ paṭilabhati. tena vuttaṁ
"dāyakā kassakūpamā"ti.
bījūpamaṁ deyyadhammanti liṅgavipallāsena vuttaṁ, bījasadiso deyyadhammoti attho.
annapānādikassa hi dasavidhassa dātabbavatthuno etaṁ nāmaṁ. etto nibbattate
phalanti etasmā dāyakapaṭiggāhakadeyyadhammapariccāgato dānaphalaṁ nibbattati ceva

footnote: 1 sī.,i. paṭipūjayaṁ 2 ma. gamatiṭṭhānaṁ 3 sī.,i. khettassa vā paṭikkhepato
footnote: 4 ma. te taṁ 5 sī....rakkhaṇādīsu

page number: 009

uppajjati ca, ciratarapabandhavasena pavattati cāti attho. ettha ca yasmā
pariccāgacetanābhisaṅkhatassa annapānādivatthuno bhāvo, na itarassa, tasmā "bījūpamaṁ
deyyadhamman"ti deyyadhammaggahaṇaṁ kataṁ. tena deyyadhammāpadesena deyyadhammavatthuvisayāya
pariccāgacetanāyayeva bījabhāvo daṭṭhabbo. sā hi paṭisandhiādippabhedassa tassa
nissayārammaṇappabhedassa ca phalassa nipphādikā, na deyyadhammoti.
#[2] etaṁ bījaṁ kasī khettanti yathāvuttaṁ bījaṁ, yathāvuttañca khettaṁ, tassa
bījassa tasmiṁ khette vapanapayogasaṅkhātā 1- kasi cāti attho. etaṁ tayaṁ kesaṁ
icchitabbanti āha "petānaṁ dāyakassa cā"ti. yadi dāyako pete uddissa dānaṁdeti,
petānañca dāyakassa ca, yadi na pete uddissa dānaṁ deti, dāyakassa eva etaṁ bījaṁ
esā kasi etaṁ khettaṁ upakārāya hotīti adhippāyo. idāni taṁ upakāraṁ dassetuṁ
"taṁ petā paribhuñjanti dātā puññena vaḍḍhatī"ti vuttaṁ. tattha taṁ petā
paribhuñjantīti dāyakena pete uddissa dāne dinne yathāvuttakhettakasibījasampattiyā
anumodanāya ca yaṁ petānaṁ upakappati, taṁ dānaphalaṁ petā paribhuñjanti. dātā
puññena vaḍḍhatīti dātā pana attano dānamayapuññanimittaṁ devamanussesu
bhogasampattiādinā puññaphalena abhivaḍḍhati. puññaphalampi hi "kusalānaṁ bhikkhave dhammānaṁ
samādānahetu evamidaṁ puññaṁ pavaḍḍhatī"tiādīsu 2- puññanti vuccati.
#[3] idheva kusalaṁ katvāti anavajjasukhavipākaṭṭhena kusalaṁ petānaṁ uddisanavasena
dānamayaṁ puññaṁ upacinitvā idheva imasmiṁyeva attabhāve. pete ca paṭipūjiyāti
pete uddissa dānena sammānetvā anubhuyyamānadukkhato te mocetvā. pete
hi uddissa diyyamānaṁ dānaṁ tesaṁ pūjā nāma hoti. tenāha "amhākañca katā
pūjā"ti, 3- "petānaṁ pūjā ca katā uḷārā"ti 4- ca. "pete cā"ti casaddena "piyo
ca hoti manāpo, abhigamanīyo 5- ca hoti vissāsanīyo, bhāvanīyo ca hoti garukātabbo,

footnote: 1 ma. vapanapayogakāyavacīpayogasaṅkhātā 2 dī.pā. 11/80/49 3 khu.peta. 26/18/153
footnote: 4 khu.peta. 26/25/154 5 ma. sabbhi sambhāvanīyo

page number: 010

pāsaṁso ca hoti kittanīyo viññūnan"ti evamādike diṭṭhadhammike dānānisaṁse
saṅgaṇhāti. saggañca kamatiṭṭhānaṁ, kammaṁ katvāna bhaddakanti kalyāṇaṁ kusalakammaṁ
katvā dibbehi āyukādīhi dasahi ṭhānehi suṭṭhu aggattā "saggan"ti laddhanāmaṁ
katapuññānaṁ nibbattanaṭṭhānaṁ devalokaṁ kamati upapajjanavasena upagacchati 1-.
ettha ca "kusalaṁ katvā"ti vatvā puna "kammaṁ katvāna bhaddakan"ti vacanaṁ
"deyyadhammapariccāgo viya pattidānavasena dānadhammapariccāgopi dānamayakusala-
kammamevā"ti dassanatthanti daṭṭhabbaṁ. keci panettha "petāti arahanto adhippetā"ti
vadanti, taṁ tesaṁ matimattaṁ "petā"ti khīṇāsavānaṁ āgataṭṭhānasseva abhāvato,
bījādibhāvassa ca dāyakassa viya tesaṁ ayujjamānattā, petayonikānaṁ yujjamānattā ca.
desanāpariyosāne devaputtaṁ sulasañca ādiṁ katvā caturāsītiyā pāṇasahassānaṁ
dhammābhisamayo ahosīti.
khettūpamapetavatthuvaṇṇanā niṭṭhitā.
------------
87. 2. sūkaramukhapetavatthuvaṇṇanā
kāyo te sabbasovaṇṇoti idaṁ satthari rājagahaṁ upanissāya veḷuvane
kalandakanivāpe viharante aññataraṁ sūkaramukhapetaṁ ārabbha vuttaṁ.
atīte kira kassapassa bhagavato sāsane eko bhikkhu kāyena saññato ahosi
vācāya asaññato, bhikkhū akkosati paribhāsati. so kālaṁ katvā niraye nibbatto
ekaṁ buddhantaraṁ tattha paccitvā tato cavitvā imasmiṁ buddhuppāde rājagahasamīpe
gijjhakūṭapabbatapāde tasseva kammassa vipākāvasesena khuppipāsābhibhūto peto hutvā

footnote: 1 sī.,i. uppajjati

page number: 011

nibbatti. tassa kāyo suvaṇṇavaṇṇo ahosi, mukhaṁ sūkaramukhasadisaṁ. athāyasmā nārado
gijjhakūṭe pabbate vasanto pātova sarīrapaṭijagganaṁ katvā pattacīvaramādāya rājagahaṁ
piṇḍāya gacchanto antarāmagge taṁ petaṁ disvā tena katakammaṁ pucchanto:-
[4] "kāyo te sabbasovaṇṇo sabbā obhāsate disā
mukhaṁ te sūkarasseva kiṁ kammamakarī pure"ti
gāthamāha.
tattha kāyo te sabbasovaṇṇoti tava kāyo deho sabbo suvaṇṇavaṇṇo
uttattakanakasannibho. sabbā obhāsate disāti tassa pabhāya sabbāpi disā samantato
obhāsati vijjotati. obhāsateti vā antogadhahetuatthamidaṁ padanti "te kāyo
sabbasovaṇṇo sabbā disā obhāseti vijjotetī"ti attho daṭṭhabbo. mukhaṁ te
sūkarassevāti mukhaṁ pana te sūkarassa viya, sūkaramukhasadisaṁ tava mukhanti attho. kiṁ
kammamakarī pureti "tvaṁ pubbe atītajātiyaṁ kīdisaṁ kammaṁ akāsī"ti pucchati.
evaṁ therena so peto katakammaṁ puṭṭho gāthāya vissajjento:-
[5] "kāyena saññato āsiṁ vācāyāsimasaññato
tena me tādiso vaṇṇo yathā passasi nāradā"ti
āha.
tattha kāyena saññato āsinti kāyikena saṁyamena saṁyato kāyadvārikena
saṁvarena saṁvuto ahosiṁ. vācāyāsimasaññatoti vācāya asaññato vācasikena asaṁvarena
samannāgato ahosiṁ. tenāti tena ubhayena saṁyamena asaṁyamena ca. meti mayhaṁ.
etādiso 1- vaṇṇoti ediso, 2- yathā tvaṁ nārada paccakkhato passasi,
evarūpo, 3- kāyena

footnote: 1 sī.,ma. tādiso 2 sī.,i. etādiso 3 ma. evarūpena

page number: 012

manussasaṇṭhāno suvaṇṇavaṇṇo, mukhena sūkarasadiso āsinti yojanā. vaṇṇasaddo
hi idha chaviyaṁ saṇṭhāne ca daṭṭhabbo.
evaṁ peto therena pucchito tamatthaṁ 1- vissajjetvā tameva kāraṇaṁ katvā
therassa ovādaṁ dento:-
[6] "taṁ tyāhaṁ nārada brūmi sāmaṁ diṭṭhamidaṁ tayā
mākāsi mukhasā pāpaṁ mā kho sūkaramukho ahū"ti
gāthamāha.
tattha tanti tasmā. tyāhanti te ahaṁ. nāradāti theraṁ ālapati. brūmīti
kathemi. sāmanti sayameva. idanti attano sarīraṁ sandhāya vadati. ayaṁ hettha
attho:- yasmā bhante nārada idaṁ mama sarīraṁ galato paṭṭhāya heṭṭhā manussasaṇṭhānaṁ,
upari sūkarasaṇṭhānaṁ 2- tayā paccakkhatova diṭṭhaṁ. tasmā te ahaṁ ovādavasena vadāmīti.
kinti ceti āha 3- "mākāsi mukhasā pāpaṁ, mā kho sūkaramukho ahū"ti.
tattha māti paṭisedhe nipāto. mukhasāti mukhena. khoti avadhāraṇe, vācāya
pāpakammaṁ mākāsi mā karohi. mā kho sūkaramukho ahūti ahaṁ viya sūkaramukho
mā ahosiyeva. sace pana tvaṁ mukharo hutvā vācāya pāpaṁ kareyyāsi, ekaṁsena
sūkaramukho bhaveyyāsi, tasmā mākāsi mukhasā pāpanti phalapaṭisedhanamukhenapi hetumeva
paṭisedheti.
athāyasmā nārado rājagahe piṇḍāya caritvā pacchābhattaṁ piṇḍapātapaṭikkanto
catuparisamajjhe nisinnassa satthuno tamatthaṁ ārocesi. satthā "nārada
pubbeva mayā so satto diṭṭho"ti vatvā anekākāravokāraṁ vacīduccaritasannissitaṁ

footnote: 1 ma. pucchitamatthaṁ 2 ma. sūkaramukhasaṇṭhānaṁ 3 sī. kimidaṁ peto āha

page number: 013

ādīnavaṁ, vacīsucaritapaṭisaṁyuttaṁ ca ānisaṁsaṁ pakāsento dhammaṁ desesi, sā desanā
sampattaparisāya sātthikā ahosīti.
sūkaramukhapetavatthuvaṇṇanā niṭṭhitā.
---------------
88. 3. pūtimukhapetavatthuvaṇṇanā
dibbaṁ subhaṁ dhāresi vaṇṇadhātunti idaṁ satthari veḷuvane viharante
kalandakanivāpe aññataraṁ pūtimukhapetaṁ ārabbha vuttaṁ.
atīte kira kassapassa bhagavato kāle dve kulaputtā tassa sāsane pabbajitvā
sīlācārasampannā sallekhavuttino aññatarasmiṁ gāmakāvāse samaggavāsaṁ vasiṁsu, atha
aññataro pāpajjhāsayo pesuññābhirato bhikkhu tesaṁ vasanaṭṭhānaṁ upagañchi. therā
tena saddhiṁ paṭisanthāraṁ katvā vasanaṭṭhānaṁ datvā dutiyadivase taṁ gahetvā gāmaṁ
piṇḍāya pavisiṁsu, manussā te disvā tesu theresu ativiya paramanipaccakāraṁ katvā
yāgubhattādīhi paṭimānesuṁ. so vihāraṁ pavisitvā cintesi "sundaro vatāyaṁ gocaragāmo,
manussā ca saddhā pasannā paṇītapaṇītaṁ piṇḍapātaṁ denti, ayañca vihāro
chāyūdakasampanno, sakkā me idha 1- sukhena vasituṁ, imesu pana bhikkhūsu idha vasantesu
mayhaṁ phāsuvihāro na bhavissati, antevāsikavāso viya bhavissati, handāhaṁ ime
aññamaññaṁ bhinditvā yathā na puna idha vasissanti, tathā karissāmī"ti.
athekadivasaṁ mahāthere dvinnampi ovādaṁ datvā attano vasanaṭṭhānaṁ paviṭṭhe
pesuṇiko bhikkhu thokaṁ kālaṁ vītināmetvā mahātheraṁ upasaṅkamitvā vanditvā therena
"kiṁ āvuso vikāle āgatosī"ti ca vutte "āma bhante, kiñci vattabbaṁ atthī"ti

footnote: 1 sī.,i. sakkā idheva

page number: 014

vatvā "kathesi āvuso"ti therena anuññāto āha "eso bhante tumhākaṁ sahāyakatthero
sammukhā mitto viya attānaṁ dassetvā parammukhā sapatto viya upavadatī"ti.
"kiṁ kathetī"ti pucchito "suṇātha bhante, `eso mahāthero saṭho māyāvī kuhako
micchājīvena jīvitaṁ kappetī'ti tumhākaṁ aguṇaṁ kathetī"ti āha. mā āvuso evaṁ
bhaṇi, na so bhikkhu evaṁ maṁ upavadissati, gihikālato paṭṭhāya mama sabhāvaṁ jānāti
"pesalo kalyāṇasīlo"ti. "sace bhante tumhe attano visuddhacittatāya evaṁ cintetha,
taṁ tumhākaṁyeva anucchavikaṁ, mayhaṁ pana tena saddhiṁ veraṁ natthi, kasmā ahaṁ tena
avuttaṁ `vuttan'ti vadāmi, hotu, kālantarena sayameva jānissathā"ti āha. theropi
puthujjanasabhāvadosena 1- dveḷhakacitto "evampi siyā"ti sāsaṅkahadayo hutvā thokaṁ
sithilavissāso ahosi. so bālo paṭhamaṁ mahātheraṁ paribhinditvā itarampi theraṁ
vuttanayeneva paribhindi. atha te ubhopi therā dutiyadivase aññamaññaṁ anālapitvā
pattacīvaramādāya gāme piṇḍāya caritvā piṇḍapātamādāya attano vasanaṭṭhāneyeva
paribhuñjitvā sāmīcimattampi akatvā taṁ divasaṁ tattheva vasitvā vibhātāya ca rattiyā
aññamaññaṁ anārocetvāva yathāphāsukaṭṭhānaṁ agamaṁsu.
pesuṇikaṁ pana bhikkhuṁ paripuṇṇamanorathaṁ gāmaṁ piṇḍāya paviṭṭhaṁ manussā disvā
āhaṁsu "bhante therā kuhiṁ gatā"ti. so āha "sabbarattiṁ aññamaññaṁ kalahaṁ
katvā mayā `mā kalahaṁ karotha, samaggā hotha, kalaho nāma anatthāvaho
āyatidukkhuppādako akusalasaṁvattaniko, purimakāpi kalahena mahatā hitā
paribhaṭṭhā'tiādīni vuccamānāpi mama vacanaṁ anādiyitvā pakkantā"ti. tato manussā
"therā tāva gacchantu, tumhe pana amhākaṁ anukampāya idheva anukkaṇṭhitvā vasathā"ti
yāciṁsu. so "sādhū"ti paṭissuṇitvā tattheva vasanto katipāhena cintesi "mayā
sīlavanto kalyāṇadhammā bhikkhū āvāsalobhena paribhinnā, bahuṁ vata mayā
pāpakammaṁ pasutan"ti

footnote: 1 sī.,i. puthujjanabhāvavasena

page number: 015

balavavippaṭisārābhibhūto sokavegena gilāno hutvā nacireneva kālaṁ katvā avīcimhi
nibbatti.
itare dve sahāyakattherā janapadacārikaṁ carantā aññatarasmiṁ āvāse
samāgantvā aññamaññaṁ sammoditvā tena bhikkhunā vuttaṁ bhedavacanaṁ aññamaññassa
ārocetvā tassa abhūtabhāvaṁ ñatvā samaggā hutvā anukkamena tameva āvāsaṁ
paccāgamiṁsu. manussā dve there disvā haṭṭhatuṭṭhā sañjātasomanassā hutvā
catūhi paccayehi upaṭṭhahiṁsu. therā ca tattheva vasantā sappāyāahāralābhena
samāhitacittā vipassanaṁ vaḍḍhetvā nacireneva arahattaṁ pāpuṇiṁsu.
pesuṇiko bhikkhu ekaṁ buddhantaraṁ niraye pacitvā imasmiṁ buddhuppāde rājagahassa
avidūre pūtimukhapeto hutvā nibbatti. tassa kāyo suvaṇṇavaṇṇo ahosi, mukhato
pana puḷavakā 1- nikkhamitvā ito cito ca mukhaṁ khādanti, tassa dūrampi okāsaṁ
pharitvā duggandhaṁ vāyati.
athāyasmā nārado gijjhakūṭapabbatā orohanto taṁ disvā:-
[7] "dibbaṁ subhaṁ dhāresi vaṇṇadhātuṁ
vehāyasaṁ tiṭṭhasi antalikkhe
mukhañca te kimayo pūtigandhaṁ
khādanti kiṁ kammamakāsi pubbe"ti
imāya gāthāya katakammaṁ pucchi.
tattha dibbanti divibhavaṁ devattabhāvapariyāpannaṁ. idha pana dibbaṁ viyāti dibbaṁ.
subhanti sobhanaṁ, sundarabhāvaṁ vā. vaṇṇadhātunti chavivaṇṇaṁ. dhāresīti vahasi. vehāyasaṁ
tiṭṭhasi antalikkheti vehāyasasaññite antalikkhe tiṭṭhasi. keci pana "vihāyasaṁ
tiṭṭhasi

footnote: 1 ma. puḷuvakā

page number: 016

antalikkhe"ti pāṭhaṁ vatvā vihāyasaṁ obhāsento antalikkhe tiṭṭhasīti vacanasesena 1-
atthaṁ vadanti. pūtigandhanti kuṇapagandhaṁ, duggandhanti attho. kiṁ kammamakāsi
pubbeti paramaduggandhaṁ te mukhaṁ kimayo khādanti, kāyo ca suvaṇṇavaṇṇo, kīdisaṁ nāma
kammaṁ evarūpassa attabhāvassa kāraṇabhūtaṁ pubbe tvaṁ akāsīti pucchi.
evaṁ therena so peto attanā katakammaṁ puṭṭho tamatthaṁ vissajjento:-
[8] "samaṇo ahaṁ pāpo'tiduṭṭhavāco 2-
tapassirūpo mukhasā asaññato
laddhā ca me tapasā vaṇṇadhātu
mukhañca me pesuṇiyena pūtī"ti
gāthamāha.
tattha samaṇo ahaṁ pāpoti ahaṁ lāmako samaṇo pāpabhikkhu ahosiṁ.
atiduṭṭhavācoti atiduṭṭhavacano, 3- pare atikkamitvā laṅghitvā vattā, paresaṁ
guṇaparidhaṁsakavacanoti attho. "atidukkhavāco"ti vā pāṭho, ativiya pharusavacano musāvāda-
pesuññādivacīduccaritanirato. tapassirūpoti samaṇapatirūpako. mukhasāti mukhena. laddhāti
paṭiladdhā. cakāro sampiṇḍanattho. meti mayā. tapasāti brahmacariyena. pesuṇiyenāti
pisuṇavācāya. pūtīti pūtigandhaṁ.
evaṁ so peto attanā katakammaṁ ācikkhitvā idāni therassa ovādaṁ
dento:-
[9] "tayidaṁ tayā nārada sāmaṁ diṭṭhaṁ
anukampakā ye kusalā vadeyyuṁ

footnote: 1 sī. vacanavasena 2 i. pāpo dukkhavāco 3 i. dukkhavācoti dukkhavacano

page number: 017

mā pesuṇaṁ mā ca musā abhāṇi
yakkho tuvaṁ hohisi kāmakāmī"ti
osānagāthamāha.
tattha tayidanti taṁ idaṁ mama rūpaṁ. anukampakā ye kusalā vadeyyunti ye
anukampanasīlā kāruṇikā parahitapaṭipattiyaṁ kusalā nipuṇā buddhādayo yaṁ vadeyyuṁ,
tadeva vadāmīti adhippāyo. idāni taṁ ovādaṁ dassento "mā pesuṇaṁ mā ca
musā abhāṇi, yakkho tuvaṁ hohisi kāmakāmī"ti āha.
tassattho:- pesuṇaṁ pisuṇavacanaṁ musā ca mā abhāṇi mā kathehi, yadi
hi tvaṁ musāvādaṁ pisuṇavācaṁ ca pahāya vācāya saññato bhaveyyāsi, yakkho
vā devo vā devaññataro vā tvaṁ bhavissasi, kāmaṁ kāmitabbaṁ uḷāraṁ dibbasampattiṁ
paṭilabhitvā tattha kāmanasīlo 1- yathāsukhaṁ indriyānaṁ paricaraṇena abhiramanasīloti.
taṁ sutvā thero tato rājagahaṁ gantvā piṇḍāya caritvā pacchābhattaṁ
piṇḍapātapaṭikkanto satthu tamatthaṁ ārocesi. satthā taṁ aṭṭhuppattiṁ katvā dhammaṁ
desesi, sā desanā sampattaparisāya sātthikā ahosīti.
pūtimukhapetavatthuvaṇṇanā niṭṭhitā.
---------------
89. 4. piṭṭhadhītalikapetavatthuvaṇṇanā
yaṅkiñcārammaṇaṁ katvāti idaṁ satthā sāvatthiyaṁ jetavane viharanto
anāthapiṇḍikassa gahapatino dānaṁ ārabbha kathesi.

footnote: 1 sī. ramanasīlo, i. gamanasīlo

page number: 018

anāthapiṇḍikassa kira gahapatino dhītu dhītāya dārikāya dhāti piṭṭhadhītalikaṁ 1-
adāsi "ayaṁ te dhītā, imaṁ gahetvā kīḷassū"ti. sā tattha dhītusaññaṁ uppādesi.
athassā ekadivasaṁ taṁ gahetvā kīḷantiyā pamādena patitvā bhijji, tato dārikā
"mama dhītā matā"ti parodi. taṁ rodantiṁ 2- kocipi gehajano saññāpetuṁ nāsakkhi.
tasmiṁ ca samaye satthā anāthapiṇḍikassa gahapatino gehe paññatte āsane
nisinno hoti, mahāseṭṭhī ca bhagavato samīpe nisinno ahosi. dhāti taṁ dārikaṁ
gahetvā seṭṭhissa santikaṁ agamāsi. seṭṭhī taṁ disvā "kissāyaṁ 3- dārikā
rodatī"ti āha, dhāti taṁ pavattiṁ seṭṭhissa ārocesi. seṭṭhī taṁ dārikaṁ aṅke
nisīdāpetvā "tava dhītu dānaṁ dassāmī"ti saññāpetvā satthu ārocesi "bhante mama
nattudhītaraṁ piṭṭhadhītalikaṁ uddissa dānaṁ dātukāmo, taṁ me pañcahi bhikkhusatehi
saddhiṁ svātanāya adhivāsethā"ti. adhivāsesi bhagavā tuṇhībhāvena.
atha bhagavā dutiyadivase pañcahi bhikkhusatehi saddhiṁ seṭṭhissa gharaṁ gantvā
bhattakiccaṁ katvā anumodanaṁ karonto:-
[10] "yaṅkiñcārammaṇaṁ katvā dajjā dānaṁ amaccharī
pubbapete ca ārabbha atha vā vatthudevatā.
[11] cattāro ca mahārāje lokapāle yasassine 4-
kuveraṁ dhataraṭṭhañca virūpakkhaṁ virūḷhakaṁ
te ceva pūjitā honti dāyakā ca anipphalā.
[12] na hi ruṇṇaṁ vā soko vā yā caññā 5- paridevanā
na taṁ petassa atthāya evaṁ tiṭṭhanti ñātayo.

footnote: 1 sī.,i. katapiṭṭhadhītalikaṁ 2 ma. taṁ amaranti 3 sī.,i. kiṁ nissāya
footnote: 4 sī. yasassino 5 ka. yāvaññā

page number: 019

[13] ayañca kho dakkhiṇā dinnā saṁghamhi supatiṭṭhitā
dīgharattaṁ hitāyassa ṭhānaso upakappatī"ti
imā gāthā abhāsi.
#[10] tattha yaṅkiñcārammaṇaṁ katvāti maṅgalādīsu aññataraṁ yaṅkiñci ārabbha
uddissa. dajjāti dadeyya. amaccharīti attano sampattiyā parehi
sādhāraṇabhāvāsahanalakkhaṇassa maccherassa abhāvato amaccharī, pariccāgasīlo
macchariyalobhādicittamalaṁ dūrato katvā dānaṁ dadeyyāti adhippāyo. pubbapete ca
ārabbhāti pubbakepi pete 1- uddissa. vatthudevatāti gharavatthuādīsu adhivatthā
devatā ārabbhāti yojanā. atha vāti iminā aññepi devamanussādike ye keci
ārabbha dānaṁ dadeyyāti dasseti.
#[11] tattha devesu tāva ekacce pākaṭe deve dassento "cattāro
ca mahārāje"ti vatvā puna te nāmato gaṇhanto "kuveran"tiādimāha. tattha
kuveranti vessavaṇaṁ. dhataraṭṭhantiādīni sesānaṁ tiṇṇaṁ lokapālānaṁ nāmāni. te
ceva pūjitā hontīti te mahārājāno pubbapetavatthudevatāyo ca uddisanakiriyāya
paṭimānitā honti. dāyakā ca anipphalāti ye dānaṁ denti, te dāyakā ca
paresaṁ uddisanamattena na nipphalā, attano dānaphalassa bhāgino eva honti.
#[12] idāni "ye attano ñātīnaṁ maraṇena rodanti paridevanti socanti,
tesaṁ taṁ niratthakaṁ, attaparitāpanamattamevā"ti dassetuṁ "na hi ruṇṇaṁ vā"ti gāthamāha.
tattha ruṇṇanti ruditaṁ assumocanaṁ na hi kātabbanti vacanaseso. sokoti socanaṁ
cittasantāpo, antonijjhānanti attho. yā caññā paridevanāti yā ca ruṇṇasokato
aññā paridevanā, "kahaṁ ekaputtakā"tiādivācāvippalāpo, sopi na
kātabboti attho. sabbattha vāsaddo vikappanattho. na taṁ petassa atthāyāti

footnote: 1 sī.,i. pubbe keci pitaro vā

page number: 020

yasmā ruṇṇaṁ vā soko vā paridevanā vāti sabbampi taṁ petassa 1- kālakatassa
atthāya upakārāya na hoti, tasmā na hi taṁ kātabbaṁ, tathāpi evaṁ tiṭṭhanti
ñātayo aviddasunoti adhippāyo.
#[13] evaṁ ruṇṇādīnaṁ niratthakabhāvaṁ dassetvā idāni yā pubbapetādike
ārabbha dāyakena saṁghassa dakkhiṇā dinnā, tassā sātthakabhāvaṁ dassento "ayañca
kho dakkhiṇā"ti gāthamāha. tattha ayanti dāyakena taṁ dinnaṁ dānaṁ paccakkhato
dassento vadati. casaddo byatirekattho, tena yathā ruṇṇādi petassa na kassaci
atthāya hoti, na evamayaṁ, ayaṁ pana dakkhiṇā dīgharattaṁ hitāyassa hotīti vakkhamānameva
visesaṁ joteti. khoti avadhāraṇe. dakkhiṇāti dānaṁ. saṁghamhi supatiṭṭhitāti anuttare
puññakkhette saṁghe suṭṭhu patiṭṭhitā. dīgharattaṁ hitāyassāti assa petassa cirakālaṁ
hitāya atthāya. ßēhānaso upakappatīti taṁkhaṇaññeva nipphajjati, na kālantareti
attho. ayaṁ hi tattha dhammatā:- yaṁ pete uddissa dāne dinne petā ce
anumodanti, tāvadeva tassa phalena petā parimuccantīti. 2-
evaṁ bhagavā dhammaṁ desetvā mahājanaṁ pete uddissa dānābhiratamānasaṁ
katvā uṭṭhāyāsanā pakkāmi. punadivase seṭṭhibhariyā avasesā ca ñātakā seṭṭhiṁ
anuvattantā evaṁ temāsamattaṁ mahādānaṁ pavattesuṁ.
atha rājā pasenadikosalo bhagavantaṁ upasaṅkamitvā "kasmā bhante bhikkhū
māsamattaṁ mama gharaṁ nāgamiṁsū"ti pucchi. satthārā tasmiṁ kāraṇe kathite rājāpi
seṭṭhiṁ anuvattanto buddhappamukhassa bhikkhusaṁghassa mahādānaṁ pavattesi, taṁ disvā
nāgarā rājānaṁ anuvattantā māsamattaṁ mahādānaṁ pavattesuṁ. evaṁ māsadvayaṁ
piṭṭhadhītalikamūlakaṁ mahādānaṁ pavattesunti.
piṭṭhadhītalikapetavatthuvaṇṇanā niṭṭhitā.

footnote: 1 ma. tassa petassa 2 ma. paribhuñjantīti

page number: 021

90. 5. tirokuḍḍapetavatthuvaṇṇanā 1-
tirokuḍḍesu tiṭṭhantīti idaṁ satthā rājagahe viharanto sambahule pete
ārabbha kathesi.
tatrāyaṁ vitthārakathā:- ito dvānavutikappe kāsi nāma nagaraṁ ahosi,
tattha jayaseno nāma rājā rajjaṁ kāresi, tassa sirimā nāma devī, tassā
kucchiyaṁ phusso nāma bodhisatto nibbattitvā anupubbena sammāsambodhiṁ
abhisambujjhi. jayaseno rājā "mama putto mahābhinikkhamanaṁ nikkhamitvā 2- buddho jāto,
mayhameva buddho, mayhaṁ 3- dhammo, mayhaṁ saṁgho"ti mamattaṁ uppādetvā sabbakālaṁ
sayameva upaṭṭhahati, na aññesaṁ okāsaṁ deti.
bhagavato kaniṭṭhabhātaro vemātikā tayo bhātaro cintesuṁ "buddhā nāma
sabbalokahitatthāya uppajjanti, na ekasseva atthāya, amhākañca pitā aññesaṁ
okāsaṁ na deti, kathaṁ nu kho mayaṁ labheyyāma bhagavantaṁ upaṭṭhātuṁ bhikkhusaṁghañcāti.
tesaṁ etadahosi "handa mayaṁ kiñci upāyaṁ karomā"ti. te paccantaṁ kupitaṁ viya
kārāpesuṁ. tato rājā "paccanto kupito"ti sutvā tayopi putte paccantaṁ vūpasametuṁ
pesesi. te gantvā vūpasametvā āgatā, rājā tuṭṭho varaṁ adāsi "yaṁ icchatha,
taṁ gaṇhathā"ti. te "mayaṁ bhagavantaṁ upaṭṭhātuṁ icchāmā"ti āhaṁsu. rājā "etaṁ
ṭhapetvā aññaṁ gaṇhathā"ti āha. te "mayaṁ aññena anatthikā"ti āhaṁsu. tena
hi paricchedaṁ katvā gaṇhathāti. te sattavassāni yāciṁsu, rājā na adāsi.
evaṁ "cha, pañca, cattāri, tīṇi, dve, ekaṁ, sattamāse, cha, pañca, cattāro"ti
vatvā yāva temāsaṁ yāciṁsu, tadā rājā "gaṇhathā"ti adāsi.
te bhagavantaṁ upasaṅkamitvā āhaṁsu "icchāma mayaṁ bhante bhagavantaṁ temāsaṁ
upaṭṭhātuṁ, adhivāsetu no bhante bhagavā imaṁ temāsaṁ vassāvāsan"ti. adhivāsesi

footnote: 1 chaßēéa. tirokuṭṭa..., evamuparipi 2 ma. agārasmā abhinikkhamitvā
footnote: 3 sī.,i. mayhameva

page number: 022

bhagavā tuṇhībhāvena. te tayo attano janapade niyuttakapurisassa lekhaṁ 1- pesesuṁ
"imaṁ temāsaṁ amhehi bhagavā upaṭṭhātabbo, vihāraṁ ādiṁ katvā sabbaṁ bhagavato
upaṭṭhānasambhāraṁ sampādehī"ti. so sabbaṁ sampādetvā paṭipesesi. te
kāsāyavatthanivatthā hutvā purisasahassehi 2- veyyāvaccakarehi bhagavantaṁ bhikkhusaṁghañca
sakkaccaṁ upaṭṭhahamānā janapadaṁ netvā vihāraṁ niyyātetvā vassaṁ vasāpesuṁ.
tesaṁ bhaṇḍāgāriko eko gahapatiputto sapajāpatiko saddho ahosi pasanno, so
buddhappamukhassa bhikkhusaṁghassa dānavattaṁ sakkaccaṁ 3- adāsi. janapade niyuttakapuriso
taṁ gahetvā jānapadehi ekādasamattehi purisasahassehi saddhiṁ sakkaccameva dānaṁ
pavattāpesi. 4- tattha keci jānapadā paṭihatacittā ahesuṁ, te dānassa antarāyaṁ
katvā deyyadhammaṁ attanā khādiṁsu, bhattasālañca agginā dahiṁsu. pavāritā rājaputtā 5-
bhagavato sakkāraṁ katvā bhagavantaṁ purakkhatvā pitu santikameva paccāgamiṁsu. tattha
gantvā bhagavā parinibbāyi. rājaputtā ca janapade niyuttakapuriso ca bhaṇḍāgāriko
ca anupubbena kālaṁ katvā saddhiṁ parisāya sagge uppajjiṁsu. paṭihatacittā janā
niraye uppajjiṁsu. evaṁ tesaṁ ubhayesaṁ janānaṁ saggato saggaṁ nirayato nirayaṁ
upapajjantānaṁ dvānavutikappā vītivattā.
atha imasmiṁ bhaddakappe kassapassa bhagavato kāle te paṭihatacittā janā
petesu uppannā. tadā manussā attano ñātakānaṁ petānaṁ atthāya
dānaṁ datvā uddisanti "idaṁ no ñātīnaṁ hotū"ti, te sampattiṁ labhanti, atha
imepi petā taṁ disvā kassapaṁ sammāsambuddhaṁ upasaṅkamitvā pucchiṁsu "kiṁ nu
kho bhante mayampi evarūpaṁ sampattiṁ labheyyāmā"ti. bhagavā āha "idāni na
labhatha, anāgate pana gotamo nāma sammāsambuddho bhavissati, tassa bhagavato kāle
bimbisāro nāma rājā bhavissati, so tumhākaṁ ito dvānavutikappe ñāti 6- ahosi,

footnote: 1 sī. likhitapaṇṇaṁ, i. likhāpaṇṇaṁ 2 ma. aḍḍhateyyehi purisasahassehi,
footnote: khuddaka.a. 178 3 sī.,i. sakkaccaṁ dānavatthuṁ 4 sī.,i. dānavatthu pesesi
footnote: 5 sī.,i. saparivārā te hi rājaputtā 6 sī.,i. ñātako

page number: 023

so buddhassa dānaṁ datvā tumhākaṁ uddisissati, tadā labhissathā"ti. evaṁ vutte
kira tesaṁ petānaṁ taṁ vacanaṁ "sve labhissathā"ti vuttaṁ viya ahosi.
tato ekasmiṁ buddhantare vītivatte 1- amhākaṁ bhagavā uppajji. tepi tayo
rājaputtā purisasahassena saddhiṁ devalokato cavitvā magadharaṭṭhe brāhmaṇakule
uppajjitvā anupubbena tāpasapabbajjaṁ pabbajitvā gayāsīse tayo jaṭilā ahesuṁ,
janapade niyuttakapuriso rājā bimbisāro ahosi, bhaṇḍāgāriko gahapatiputto visākho
nāma seṭṭhī ahosi, tassa pajāpati dhammadinnā nāma seṭṭhidhītā ahosi, avasesā
pana parisā rañño eva parivārā hutvā nibbattiṁsu.
amhākampi bhagavā loke uppajjitvā sattasattāhaṁ atikkamitvā 2- anupubbena
bārāṇasiṁ āgamma dhammacakkaṁ pavattetvā pañcavaggiye ādiṁ katvā yāva
sahassaparivāre 3- tayo jaṭile vinetvā rājagahaṁ agamāsi, tattha ca tadahupasaṅkamantaṁyeva
rājānaṁ bimbisāraṁ sotāpattiphale patiṭṭhāpesi saddhiṁ ekādasanahutehi aṅgamagadhavāsīhi
brāhmaṇagahapatikehi. atha raññā svātanāya bhattena nimantito adhivāsetvā
dutiyadivase māṇavakavaṇṇena sakkena devānamindena purato gacchantena:-
"danto dantehi saha purāṇajaṭilehi
vippamutto vippamuttehi
siṅgīnikkhasavaṇṇo
rājagahaṁ pāvisi bhagavā"ti 4-
evamādīhi gāthāhi abhitthaviyamāno rājagahaṁ pavisitvā rañño nivesane mahādānaṁ
sampaṭicchi. te pana petā "idāni rājā dānaṁ amhākaṁ uddisissati, idāni
uddisissatī"ti āsāya samparivāretvā 5- aṭṭhaṁsu

footnote: 1 sī.,i. vītivatte loke 2 sī.,i. vītināmetvā 3 ma. aḍḍhateyyasahassaparivāre
footnote: 4 vißēáahā. 4/58/49 5 sī. dānaṁ datvā uddisissatīti gehaṁ samparivāretvā

page number: 024

rājā dānaṁ datvā "kattha nu kho bhagavā vihareyyā"ti bhagavato vihāraṭṭhānameva
cintesi, na taṁ dānaṁ kassaci uddisi. tathā taṁ dānaṁ alabhantā 1- petā
chinnāsā hutvā rattiyaṁ rañño nivesane ativiya bhiṁsanakaṁ vissaramakaṁsu. rājā
bhayasantāsasaṁvegaṁ āpajjitvā vibhātāya rattiyā bhagavato ārocesi "evarūpaṁ saddaṁ
assosiṁ, kiṁ nu kho me bhante bhavissatī"ti. bhagavā "mā bhāyi mahārāja, na
te kiñci pāpakaṁ bhavissati, apica kho santi te purāṇañātakā petesu uppannā,
te ekaṁ buddhantaraṁ tameva paccāsiṁsantā `buddhassa dānaṁ datvā amhākaṁ
uddisissatī'ti vicarantā tayā hiyyo dānaṁ datvā na uddisitattā chinnāsā
hutvā tathārūpaṁ vissaramakaṁsū"ti 2- āha. kiṁ idānipi bhante dinne te
labheyyunti. āma mahārājāti. tena hi bhante adhivāsetu me bhagavā ajjatanāya dānaṁ,
tesaṁ uddisissāmīti. adhivāsesi bhagavā tuṇhībhāvena.
rājā nivesanaṁ gantvā mahādānaṁ paṭiyādāpetvā bhagavato kālaṁ ārocāpesi,
bhagavā rājantepuraṁ gantvā paññatte āsane nisīdi saddhiṁ bhikkhusaṁghena. te
petā "api nāma ajja labheyyāmā"ti gantvā tirokuḍḍādīsu aṭṭhaṁsu. bhagavā
tathā akāsi, yathā te sabbeva rañño āpāthaṁ gatā ahesuṁ. rājā dakkhiṇodakaṁ
dento "idaṁ me ñātīnaṁ hotū"ti uddisi, tāvadeva petānaṁ kamalakuvalayasañchannā
pokkharaṇiyo nibbattiṁsu. te tattha nhātvā ca pivitvā ca
paṭippassaddhadarathakilamathapipāsā suvaṇṇavaṇṇā ahesuṁ. rājā yāgukhajjabhojjāni datvā
uddisi, tesaṁ taṁkhaṇaññeva dibbayāgukhajjabhojjāni nibbattiṁsu, te tāni
paribhuñjitvā pīṇindriyā ahesuṁ. atha vatthasenāsanāni datvā uddisi, tesaṁ
dibbavatthapāsādapaccattharaṇaseyyādialaṅkāravidhayo nibbattiṁsu. sā ca tesaṁ sampatti
sabbāpi yathā rañño pākaṭā hoti, tathā bhagavā adhiṭṭhāsi. rājā taṁ disvā
ativiya attamano ahosi.

footnote: 1 ma. yathā taṁ tamatthaṁ ajānantā 2 sī.,i. tathārūpaṁ bhiṁsanakaṁ bheravamakaṁsūti

page number: 025

tato bhagavā bhuttāvī pavārito rañño bimbisārassa anumodanatthaṁ tirokuḍḍapetavatthuṁ
abhāsi:-
[14] "tirokuḍḍesu tiṭṭhanti sandhisiṅghāṭakesu ca
dvārabāhāsu tiṭṭhanti āgantvāna sakaṁ gharaṁ.
[15] pahūte annapānamhi khajjabhojje upaṭṭhite
na tesaṁ koci sarati sattānaṁ kammapaccayā.
[16] evaṁ dadanti ñātīnaṁ ye honti anukampakā
suciṁ paṇītaṁ kālena kappiyaṁ pānabhojanaṁ.
[17] idaṁ vo ñātīnaṁ hotu sukhitā hontu ñātayo
te ca tattha samāgantvā ñātipetā samāgatā
pahūte annapānamhi sakkaccaṁ anumodare.
[18] cīraṁ jīvantu no ñātī yesaṁ hetu labhāmase
amhākañca katā pūjā dāyakā ca anipphalā.
[19] na hi tattha kasi atthi gorakkhettha na vijjati
vaṇijjā tādisī natthi hiraññena kayākayaṁ
ito dinnena yāpenti petā kālagatā 1- tahiṁ.
[20] unname udakaṁ vuṭṭhaṁ 2- yathā ninnaṁ pavattati
evameva ito dinnaṁ petānaṁ upakappati.
[21] yathā vārivahā pūrā paripūrenti sāgaraṁ
evameva ito dinnaṁ petānaṁ upakappati.

footnote: 1 sī. kālakatā, ma. kālaṅkatā 2 sī. vaṭṭhaṁ

page number: 026

[22] adāsi me akāsi me ñātimittā sakhā ca me
petānaṁ dakkhiṇaṁ dajjā pubbe katamanussaraṁ.
[23] na hi ruṇṇaṁ vā soko vā yā caññā paridevanā
na taṁ petānamatthāya evaṁ tiṭṭhanti ñātayo.
[24] ayañca kho dakkhiṇā dinnā saṁghamhi supatiṭṭhitā
dīgharattaṁ hitāyassa ṭhānaso upakappati.
[25] so ñātidhammo ca ayaṁ nidassito
petāna pūjā ca katā uḷārā
balañca bhikkhūnamanuppadinnaṁ
tumhehi puññaṁ pasutaṁ anappakan"ti.
#[14] tattha tirokuḍḍesūti kuḍḍānaṁ parabhāgesu. tiṭṭhantīti
nisajjādipaṭikkhepato ṭhānakappanavacanametaṁ, gehapākārakuḍḍānaṁ dvārato 1- bahi eva
tiṭṭhantīti attho. sandhisiṅghāṭakesu cāti sandhīsu ca siṅghāṭakesu ca. sandhīti
catukkoṇaracchā, gharasandhibhittisandhiālokasandhiyopi vuccanti. siṅghāṭakāti
tiroṇaracchā. dvārabāhāsu tiṭṭhantīti nagaradvāragharadvārānaṁ bāhā nissāya tiṭṭhanti.
āgantvāna sakaṁ gharanti sakagharaṁ nāma pubbañātigharampi attanā sāmibhāvena
ajjhāvutthagharampi, tadubhayampi te yasmā sakagharasaññāya āgacchanti, tasmā "āgantvāna
sakaṁ gharan"ti āha.
#[15] evaṁ bhagavā pubbe anajjhāvutthapubbampi pubbañātigharattā
bimbisāranivesanaṁ sakagharasaññāya āgantvā tirokuḍḍādīsu ṭhite issāmacchariyaphalaṁ
anubhavante ativiya duddasikavirūpabhayānakadassane bahū pete rañño dassento
"tirokuḍḍesu tiṭṭhantī"ti gāthaṁ vatvā puna tehi katassa kammassa dāruṇabhāvaṁ
dassento "pahūte annapānamhī"ti dutiyagāthamāha.

footnote: 1 ma. parato

page number: 027

tattha pahūteti anappake bahumhi, yāvadattheti attho. bakārassa hi pakāro
labbhati "pahu santo na bharatī"tiādīsu 1- viya. keci pana "bahuke"ti paṭhanti, so
pana pamādapāṭho. 2- annapānamhīti anne ca pāne ca. khajjabhojjeti khajje ca
bhojje ca. etena asitapītakhāyitasāyitavasena catubbidhampi āhāraṁ dasseti. upaṭṭhiteti
upagamma ṭhite sajjite, paṭiyatteti attho. na tesaṁ koci sarati sattānanti tesaṁ
pettivisaye uppannānaṁ sattānaṁ koci mātā vā pitā vā putto vā nattā
vā na sarati. kiṁkāraṇā? kammapaccayāti, attanā katassa adānadānapaṭisedhanādibhedassa
kadariyakammassa kāraṇabhāvato. taṁ hi kammaṁ tesaṁ ñātīnaṁ sarituṁ na deti.
#[16] evaṁ bhagavā anappakepi annapānādimhi vijjamāne ñātīnaṁ
paccāsīsantānaṁ petānaṁ kammaphalena 3- ñātakānaṁ anussaraṇamattassāpi abhāvaṁ dassetvā
idāni pettivisayūpapanne ñātake uddissa raññā dinnadānaṁ pasaṁsanto "evaṁ
dadanti ñātīnan"ti tatiyagāthamāha.
tattha evanti upamāvacanaṁ, tassa dvidhā sambandho:- tesaṁ sattānaṁ kammapaccayā
asarantesupi kesuci 4- keci dadanti ñātīnaṁ, ye evaṁ 5- anukampakā hontīti
ca, mahārāja yathā tayā dinnaṁ, evaṁ suciṁ paṇītaṁ kālena kappiyaṁ pānabhojanaṁ
dadanti ñātīnaṁ, ye honti anukampakāti ca. tattha dadantīti denti uddisanti
niyyātenti. Ñātīnanti mātito ca pitito ca sambandhānaṁ. yeti ye keci puttādayo.
hontīti bhavanti. anukampakāti atthakāmā hitesino. sucinti suddhaṁ manoharaṁ
dhammikañca. 6- paṇītanti uḷāraṁ. kālenāti dakkhiṇeyyānaṁ paribhogayoggakālena,
ñātipetānaṁ vā tirokuḍḍādīsu āgantvā ṭhitakālena. kappiyanti anucchavikaṁ patirūpaṁ
ariyānaṁ paribhogārahaṁ. pānabhojananti pānañca bhojanañca, tadupadesena cettha sabbaṁ
deyyadhammaṁ vadati.

footnote: 1 khu.su. 25/98/355 2 ma. te pamādapāṭhā 3 sī.,i. pāpakammavasena
footnote: 4 sī.,i. tesu 5 ma. ñātīnaṁyeva, evaṁ 6 sī.,i. manāpikaṁ

page number: 028

#[17] idāni yena pakārena tesaṁ petānaṁ dinnaṁ nāma hoti, taṁ dassento
"idaṁ vo ñātīnaṁ hotu, sukhitā hontu ñātayo"ti catutthagāthāya pubbaḍḍhaṁ
āha. taṁ tatiyagāthāya pubbaḍḍhena sambandhitabbaṁ:-
"evaṁ dadanti ñātīnaṁ ye honti anukampakā
idaṁ vo ñātīnaṁ hotu sukhitā hontu ñātayo"ti.
tena "idaṁ vo ñātīnaṁ hotūti evaṁ pakārena dadanti, no aññathā"ti
ākāratthena evaṁsaddena dātabbākāranidassanaṁ kataṁ hoti.
tattha idanti deyyadhammanidassanaṁ. voti nipātamattaṁ "yehi vo ariyā"tiādīsu 1-
viya. Ñātīnaṁ hotūti pettivisaye uppannānaṁ ñātakānaṁ hotu. "no Ñātīnan"ti
ca paṭhanti, amhākaṁ ñātīnanti attho. sukhitā hontu ñātayoti te pettivisayūpapannā
ñātayo idaṁ phalaṁ paccanubhavantā sukhitā sukhappattā hontu.
yasmā "idaṁ vo ñātīnaṁ hotū"ti vuttepi aññena katakammaṁ na aññassa
phaladaṁ hoti, kevalaṁ pana tathā uddissa dīyamānaṁ taṁ vatthu ñātipetānaṁ kusalakammassa
paccayo hoti, tasmā yathā tesaṁ tasmiṁ vatthusmiṁ tasmiṁyeva khaṇe phalanibbattakaṁ
kusalakammaṁ hoti, taṁ dassento "te ca tatthā"tiādimāha.
tattha teti ñātipetā. tatthāti yattha dānaṁ dīyati, tattha. samāgantvāti
"ime no ñātayo amhākaṁ atthāya dānaṁ uddisantī"ti anumodanatthaṁ tattha samāgatā
hutvā. pahūte annapānamhīti attano uddissa dīyamāne tasmiṁ vatthusmiṁ. sakkaccaṁ
anumodareti kammaphalaṁ abhisaddahantā cittīkāraṁ avijahantā avikkhittacittā hutvā
"idaṁ no dānaṁ hitāya sukhāya hotū"ti modanti anumodanti pītisomanassajātā
honti.

footnote: 1 maßēáū. 12/35/23

page number: 029

#[18] ciraṁ jīvantūti ciraṁ jīvino dīghāyukā hontu. no ñātīti amhākaṁ
ñātakā. yesaṁ hetūti yesaṁ kāraṇā ye nissāya. labhāmaseti īdisaṁ sampattiṁ
paṭilabhāma. idañhi uddisanena laddhasampattiṁ anubhavantānaṁ petānaṁ attano ñātīnaṁ
thomanākāradassanaṁ. petānañhi attano anumodanena, dāyakānaṁ uddisanena,
dakkhiṇeyyasampattiyā cāti tīhi aṅgehi dakkhiṇā taṁkhaṇaññeva phalanibbattikā hoti.
tattha dāyakā visesahetu. tenāha "yesaṁ hetu labhāmase"ti. amhākañca katā
pūjāti "idaṁ vo ñātīnaṁ hotū"ti evaṁ uddisantehi dāyakehi amhākañca pūjā
katā, te dāyakā ca anipphalā yasmiṁ santāne pariccāgamayaṁ kammaṁ nibbattaṁ
tassa tattheva phaladānato.
etthāha:- "kiṁ pana pettivisayūpapannā eva ñātī hetusampattiyo labhanti,
udāhu aññepī"ti? na cettha amhehi vattabbaṁ atthi bhagavatā eva byākatattā.
vuttaṁ hetaṁ:-
"mayamassu bho gotama brāhmaṇā nāma dānāni dema, puññāni
karoma `idaṁ dānaṁ petānaṁ ñātisālohitānaṁ upakappatu, idaṁ dānaṁ petā
ñātisālohitā paribhuñjantū'ti. kacci taṁ bho gotama dānaṁ petānaṁ
ñātisālohitānaṁ upakappati, kacci te petā ñātisālohitā taṁ dānaṁ
paribhuñjantīti. ßēhāne kho brāhmaṇa upakappati no aṭṭhāneti.
katamaṁ pana bho gotama ṭhānaṁ, katamaṁ aṭṭhānanti. idha brāhmaṇa
ekacco pāṇātipātī hoti .pe. micchādiṭṭhiko hoti, so kāyassa
bhedā paraṁ maraṇā nirayaṁ upapajjati, yo nerayikānaṁ sattānaṁ āhāro,
tena so tattha yāpeti, tena so tattha tiṭṭhati. idaṁ kho brāhmaṇa
aṭṭhānaṁ, yattha ṭhitassa taṁ dānaṁ na upakappati.

page number: 030

idha pana brāhmaṇa ekacco pāṇātipātī hoti .pe. micchādiṭṭhiko
hoti, so kāyassa bhedā paraṁ maraṇā tiracchānayoniṁ upapajjati, yo
tiracchānayonikānaṁ sattānaṁ āhāro, tena so tattha yāpeti, tena
so tattha tiṭṭhati. idampi kho brāhmaṇa aṭṭhānaṁ, yattha ṭhitassa taṁ
dānaṁ na upakappati.
idha pana brāhmaṇa ekacco pāṇātipātā paṭivirato hoti .pe.
sammādiṭṭhiko hoti, so kāyassa bhedā paraṁ maraṇā manussānaṁ sahabyataṁ
upapajjati .pe. devānaṁ sahabyataṁ upapajjati. yo devānaṁ āhāro,
tena so tattha yāpeti, tena so tattha tiṭṭhati. idampi kho brāhmaṇa
aṭṭhānaṁ, yattha ṭhitassa taṁ dānaṁ na upakappati.
idha pana brāhmaṇa ekacco pāṇātipātī hoti .pe. micchādiṭṭhiko
hoti, so kāyassa bhedā paraṁ maraṇā pettivisayaṁ upapajjati, yo
pettivisayikānaṁ sattānaṁ āhāro, tena so tattha yāpeti, tena so tattha
tiṭṭhati. yaṁ vā panassa ito anupavecchenti mittāmaccā vā ñātisālohitā
vā, tena so tattha yāpeti, tena so tattha tiṭṭhati. idaṁ kho brāhmaṇa
ṭhānaṁ, yattha ṭhitassa taṁ dānaṁ upakappatīti.
sace pana bho gotama so peto ñātisālohito taṁ ṭhānaṁ anupapanno
hoti, ko taṁ dānaṁ paribhuñjatīti. aññepissa brāhmaṇa petā ñātisālohitā
taṁ ṭhānaṁ upapannā honti, te taṁ dānaṁ paribhuñjantīti.
sace pana bho gotamo so eva peto ñātisālohito taṁ ṭhānaṁ
anupapanno hoti, aññepissa petā ñātisālohitā taṁ ṭhānaṁ anupapannā
honti, ko taṁ dānaṁ paribhuñjatīti. aṭṭhānaṁ kho etaṁ brāhmaṇa anavakāso,

page number: 031

yaṁ taṁ ṭhānaṁ vivittaṁ 1- assa iminā dīghena addhunā yadidaṁ petehi
ñātisālohitehi, apica 2- brāhmaṇa dāyakopi 3- anipphalo"ti. 4-
#[19] idāni pettivisayūpapannānaṁ tattha aññassa kasigorakkhādino
sampattipaṭilābhakāraṇassa abhāvaṁ ito dinnena yāpanañca dassetuṁ "na hī"tiādi vuttaṁ.
tattha na hi tattha kasi atthīti tasmiṁ pettivisaye kasi na hi atthi,
yaṁ nissāya petā sukhena jīveyyuṁ. gorakkhettha na vijjatīti ettha pettivisaye
na kevalaṁ kasiyeva natthi, atha kho gorakkhāpi na vijjati, yaṁ nissāya te sukhena
jīveyyuṁ, vaṇijjā tādisī natthīti vaṇijjāpi tādisī natthi, yā tesaṁ sampatti-
paṭilābhahetu bhaveyya. hiraññena kayākayanti hiraññena kayavikkayampi tattha tādisaṁ
natthi, yaṁ tesaṁ sampattipaṭilābhahetu bhaveyya. ito dinnena yāpenti, petā kālagatā
tahinti kevalaṁ pana ito ñātīhi vā mittāmaccehi vā dinnena yāpenti, attabhāvaṁ
pavattenti. petāti 5- pettivisayūpapannā sattā. kālagatāti attano maraṇakālena
gatā. 6- "kālakatā"ti vā pāṭho, katakālā katamaraṇā maraṇaṁ sampattā. tahinti
tasmiṁ pettivisaye.
#[20-21] idāni yathāvuttamatthaṁ upamāhi pakāsetuṁ "unname udakaṁ vuṭṭhan"ti
gāthādvayamāha. tassattho:- yathā unname thale unnatappadese meghehi abhivuṭṭhaṁ
udakaṁ yathā ninnaṁ pavattati, yo bhūmibhāgo ninno oṇato, taṁ upagacchati, evameva
ito dinnaṁ dānaṁ petānaṁ upakappati, phaluppattiyā viniyujjati. ninnamiva hi
udakappavattiyā ṭhānaṁ petaloko dānūpakappanāya. yathāha "idaṁ kho brāhmaṇa ṭhānaṁ,
yattha ṭhitassa taṁ dānaṁ upakappatī"ti. 7- yathā ca kandarapadarasākhapasākhakusobbhamahāsobbhehi
ogalitena 8- udakena vārivahā mahānajjo pūrā hutvā sāgaraṁ paripūrenti,
evaṁ ito dinnadānaṁ pubbe vuttanayena petānaṁ upakappatīti.

footnote: 1 sī.,i. rittaṁ 2 sī.,i. apica kho 3 chaßēéa. brāhmaṇadāyakopi
footnote: 4 aṅḍasaka. 24/177/223 5 ma. petā 6 ma. kālaṅkatāti attano
footnote: maraṇakālena katā 7 aṅ. dasaka. 24/177/222 8 ma. ovuṭṭhitena

page number: 032

#[22] yasmā petā "ito kiñci labhāmā"ti āsābhibhūtā ñātigharaṁ
āgantvāpi "idaṁ nāma no dethā"ti yācituṁ na sakkonti, tasmā tesaṁ imāni
anussaraṇavatthūni anussaranto kulaputto dakkhiṇaṁ dajjāti dassento "adāsi me"ti
gāthamāha.
tassattho:- idaṁ nāma me dhanaṁ vā dhaññaṁ vā adāsi, idaṁ nāma me
kiccaṁ attanāyeva yogaṁ āpajjanto akāsi, "asuko me mātito vā pitito
vā sambandhattā ñāti, sinehavasena tāṇasamatthatāya mitto, asuko me
sahapaṁsukīḷakasahāyo sakhā"ti ca etaṁ sabbamanussaranto petānaṁ dakkhiṇaṁ dajjā dānaṁ
niyyāteyya. "dakkhiṇā dajjā"ti vā pāṭho, petānaṁ dakkhiṇā dātabbā, tena
"adāsi me"tiādinā nayena pubbe katamanussaraṁ anussaratāti vuttaṁ hoti. karaṇatthe
hi idaṁ paccattavacanaṁ.
#[23-24] ye pana sattā ñātimaraṇena ruṇṇasokādiparā eva hutvā
tiṭṭhanti, na tesaṁ atthāya kiñci denti, tesaṁ taṁ ruṇṇasokādi kevalaṁ
attaparitāpanamattameva hoti, taṁ na petānaṁ kañci atthaṁ sādhetīti dassento "na hi
ruṇṇaṁ vā"ti gāthaṁ vatvā puna magadharājena dinnadakkhiṇāya sātthakabhāvaṁ dassetuṁ "ayañca
kho"ti gāthamāha. tesaṁ attho heṭṭhā vuttoyeva.
#[25] idāni yasmā imaṁ dakkhiṇaṁ dentena raññā ñātīnaṁ ñātīhi
kattabbakiccakaraṇena ñātidhammo nidassito, bahujanassa pākaṭo kato, 1- nidassanaṁ pākaṭaṁ
kataṁ "tumhehipi evameva ñātīsu ñātidhammo paripūretabbo"ti. te ca pete
dibbasampattiṁ adhigamentena petānaṁ pūjā katā uḷārā, buddhappamukhaṁ bhikkhusaṁghaṁ
annapānādīhi santappentena bhikkhūnaṁ balaṁ anuppadinnaṁ, anukampādiguṇaparivārañca
cāgacetanaṁ nibbattentena anappakaṁ puññaṁ pasutaṁ, tasmā bhagavā imehi yathābhuccaguṇehi
rājānaṁ sampahaṁsento "so ñātidhammo"ti osānagāthamāha.

footnote: 1 sī. pākaṭe kate

page number: 033

tattha ñātidhammoti ñātīhi ñātīnaṁ kattabbakaraṇaṁ. uḷārāti phītā samiddhā.
balanti kāyabalaṁ. pasutanti upacitaṁ. ettha ca "so ñātidhammo ca ayaṁ nidassito"ti
etena bhagavā rājānaṁ dhammiyā kathāya sandassesi. Ñātidhammadassanaṁ hettha sandassanaṁ. 1-
"petāna pūjā ca katā uḷārā"ti iminā samādapesi. "uḷārā"ti pasaṁsanaṁ hettha 2-
punappunaṁ pūjākaraṇe samādapanaṁ. "balañca bhikkhūnamanuppadinnan"ti iminā
samuttejesi. bhikkhūnaṁ balānuppadānaṁ hettha evaṁ vidhānaṁ balānuppadāne
ussāhavaḍḍhanena 3- samuttejanaṁ. "tumhehi puññaṁ pasutaṁ anappakan"ti iminā
sampahaṁsesi. puññapasavanakittanaṁ hettha tassa yathābhuccaguṇasaṁvaṇṇanabhāvena sampahaṁsananti
4- evamettha yojanā veditabbā.
desanāpariyosāne ca pettivisayūpapattiādīnavasaṁvaṇṇanena saṁviggahadayānaṁ yoniso
padahataṁ caturāsītiyā pāṇasahassānaṁ dhammābhisamayo ahosi. dutiyadivasepi devamanussānaṁ
idameva tirokuḍḍadesanaṁ desesi. evaṁ yāva satta divasā tādisova dhammābhisamayo
ahosīti.
tirokuḍḍapetavatthuvaṇṇanā niṭṭhitā.
-----------------
91. 6. pañcaputtakhādakapetivatthuvaṇṇanā
naggā dubbaṇṇarūpāsīti idaṁ satthari sāvatthiyaṁ viharante pañcaputtakhādakapetiṁ
ārabbha vuttaṁ.
sāvatthiyaṁ kira avidūre gāmake aññatarassa kuṭumbikassa bhariyā vañjhā
ahosi. tassa ñātakā etadavocuṁ "tava pajāpati vañjhā, aññaṁ te kaññaṁ
ānemā"ti. so tassā bhariyāya sinehena na icchi. athassa bhariyā taṁ pavattiṁ

footnote: 1 sī.,i. hetusandassanaṁ 2 sī. pasaṁsanaṁ, ettha
footnote: 3 ma. evaṁvidhānaṁ tvaṁ balānuppadoti ussāhavaḍḍhanena 4 sī. sampahaṁsanajananaṁ

page number: 034

sutvā sāmikaṁ evamāha "sāmi ahaṁ vañjhā, aññā kaññā ānetabbā, mā
te kulavaṁso upacchijjī"ti. so tāya nippīḷiyamāno aññaṁ ānesi. sā aparena
samayena gabbhinī ahosi. vañjhitthī "ayaṁ puttaṁ labhitvā imassa gehassa issarā
bhavissatī"ti issāpakatā tassā gabbhapātanūpāyaṁ pariyesantī aññataraṁ paribbājikaṁ 1-
annapānādīhi saṅgaṇhitvā tāya 2- tassā gabbhapātaṁ dāpesi. sā gabbhe patite
attano mātuyā ārocesi, mātā attano ñātake samodhānetvā tamatthaṁ nivedesi.
te vañjhitthiṁ etadavocuṁ "tayā imissā gabbho pātito"ti. nāhaṁ pātemīti. 3- sace
tayā gabbho na pātito, sapathaṁ karohīti. "sace mayā gabbo pātito, duggatiparāyanā
khuppipāsābhibhūtā sāyaṁ pātaṁ pañca pañca 4- putte vijāyitvā khāditvā tittiṁ
na gaccheyyaṁ, niccaṁ duggandhā makkhikā parikiṇṇā ca bhaveyyan"ti musā vatvā
sapathaṁ akāsi. sā nacirasseva kālaṁ katvā tasseva gāmassa avidūre dubbaṇṇarūpā 5-
petī hutvā nibbatti.
tadā janapade vuṭṭhavassā aṭṭha therā satthu dassanatthaṁ sāvatthiṁ āgacchantā
tassa gāmassa avidūre chāyūdakasampanne araññaṭṭhāne vāsaṁ upagacchiṁsu. atha sā
petī therānaṁ attānaṁ dassesi, tesu saṁghatthero taṁ petiṁ:-
[26] "naggā dubbaṇṇarūpāsi duggandhā pūti vāyasi
makkhikāhi parikiṇṇā 6- kā nu tvaṁ idha tiṭṭhasī"ti
gāthāya paṭipucchi.
tattha naggāti niccoḷā. dubbaṇṇarūpāsīti virūpā ativiya bībhaccharūpena 7-
samannāgatā asi. duggandhāti aniṭṭhagandhā. pūti vāyasīti sarīrato kuṇapagandhaṁ
vāyasi. makkhikāhi parikiṇṇāti nīlamakkhikāhi samantato ākiṇṇā. kā nu tvaṁ idha
tiṭṭhasīti kā nāma evarūpā imasmiṁ ṭhāne tiṭṭhasi, ito cito ca vicarasīti attho.

footnote: 1 ma. paribbājakaṁ 2 ma. tena 3 sī.,i. pātesinti 4 ma. pañca
footnote: 5 ma. vuttarūpā 6 sī.,i. makkhikāparikiṇṇāva 7 sī. virūpena ativiya
footnote: bībhacchadassanarūpena

page number: 035

atha sā petī mahātherena evaṁ puṭṭhā attānaṁ pakāsentī sattānaṁ saṁvegaṁ
janentī:-
[27] "ahaṁ bhadante petimhi duggatā yamalokikā
pāpakammaṁ karitvāna petalokaṁ ito gatā.
[28] kālena pañca puttāni sāyaṁ pañca punāpare
vijāyitvāna khādāmi tepi nā 1- honti me alaṁ.
[29] pariḍayhati dhūmāyati khudāya hadayaṁ mama
pānīyaṁ na labhe pātuṁ passa maṁ byasanaṁ gatan"ti
imā tisso gāthā abhāsi.
#[27] tattha bhadanteti theraṁ gāravena ālapati. duggatāti duggatiṁ gatā.
yamalokikāti "yamaloko"ti laddhanāme petaloke 2- tattha pariyāpannabhāvena viditā. 3-
ito gatāti ito manussalokato petalokaṁ upapajjanavasena gatā, upapannāti attho.
#[28] kālenāti rattiyā vibhātakāle. bhummatthe hi etaṁ karaṇavacanaṁ. pañca
puttānīti pañca putte. liṅgavipallāsena hetaṁ vuttaṁ. sāyaṁ pañca punāpareti
sāyaṇhakāle puna apare pañca putte khādāmīti yojanā. vijāyitvānāti divase
divase dasa dasa 4- putte vijāyitvā. tepi nā honti me alanti tepi dasa
puttā ekadivasaṁ mayhaṁ khudāya paṭighātāya alaṁ pariyattā na honti. gāthāsukhatthaṁ
hettha nāiti 5- dīghaṁ katvā vuttaṁ.
#[29] pariḍayhati dhūmāyati khudāya hadayaṁ mamāti khudāya jighacchāya bādhiyamānāya
mama hadayapadeso udaragginā parisamantato 6- jhāyati dhūmāyati santappati.

footnote: 1 ka. na. evamuparipi 2 sī. laddhanāmena petaloko vuccati 3 ma. vinitā
footnote: 4 ma. dasa 5 ma. gāthāsukhatthaṁ tepi nāiti 6 sī.,i. parito

page number: 036

pānīyaṁ na labhe pātunti pipāsābhibhūtā tattha tattha vicarantī pānīyampi pātuṁ
na labhāmi. passa maṁ byasanaṁ gatanti petūpapattiyā sādhāraṇaṁ asādhāraṇañca
imaṁ īdisaṁ byasanaṁ upagataṁ maṁ passa bhanteti attanā anubhaviyamānaṁ dukkhaṁ therassa
pavedesi.
taṁ sutvā thero tāya katakammaṁ pucchanto:-
[30] "kiṁ nu kāyena vācāya manasā dukkaṭaṁ kataṁ
kissakammavipākena puttamaṁsāni khādasī"ti
gāthamāha.
tattha dukkaṭanti duccaritaṁ. kissakammavipākenāti kīdisassa kammassa vipākena,
kiṁ pāṇātipātassa, udāhu adinnādānādīsu aññatarassāti attho. "kena
kammavipākenā"ti keci paṭhanti.
atha sā petī attanā katakammaṁ therassa kathentī:-
[31] "sapatī 1- me gabbhinī āsi tassā pāpaṁ acetayiṁ
sāhaṁ paduṭṭhamanasā akariṁ gabbhapātanaṁ.
[32] tassā dvemāsiko gabbho lohitaññeva pagghari
tadassā mātā kupitā mayhaṁ ñātī samānayi
sapathañca maṁ akāresi paribhāsāpayī ca maṁ.
[33] sāhaṁ ghorañca sapathaṁ musāvādaṁ abhāsisaṁ
`puttamaṁsāni khādāmi sace taṁ pakataṁ mayā'.

footnote: 1 sī. sapattī

page number: 037

[34] tassa kammassa vipākena musāvādassa cūbhayaṁ
puttamaṁsāni khādāmi pubbalohitamakkhitā"ti
gāthāyo abhāsi.
#[31-32] tattha sapatīti samānapatikā itthī vuccati. tassā pāpaṁ acetayinti
tassā sapatiyā pāpaṁ luddakaṁ kammaṁ acetayiṁ. paduṭṭhamanasāti paduṭṭhacittā, paduṭṭhena
vā manasā. dvemāsikoti dvemāsajāto patiṭṭhito hutvā dvemāsiko. lohitaññeva
paggharīti vipajjamāno 1- ruhiraññeva 2- hutvā vissandi. tadassā mātā kupitā,
mayhaṁ ñātī samānayīti tadā assā sapatiyā mātā mayhaṁ kupitā attano ñātake
samodhānesi. "tatassā"ti vā pāṭho, tato assāti padavibhāgo.
#[33-34] sapathanti sapanaṁ. 3- paribhāsāpayīti bhayena tajjāpesi. sapathaṁ musāvādaṁ
abhāsisanti "sace taṁ mayā kataṁ, īdisī bhaveyyan"ti katameva pāpaṁ akataṁ katvā
dassentī musāvādaṁ abhūtaṁ sapathaṁ abhāsiṁ. puttamaṁsāni khādāmi, sace taṁ pakataṁ
mayāti idaṁ tadā sapathassa katākāradassanaṁ, yadi etaṁ gabbhapātanapāpaṁ mayā
kataṁ, āyatiṁ punabbhavābhinibbattiyaṁ mayhaṁ puttamaṁsāniyeva khādeyyanti attho. tassa
kammassāti tassa gabbhapātanavasena pakatassa pāṇātipātakammassa. musāvādassa cāti
musāvādakammassa ca. ubhayanti ubhayassapi kammassa ubhayena vipākena. karaṇatthe
hi idaṁ paccattavacanaṁ. pubbalohitamakkhitāti pasavanavasena 4- paribhijjanavasena 5- ca
pubbena ca lohitena ca makkhitā hutvā puttamaṁsāni khādāmīti yojanā.
evaṁ sā petī attano kammavipākaṁ pavedetvā puna there 6- evamāha "ahaṁ
bhante imasmiṁyeva gāme asukassa kuṭumbikassa bhariyā issāpakatā hutvā pāpakammaṁ
katvā evaṁ petayoniyaṁ nibbattā, sādhu bhante tassa kuṭumbikassa gehaṁ gacchatha,

footnote: 1 ma. vibhijjamāno 2 sī.,i. rudhiraññeva 3 sī. saccāpanaṁ
footnote: 4 ma. sapathavasena 5 sī.,i. paribhuñjanavasena 6 sī. theraṁ

page number: 038

so tumhākaṁ dānaṁ dassati, taṁ dakkhiṇaṁ mayhaṁ uddisāpeyyātha 1-, evaṁ
me ito petalokato mutti bhavissatī"ti. therā taṁ sutvā taṁ anukampamānā
ullumpanasabhāvasaṇṭhitā tassa kuṭumbikassa gehaṁ piṇḍāya pavisiṁsu. kuṭumbiko there
disvā sañjātappasādo paccuggantvā pattāni gahetvā there āsanesu nisīdāpetvā
paṇītena āhārena bhojetuṁ ārabhi. therā taṁ pavattiṁ kuṭumbikassa ārocetvā
taṁ dānaṁ tassā petiyā uddisāpesuṁ, taṁkhaṇaññeva ca sā petī tato dukkhato
apetā uḷārasampattiṁ paṭilabhitvā rattiyaṁ kuṭumbikassa attānaṁ dassesi. atha therā
anukkamena sāvatthiṁ gantvā bhagavato tamatthaṁ ārocesuṁ. bhagavā ca tamatthaṁ aṭṭhuppattiṁ
katvā sampattaparisāya dhammaṁ desesi, desanāvasāne mahājano paṭiladdhasaṁvego
issāmaccherato paṭivirami. evaṁ sā desanā mahājanassa sātthikā ahosīti.
pañcaputtakhādakapetivatthuvaṇṇanā niṭṭhitā.
---------------------
92. 7. sattaputtakhādakapetivatthuvaṇṇanā
naggā dubbaṇṇarūpāsīti idaṁ satthari sāvatthiyaṁ viharante sattaputtakhādakapetiṁ
ārabbha vuttaṁ.
sāvatthiyā kira avidūre aññatarasmiṁ gāmake aññatarassa upāsakassa dve
puttā ahesuṁ paṭhamavaye ṭhitā rūpasampannā sīlācārena samannāgatā 2-. tesaṁ mātā
"puttavatī ahan"ti puttabalena bhattāraṁ atimaññati. so bhariyāya avamānito
nibbinnamānaso aññaṁ kaññaṁ ānesi, sā nacirasseva gabbhinī ahosi. athassa
jeṭṭhabhariyā issāpakatā aññataraṁ vejjaṁ 3- āmisena upalāpetvā tena tassā
temāsikaṁ gabbhaṁ pātesi. atha sā ñātīhi ca bhattārā ca "tayā imissā gabbho pātito"ti

footnote: 1 ma. ādiseyyātha 2 sī.,i. sīlācāraguṇasamannāgatā 3 ma. vijjāvādinaṁ

page number: 039

puṭṭhā "nāhaṁ pātemī"ti musā vatvā tehi asaddahantehi "sapathaṁ karohī"ti
vuttā "sāyaṁ pātaṁ satta satta putte vijāyitvā puttamaṁsāni khādāmi, niccaṁ
duggandhā makkhikāparikiṇṇā ca bhaveyyan"ti sapathaṁ akāsi.
sā aparena samayena kālaṁ katvā tassa gabbhapātanassa musāvādassa ca
phaleneva petayoniyaṁ nibbattitvā vuttanayena puttamaṁsāni khādantī tasseva gāmassa
avidūre vicarati. tena ca samayena sambahulā therā gāmakāvāse vuṭṭhavassā bhagavantaṁ
dassanāya sāvatthiṁ āgacchantā tassa gāmassa avidūre ekasmiṁ padese rattiyaṁ
vāsaṁ kappesuṁ. atha sā petī tesaṁ therānaṁ attānaṁ dassesi. taṁ mahāthero
gāthāya pucchi:-
[35] "naggā dubbaṇṇarūpāsi duggandhā pūti vāyasi
makkhikāhi parikiṇṇā kā nu tvaṁ idha tiṭṭhasī"ti.
sā therena puṭṭhā tīhi gāthāhi paṭivacanaṁ adāsi:-
[36] "ahaṁ bhadante petimhi duggatā yamalokikā
pāpakammaṁ karitvāna petalokaṁ ito gatā.
[37] kālena satta puttāni sāyaṁ satta punāpare
vijāyitvāna khādāmi tepi nā honti me alaṁ.
[38] pariḍayhati dhūmāyati khudāya hadayaṁ mama
nibbutiṁ nādhigacchāmi aggidaḍḍhāva ātape"ti.
#[38] tattha nibbutinti khuppipāsādukkhassa vūpasamaṁ. nādhigacchāmīti na labhāmi.
aggidaḍḍhāva ātapeti atiuṇhāatape agginā ḍayhamānā viya nibbutiṁ
nādhigacchāmīti yojanā.

page number: 040

taṁ sutvā mahāthero tāya katakammaṁ pucchanto:-
[39] "kiṁ nu kāyena vācāya manasā dukkaṭaṁ kataṁ
kissakammavipākena puttamaṁsāni khādasī"ti
gāthamāha.
atha sā petī attano petalokūpapattiñca puttamaṁsakhādanakāraṇañca kathentī:-
[40] "ahū mayhaṁ duve puttā ubho sampattayobbanā
sāhaṁ puttabalūpetā sāmikaṁ atimaññisaṁ.
[41] tato me sāmiko kuddho sapatiṁ mayhamānayi 1-
sā ca gabbhaṁ alabhittha tassā pāpaṁ acetayiṁ.
[42] sāhaṁ paduṭṭhamānasā akariṁ gabbhapātanaṁ
tassā temāsiko gabbho pūti lohitako 2- pati.
[43] tadassā mātā kupitā mayhaṁ ñātī samānayi
sapathañca maṁ kāresi paribhāsāpayī ca maṁ.
[44] sāhaṁ ghorañca sapathaṁ musāvādaṁ abhāsisaṁ
`puttamaṁsāni khādāmi sace taṁ pakataṁ mayā'.
[45] tassa kammassa vipākena musāvādassa cūbhayaṁ
puttamaṁsāni khādāmi pubbalohitamakkhitā"ti
imā gāthā abhāsi.
#[40-45] tattha puttabalūpetāti puttabalena upetā, puttānaṁ vasena laddhabalā.
atimaññisanti atikkamitvā maññiṁ avamaññiṁ. pūti lohitako patīti kuṇapalohitaṁ

footnote: 1 sī.,i. sapattiṁ aññamānayi 2 ma. pubbalohitako

page number: 041

hutvā gabbho paripati. sesaṁ sabbaṁ anantarasadisameva, tattha aṭṭha therā, idha
sambahulā. tattha pañca puttā, idha sattāti ayameva visesoti.
sattaputtakhādakapetivatthuvaṇṇanā niṭṭhitā.
-------------------------
93. 8. goṇapetavatthuvaṇṇanā
kiṁ nu ummattarūpovāti idaṁ satthā jetavane viharanto aññataraṁ matapitikaṁ
kuṭumbikaṁ ārabbha kathesi.
sāvatthiyaṁ kira aññatarassa kuṭumbikassa pitā kālamakāsi, so pitu maraṇena
sokasantattahadayo 1- rodamāno ummattako viya vicaranto yaṁ yaṁ passati, taṁ taṁ
pucchati "api me pitaraṁ passitthā"ti. na koci tassa sokaṁ vinodetuṁ asakkhi.
tassa pana hadaye ghaṭe padīpo viya sotāpattiphalassa 2- upanissayo pajjalati.
satthā paccūsasamaye lokaṁ olokento tassa sotāpattiphalassa upanissayaṁ disvā
"imassa atītakāraṇaṁ āharitvā sokaṁ vūpasametvā sotāpattiphalaṁ dātuṁ vaṭṭatī"ti
cintetvā punadivase pacchābhattaṁ piṇḍapātapaṭikkanto pacchāsamaṇaṁ anādāya 3- tassa
gharadvāraṁ agamāsi. so "satthā āgato"ti sutvā paccuggantvā satthāraṁ gehaṁ
pavesetvā satthari paññatte āsane nisinne sayaṁ 4- bhagavantaṁ vanditvā ekamantaṁ
nisinno "kiṁ bhante mayhaṁ pitu gataṭṭhānaṁ jānāthā"ti āha. atha naṁ satthā
"upāsaka kiṁ imasmiṁ attabhāve pitaraṁ pucchasi, udāhu atīte"ti āha. so taṁ
vacanaṁ sutvā "bahū kira mayhaṁ pitaro"ti tanubhūtasoko thokaṁ majjhattataṁ paṭilabhi.
athassa satthā sokavinodanaṁ 5- dhammakathaṁ katvā apagatasokaṁ kallacittaṁ viditvā
sāmukkaṁsikāya dhammadesanāya sotāpattiphale patiṭṭhāpetvā vihāraṁ agamāsi.

footnote: 1 sī. sokasantappamānahadayo, i. sokasantattamānaso 2 ma. sotāpattimaggassa
footnote: 3 sī.,i. ādāya 4 ma. sīghaṁ 5 sī.,i. sokavinodanatthaṁ

page number: 042

atha bhikkhū dhammasabhāyaṁ kathaṁ samuṭṭhāpesuṁ "passatha āvuso buddhānubhāvaṁ,
tathā sokaparidevasamāpanno 1- upāsako khaṇeneva bhagavatā sotāpattiphale vinīto"ti.
satthā tattha gantvā paññattavarabuddhāsane nisinno "kāya nuttha bhikkhave etarahi
kathāya sannisinnā"ti pucchi, bhikkhū tamatthaṁ bhagavato ārocesuṁ. satthā "na bhikkhave
idāneva mayā imassa soko apanīto, pubbepi apanītoyevā"ti vatvā tehi
yācito atītaṁ āhari.
atīte bārāṇasiyaṁ aññatarassa gahapatikassa pitā kālamakāsi. so pitu
maraṇena sokaparidevasamāpanno assumukho rattakkho kandanto 2- citakaṁ padakkhiṇaṁ karoti.
tassa putto sujāto nāma kumāro paṇḍito byatto buddhisampanno pitu
sokavinayanūpāyaṁ cintento ekadivasaṁ bahinagare ekaṁ matagoṇaṁ disvā tiṇañca pānīyañca
āharitvā tassa purato ṭhapetvā "khāda khāda, piva pivā"ti vadanto aṭṭhāsi,
āgatāgatā taṁ disvā "samma sujāta kiṁ ummattakosi, 3- yo tvaṁ matassa goṇassa
tiṇodakaṁ upanesī"ti vadanti, so na kiñci paṭivadati. manussā tassa pitu santikaṁ
gantvā "putto te ummattako jāto, matagoṇassa tiṇodakaṁ detī"ti āhaṁsu.
taṁ sutvā ca kuṭumbikassa pitaraṁ ārabbha ṭhito soko apagato. so "mayhaṁ kira
putto ummattako jāto"ti saṁvegappatto vegena gantvā "nanu tvaṁ tāta
sujātapaṇḍito byatto buddhisampanno, kasmā matagoṇassa tiṇodakaṁ desī"ti
codento:-
[46] "kiṁ nu ummattarūpova lāyitvā haritaṁ tiṇaṁ
khāda khādāti lapasi gatasattaṁ jaraggavaṁ.
[47] na hi annena pānena mato goṇo samuṭṭhahe
tvaṁsi bālo ca dummedho yathā taññova dummatī"ti
gāthādvayamāha.

footnote: 1 sī. sokapareto paramasoko 2 sī.,i. assumukho urattāḷiṁ kandanto tassa
footnote: 3 sī. kiṁ tvaṁ ummattako jātosi

page number: 043

tattha kiṁ nūti pucchāvacanaṁ. ummattarūpovāti ummattakasabhāvo viya cittakkhepaṁ
patto viya. lāyitvāti lavitvā. haritaṁ tiṇanti allatiṇaṁ. lapasīti 1- vilapasi.
gatasattanti vigatajīvitaṁ. jaraggavanti balibaddaṁ jiṇṇagoṇaṁ. annena pānenāti tayā
dinnena haritatiṇena vā pānīyena vā. mato goṇo samuṭṭhaheti kālakato goṇo
laddhajīvito hutvā na hi samuṭṭhaheyya. tvaṁsi bālo ca dummedhoti tvaṁ bālyayogato
bālo, medhāsaṅkhātāya paññāya abhāvato dummedho asi. yathā taññova dummatīti
yathā taṁ aññopi nippañño 2- vippalapeyya, evaṁ tvaṁ niratthakaṁ vippalapasīti
attho, yathā tanti nipātamattaṁ. 3- dummatīti vā tvaṁ paññavāpi samāno añño
ummattapuggalo viya ummukho hutvā vippalapasīti attho. 3-
taṁ sutvā sujāto pitaraṁ saññāpetuṁ attano adhippāyaṁ pakāsento:-
[48] "ime pādā idaṁ sīsaṁ ayaṁ kāyo savāladhi
nettā tatheva tiṭṭhanti ayaṁ goṇo samuṭṭhahe.
[49] nāyyakassa hatthapādā kāyo sīsañca dissati
rudaṁ mattikathūpasmiṁ nanu tvaññeva dummatī"ti
gāthādvayaṁ akāsi.
tassattho:- imassa goṇassa ime cattāro pādā, idaṁ sīsaṁ, saha vāladhinā
vattatīti savāladhi ayaṁ kāyo, imāni ca nettā nayanāni yathā maraṇato pubbe,
tatheva abhinnasaṇṭhānāni tiṭṭhanti. ayaṁ goṇo samuṭṭhaheti imasmā kāraṇā
ayaṁ goṇo samuṭṭhaheyya samuttiṭṭheyyāti mama cittaṁ bhaveyya. "maññe goṇo
samuṭṭhahe"ti keci paṭhanti, tena kāraṇena ayaṁ goṇo sahasāpi kāyaṁ samuṭṭhaheyyāti
ahaṁ maññeyyaṁ, evaṁ me maññanā sambhaveyyāti adhippāyo. ayyakassa pana mayhaṁ

footnote: 1 chaßēéa. lapasi 2 sī. añño nippañño iva 3-3 chaßēéa. ime pāṭhā na dissanti

page number: 044

pitāmahassa na hatthapādā kāyo sīsaṁ dissati, kevalaṁ pana tassa aṭṭhikāni
pakkhipitvā kate mattikāmaye thūpe rudanto sataguṇena sahassaguṇena tāta tvaññeva
dummati nippañño, bhijjanadhammā saṅkhārā bhijjanti, tattha vijānataṁ kā paridevanāti
pitu dhammaṁ kathesi.
taṁ sutvā bodhisattassa pitā "mama putto paṇḍito maṁ saññāpetuṁ imaṁ
kammaṁ akāsī"ti cintetvā "tāta sujāta `sabbepi sattā maraṇadhammā'ti aññātametaṁ,
ito paṭṭhāya na socissāmi, sokaharaṇasamatthena nāma medhāvinā tādiseneva
bhavitabban"ti puttaṁ pasaṁsanto:-
[50] "ādittaṁ vata maṁ santaṁ ghatasittaṁva pāvakaṁ
vārinā viya osiñcaṁ sabbaṁ nibbāpaye daraṁ.
[51] abbahī vata me sallaṁ sokaṁ hadayanissitaṁ
yo me sokaparetassa pitusokaṁ apānudi.
[52] svāhaṁ abbūḷhasallosmi sītibhūtosmi nibbuto
na socāmi na rodāmi tava sutvāna māṇava.
[53] evaṁ karonti sappaññā ye honti anukampakā
vinivattayanti sokamhā sujāto pitaraṁ yathā"ti 1-
catasso gāthā abhāsi.
tattha ādittanti sokagginā ādittaṁ jalitaṁ. santanti samānaṁ. pāvakanti
aggi. vārinā viya osiñcanti udakena avasiñcanto viya. sabbaṁ nibbāpaye daranti
sabbaṁ me cittadarathaṁ nibbāpesi. abbahī vatāti nīhari vata. 2- sallanti sokasallaṁ.
hadayanissitanti cittasannissitasallabhūtaṁ. sokaparetassāti sokena abhibhūtassa.

footnote: 1 khu.jā. 27/707-714/165-6 (syā) 2 sī. abbūḷhaṁ vatāti nīharitaṁ

page number: 045

pitusokanti pitaraṁ ārabbha uppannaṁ sokaṁ. apānudīti apanesi. tava sutvāna māṇavāti
kumāra tava vacanaṁ sutvā idāni pana na socāmi na rodāmi. sujāto pitaraṁ
yathāti yathā ayaṁ sujāto attano pitaraṁ sokato vinivattesi, evaṁ aññepi ye
anukampakā anugaṇhasīlā honti, te sappaññā evaṁ karonti pitūnaṁ aññesañca
upakāraṁ karontīti 1- attho.
māṇavassa vacanaṁ sutvā pitā apagatasoko hutvā sīsaṁ nhāyitvā bhuñjitvā
kammante pavattetvā kālaṁ katvā saggaparāyano ahosi. satthā imaṁ dhammadesanaṁ
āharitvā tesaṁ bhikkhūnaṁ saccāni pakāsesi, saccapariyosāne bahū sotāpattiphalādīsu
patiṭṭhahiṁsu. tadā sujāto etarahi 2- lokanātho ahosīti.
goṇapetavatthuvaṇṇanā niṭṭhitā.
------------------
94. 9. mahāpesakārapetivatthuvaṇṇanā
gūthañca muttaṁ rudhirañca 3- pubbanti idaṁ satthari sāvatthiyaṁ viharante aññataraṁ
pesakārapetiṁ ārabbha vuttaṁ.
dvādasamattā kira bhikkhū satthu santake kammaṭṭhānaṁ gahetvā vasanayoggaṭṭhānaṁ
vīmaṁsantā upakaṭṭhāya vassūpanāyikāya aññataraṁ chāyūdakasampannaṁ ramaṇīyaṁ araññāyatanaṁ
tassa ca nātidūre nāccāsanne gocaragāmaṁ disvā tattha ekarattiṁ vasitvā dutiyadivase
gāmaṁ piṇḍāya pavisiṁsu. tattha ekādasa pesakārā paṭivasanti, te te bhikkhū
disvā sañjātasomanassā hutvā attano attano gehaṁ netvā paṇītena āhārena
parivisitvā āhaṁsu "kuhiṁ bhante gacchathā"ti. "yattha amhākaṁ phāsukaṁ, tattha

footnote: 1 ma. upakārā hontīti 2 chaßēéa. ayaṁ pāṭho na dissati 3 chaßēéa. ruhirañca. evamuparipi

page number: 046

gamissāmā"ti. "yadi evaṁ bhante idheva vasitabban"ti vassūpagamanaṁ yāciṁsu, bhikkhū
sampaṭicchiṁsu. upāsakā tesaṁ tattha araññakuṭikāyo kāretvā adaṁsu, bhikkhū tattha
vassaṁ upagacchiṁsu.
tattha jeṭṭhakapesakāro dve bhikkhū catūhi paccayehi sakkaccaṁ upaṭṭhahi, itare
ekekaṁ bhikkhuṁ upaṭṭhahiṁsu. jeṭṭhakapesakārassa bhariyā assaddhā appasannā
micchādiṭṭhikā maccharinī bhikkhū na sakkaccaṁ upaṭṭhāti. so taṁ disvā tassāyeva
kaniṭṭhabhaginiṁ ānetvā attano gehe issariyaṁ niyyādesi, sā saddhā pasannā hutvā
sakkaccaṁ bhikkhū paṭijaggi. te sabbe pesakārā vassaṁ vuṭṭhānaṁ bhikkhūnaṁ ekekassa
ekekaṁ sāṭakamadaṁsu. tattha maccharinī jeṭṭhakapesakārassa bhariyā paduṭṭhacittā attano
sāmikaṁ paribhāsi "yaṁ tayā samaṇānaṁ sakyaputtiyānaṁ dānaṁ dinnaṁ annapānaṁ, taṁ te
paraloke gūthamuttaṁ pubbalohitañca hutvā nibbattatu, sāṭakā ca jalitā ayomayapaṭṭā
hontū"ti.
tattha jeṭṭhakapesakāro aparena samayena kālaṁ katvā viñjhāṭaviyaṁ ānubhāvasampannā
rukkhadevatā hutvā nibbatti, tassa pana kadariyā bhariyā kālaṁ katvā
tasseva vasanaṭṭhānassa avidūre petī hutvā nibbatti. sā naggā dubbaṇṇarūpā
jighacchāpipāsābhibhūtā tassa bhūmadevassa santikaṁ gantvā āha "ahaṁ sāmi niccoḷā
ativiya jighacchāpipāsābhibhūtā vicarāmi, dehi me vatthaṁ annapānañcā"ti. so tassā
dibbaṁ uḷāraṁ annapānaṁ upanesi. taṁ tāya gahitamattameva gūthamuttaṁ pubbalohitañca
sampajjati, sāṭakañca dinnaṁ tāya paridahitaṁ pajjalitaṁ ayomayapaṭṭaṁ hoti. sā
mahādukkhaṁ anubhavantī taṁ chaḍḍetvā kandantī vicarati.
tena ca samayena aññataro bhikkhu vuṭṭhavasso satthāraṁ vandituṁ gacchanto
mahatā satthena saddhiṁ viñjhāṭaviṁ paṭipajji. satthikā rattiṁ maggaṁ gantvā divā
vane sandacchāyūdakasampannaṁ padesaṁ disvā yānāni muñcitvā muhuttaṁ vissamiṁsu.

page number: 047

bhikkhu pana vivekakāmatāya thokaṁ apakkamitvā aññatarassa sandacchāyassa
vanagahanapaṭicchannassa rukkhassa mūle saṅghāṭiṁ paññapetvā nipanno rattiyaṁ
maggagamanaparissamena kilantakāyo niddaṁ upagañchi, satthikā vassamitvā maggaṁ
paṭipajjiṁsu, so bhikkhu na paṭibujjhi. atha sāyaṇhasamaye uṭṭhahitvā te apassanto
aññataraṁ kummaggaṁ paṭipajjitvā 1- anukkamena tassā devatāya vasanaṭṭhānaṁ sampāpuṇi.
atha naṁ so devaputto disvā manussarūpena upagantvā paṭisanthāraṁ katvā attano
vimānaṁ pavesetvā pādabbhañjanādīni datvā payirupāsanto nisīdi. tasmiṁ ca samaye
sā petī āgantvā "dehi me sāmi annapānaṁ sāṭakañcā"ti āha, so tassā
tāni adāsi, tāni ca tāya gahitamattāni gūthamuttapubbalohitapajjalitāyopaṭṭāyeva
ahesuṁ. so bhikkhu taṁ disvā sañjātasaṁvego taṁ devaputtaṁ:-
[54] "gūthañca muttaṁ rudhirañca pubbaṁ
paribhuñjati kissa ayaṁ vipāko
ayaṁ nu kiṁ kammamakāsi nārī
yā sabbadā lohitapubbabhakkhā.
[55] navāni vatthāni subhāni ceva
mudūni suddhāni ca lomasāni
dinnānimissā kitakā bhavanti
ayaṁ nu kiṁ kammamakāsi nārī"ti
dvīhi gāthāhi paṭipucchi.
tattha kissa ayaṁ vipākoti kīdisassa kammassa ayaṁ vipāko, yaṁ esā idāni
paccanubhavatīti. ayaṁ nu kiṁ kammamakāsi nārīti ayaṁ itthī kiṁ nu kho kammaṁ pubbe
akāsi. yā sabbadā lohitapubbabhakkhāti yā sabbakālaṁ rudhirapubbameva bhakkhati

footnote: 1 ma. ummaggaṁ gahetvā gacchanto

page number: 048

paribhuñjati. navānīti paccagghāni tāvadeva pātubhūtāni. subhānīti sundarāni
dassanīyāni. mudūnīti sukhasamphassāni. suddhānīti parisuddhavaṇṇāni. lomasānīti
salomakāni sukhasamphassāni, sundarānīti 1- attho. dinnānimissā kitakā bhavantīti
kitakakaṇḍakasadisāni 2- lohapaṭṭasadisāni bhavanti. "kiṭakā 3- bhavantī"ti vā pāṭho,
khādakapāṇakavaṇṇāni bhavantīti attho.
evaṁ so devaputto tena bhikkhunā puṭṭho tāya purimajātiyā katakammaṁ
pakāsento:-
[56] "bhariyā mamesā ahu bhadante
adāyikā maccharinī kadariyā
sā maṁ dadantaṁ samaṇabrāhmaṇānaṁ
akkosati ca paribhāsati ca.
[57] gūthañca muttaṁ rudhirañca pubbaṁ
paribhuñja tvaṁ asuciṁ sabbakālaṁ
etaṁ te paralokasmiṁ hotu
vatthā ca te kiṭakasamā bhavantu
etādisaṁ duccaritaṁ caritvā
idhāgatā cirarattāya khādatī"ti
dve gāthā abhāsi.
tattha adāyikāti kassaci kiñcipi adānasīlā. maccharinī kadariyāti paṭhamaṁ
maccheramalassa sabhāvena 4- maccharinī, tāya ca 5- punappunaṁ āsevanatāya thaddhamaccharinī,
tāya kadariyā ahūti yojanā. idāni tassā tameva kadariyataṁ dassento "sā
maṁ dadantan"tiādimāha. tattha etādisanti evarūpaṁ yathāvuttavacīduccaritādiṁ caritvā.

footnote: 1 ma. sukkānīti 2 ma. kiṭakasadisāni 3 ma. kiṭapā
footnote: 4 ma. maccharimattassa sabbhāvena 5 ma. taṁyeva

page number: 049

idhāgatāti imaṁ petalokaṁ āgatā, petattabhāvaṁ upagatā. cirarattāya khādatīti cirakālaṁ
gūthādimeva khādati. tassā hi yenākārena akkuṭṭhaṁ, tenevākārena pavattamānampi phalaṁ.
yaṁ uddissa akkuṭṭhaṁ, 1- tato aññattha paṭhaviyaṁ kamantakasaṅkhāte matthake asanipāto
viya attano upari patati.
evaṁ so devaputto tāya pubbe katakammaṁ kathetvā puna taṁ bhikkhuṁ āha
"atthi pana bhante koci upāyo imaṁ petalokato mocetun"ti. "atthī"ti ca vutte
"kathetha bhante"ti. yadi bhagavato ariyasaṁghassa ca ekasseva vā bhikkhuno dānaṁ
datvā imissā uddisiyati, ayañca taṁ anumodati, evametissā ito dkkhato mutti
bhavissatīti. taṁ sutvā devaputto tassa bhikkhuno paṇītaṁ annapānaṁ datvā taṁ
dakkhiṇaṁ tassā petiyā ādisi, 2- tāvadeva sā petī suhitā pīṇindriyā
dibbāhārassa tittā ahosi. puna tasseva bhikkhuno hatthe dibbasāṭakayugaṁ bhagavantaṁ
uddissa datvā tañca dakkhiṇaṁ petiyā ādisi, tāvadeva ca sā dibbavatthanivatthā
dibbālaṅkāravibhūsitā sabbakāmasamiddhā devaccharāpaṭibhāgā ahosi. so ca bhikkhu
tassa devaputtassa iddhiyā tadaheva sāvatthiṁ patvā jetavanaṁ pavisitvā bhagavato
santikaṁ upagantvā vanditvā taṁ sāṭakayugaṁ datvā taṁ pavattiṁ ārocesi. bhagavāpi
tamatthaṁ aṭṭhuppattiṁ katvā sampattaparisāya dhammaṁ desesi, sā desanā mahājanassa
sātthikā ahosīti.
mahāpesakārapetivatthuvaṇṇanā niṭṭhitā.
------------------

footnote: 1 sī. akantaṁ 2 sī.,i. adāsi

page number: 050

95. 10. khallāṭiyapetivatthuvaṇṇanā
kā nu antovimānasminti idaṁ satthari sāvatthiyaṁ viharante aññataraṁ
khallāṭiyapetiṁ ārabbha vuttaṁ.
atīte kira bārāṇasiyaṁ aññatarā rūpūpajīvinī itthī abhirūpā dassanīyā
pāsādikā paramāya vaṇṇapokkharatāya samannāgatā atimanoharakesakalāpī ahosi.
tassā hi kesā nīlā ḍīghā tanū mudū siniddhā vellitaggā dvihatthagayhā
visaṭṭhā 1- yāva mekhalā kalāpā olambanti, taṁ tassā kesasobhaṁ disvā taruṇajano
yebhuyyena tassaṁ 2- paṭibaddhacitto ahosi. athassā taṁ kesasobhaṁ asahamānā issāpakatā
katipayā itthiyo mantetvā 3- tassā eva paricārikadāsiṁ āmisena upalāpetvā
tāya tassā kesūpapātanaṁ bhesajjaṁ 4- dāpesuṁ. sā kira dāsī taṁ bhesajjaṁ
nhāniyacuṇṇena saddhiṁ payojetvā gaṅgāya nadiyā nhānakāle tassā adāsi. sā tena
kesamūlesu 5- temetvā udake nimujji, nimujjanamatteyeva kesā samūlā paripatiṁsu,
sīsaṁ cassā tittakalābusadisaṁ ahosi. atha sā sabbaso vilūnakesā luñcitamatthakā
kapotī viya virūpā hutvā lajjāya anto nagaraṁ pavisituṁ asakkontī vatthena
sīsaṁ veṭhetvā bahinagare aññatarasmiṁ padese vāsaṁ kappentī katipāhaccayena
apagatalajjā tato nivattetvā tilāni pīḷetvā telavaṇijjaṁ surāvaṇijjañca karontī
jīvitaṁ kappesi. sā ekadivasaṁ dvīsu tīsu manussesu surāmattesu 6- mahāniddaṁ
okkamantesu sithilabhūtāni tesaṁ nivatthavatthāni avahari.
athekadivasaṁ sā ekaṁ khīṇāsavattheraṁ piṇḍāya carantaṁ disvā pasannacittā
attano gharaṁ netvā paññatte āsane nisīdāpetvā telasaṁsaṭṭhaṁ doṇinimmajjaniṁ
piññākamadāsi, so tassā anukampāya taṁ paṭiggahetvā paribhuñji. sā pasannamānasā
upari chattaṁ dhārayamānā aṭṭhāsi, so ca thero tassā cittaṁ pahaṁsento

footnote: 1 sī. visaṁsaṭṭhā 2 ma. tattha 3 sī.,i, sammantetvā
footnote: 4 ma. kesabādhanabhesajjaṁ 5 sī. kese samūle 6 sī. surāmadamattesu

page number: 051

anumodanaṁ katvā pakkāmi. sā ca itthī anumodanakāleyeva "mayhaṁ kesā dīghā
tanū siniddhā mudū vellitaggā hontū"ti patthanamakāsi.
sā aparena samayena kālaṁ katvā missakakammassa phalena 1- samuddamajjhe kanakavimāne
ekikā hutvā nibbatti, tassā kesā patthitākārāyeva sampajjiṁsu, manussānaṁ
sāṭakāvaharaṇena pana naggā ahosi. sā tasmiṁ kanakavimāne punappunaṁ uppajjitvā
ekaṁ buddhantaraṁ naggāva hutvā vītināmesi.
atha amhākaṁ bhagavati loke uppajjitvā pavattitavaradhammacakke anupubbena
sāvatthiyaṁ viharante sāvatthivāsino sattasatā 2- vāṇijā suvaṇṇabhūmiṁ uddissa nāvāya
mahāsamuddaṁ otariṁsu. tehi āruḷhā nāvā visamavātavegukkhittā 3- ito cito ca
paribbhamantī taṁ padesaṁ agamāsi. atha sā vimānapetī saha vimānena tesaṁ attānaṁ
dassesi. taṁ disvā jeṭṭhavāṇijo pucchanto:-
[58] "kā nu antovimānasmiṁ tiṭṭhantī nūpanikkhami
upanikkhamassu bhadde 4- passāma taṁ bahiṭṭhitan"ti 5-
gāthamāha.
tattha kā nu antovimānasmiṁ tiṭṭhantīti vimānassa anto abbhantare tiṭṭhantī
kā nu tvaṁ, kiṁ manussitthī, udāhu amanussitthīti pucchati. nūpanikkhamīti
vimānato na nikkhami. upanikkhamassu bhadde, passāma taṁ bahiṭṭhitanti bhadde taṁ mayaṁ
bahi ṭhitaṁ passāma daṭṭhukāmamhā, tasmā vimānato nikkhamassu. "upanikkhamassu
bhaddante"ti vā pāṭho, bhaddaṁ te atthūti attho.
athassa sā attano bahi nikkhamituṁ asakkuṇeyyataṁ pakāsentī:-

footnote: 1 sī. puññāpuññakammānaṁ nissandena 2 sī.,i. satamattā 3 ma. vātavegena khittā
footnote: 4 sī. bhadde tvaṁ 5 sī.,i. mahiddhikanti. evamuparipi

page number: 052

[59] "aṭṭīyāmi harāyāmi naggā nikkhamituṁ bahi
kesehamhi paṭicchannā puññaṁ me appakaṁ katan"ti
gāthamāha.
tattha aṭṭīyāmīti naggā hutvā bahi nikkhamituṁ aṭṭikā dukkhitā amhi.
harāyāmīti lajjāmi. kesehamhi paṭicchannāti kesehi amhi ahaṁ paṭicchāditā
pārutasarīrā. puññaṁ me appakaṁ katanti appakaṁ parittaṁ mayā kusalakammaṁ kataṁ,
piññākadānamattanti adhippāyo.
athassā vāṇijo attano uttarisāṭakaṁ dātukāmo:-
[60] "handuttarīyaṁ dadāmi te idaṁ dussaṁ nivāsaya
idaṁ dussaṁ nivāsetvā ehi nikkhama sobhane
upanikkhamassu bhadde passāma taṁ bahiṭṭhitan"ti
gāthamāha.
tattha handāti gaṇha. uttarīyanti upasaṁbyānaṁ 1-, uttarisāṭakanti attho.
dadāmi teti tuyhaṁ dadāmi. idaṁ dussaṁ nivāsayāti idaṁ mama uttarisāṭakaṁ tvaṁ
nivāsehi. sobhaneti sundararūpe.
evañca pana vatvā attano uttarisāṭakaṁ tassā upanesi, sā tathā 2-
diyyamānassa attano anupakappanīyatañca, tathā 3- diyyamānaṁ upakappati, tañca
dassentī:-
[61] "hatthena hatthe te dinnaṁ na mayhaṁ upakappati
esetthupāsako saddho sammāsambuddhasāvako.

footnote: 1 sī.,i. uparivasanaṁ uparihāraṁ 2 ma. tassa 3 chaßēéa. yathā

page number: 053

[62] etaṁ acchādayitvāna mama dakkhiṇamādisa
tathāhaṁ sukhitā hessaṁ sabbakāmasamiddhinī"ti
gāthādvayamāha.
tattha hatthena hatthe te dinnaṁ, na mayhaṁ upakappatīti mārisa tava hatthena
mama hatthe tayā dinnaṁ, na mayhaṁ upakappati na viniyujjati, upabhogayoggaṁ na
hotīti 1- attho. esetthupāsako saddhoti eso ratanattayaṁ uddissa saraṇagamanena
upāsako kammaphalasaddhāya ca samannāgatattā saddho ettha etasmiṁ janasamūhe atthi.
etaṁ acchādayitvāna, mama dakkhiṇamādisāti etaṁ upāsakaṁ mama diyyamānaṁ sāṭakaṁ 2-
paridahāpetvā taṁ dakkhiṇaṁ mayhaṁ ādisa pattidānaṁ dehi. tathāhaṁ sukhitā hessanti
tathā kate ahaṁ sukhitā dibbavatthanivatthā sukhappattā bhavissāmīti.
taṁ sutvā vāṇijā taṁ upāsakaṁ nhāpetvā vilimpetvā vatthayugena acchādesuṁ.
tamatthaṁ pakāsentā saṅgītikārā:-
[63] "tañca te nhāpayitvāna vilimpetvāna vāṇijā
vatthehacchādayitvāna tassā dakkhiṇamādisuṁ.
[64] samanantarānuddiṭṭhe vipāko udapajjatha
bhojanacchādanapānīyaṁ dakkhiṇāya idaṁ phalaṁ.
[65] tato suddhā sucivasanā kāsikuttamadhārinī
hasantī vimānā nikkhami dakkhiṇāya idaṁ phalan"ti
tisso gāthāyo avocuṁ.
#[63] tattha tanti taṁ upāsakaṁ. casaddo nipātamattaṁ. teti te vāṇijāti
yojanā. vilimpetvānāti uttamena gandhena vilimpetvā. vatthehacchādayitvānāti

footnote: 1 sī.,i. na arahatīti 2 sī. diyyamānena sāṭakena

page number: 054

vaṇṇagandharasasampannaṁ sabyañjanaṁ bhojanaṁ bhojetvā nivāsanaṁ uttarīyanti dvīhi
vatthehi acchādesuṁ, dve vatthāni adaṁsūti attho. tassā dakkhiṇamādisunti tassā
petiyā taṁ dakkhiṇaṁ ādisiṁsu.
#[64] samanantarānuddiṭṭheti anūti nipātamattaṁ, tassā dakkhiṇāya
uddiṭṭhasamanantarameva. vipāko udapajjathāti tassā petiyā vipāko dakkhiṇāya
phalaṁ 1- uppajji. kīdisoti petī āha bhojanacchādanapānīyanti, nānappakāraṁ
dibbabhojanasadisaṁ bhojanañca nānāvirāgavaṇṇasamujjalaṁ dibbavatthasadisaṁ vatthañca anekavidhaṁ
pānakañca dakkhiṇāya idaṁ īdisaṁ phalaṁ udapajjathāti yojanā.
#[65] tatoti yathāvuttabhojanādipaṭilābhato pacchā. suddhāti nhānena suddhasarīrā.
sucivasanāti suvisuddhavatthanivatthā. kāsikuttamadhārinīti kāsikavatthatopi
uttamavatthadhārinī. hasantīti "passatha tāva tumhākaṁ dakkhiṇāya idaṁ phalavisesan"ti
pakāsanavasena hasamānā vimānato nikkhami.
atha te vāṇijā evaṁ paccakkhato puññaphalaṁ disvā acchariyabbhutacittajātā
tasmiṁ upāsake sañjātagāravabahumānā katañjalī taṁ payirupāsiṁsu, sopi te dhammakathāya
bhiyyoso mattāya pasādetvā saraṇesu ca sīlesu ca patiṭṭhāpesi. te tāya
vimānapetiyā katakammaṁ:-
[66] "sucittarūpaṁ ruciraṁ vimānaṁ te pabhāsati
devate pucchitācikkha kissa kammassidaṁ phalan"ti
imāya gāthāya pucchiṁsu.
tattha sucittarūpanti hatthiassaitthipurisādivasena ceva mālākammalatākammādivasena
ca suṭṭhu vihitacittarūpaṁ. ruciranti ramaṇīyaṁ dassanīyaṁ. kissa kammassidaṁ
phalanti kīdisassa kammassa, kiṁ dānamayassa udāhu sīlamayassa idaṁ phalanti attho.

footnote: 1 sī.,i. idaṁ phalaṁ

page number: 055

sā tehi evaṁ puṭṭhā "mayā katassa parittakassa kusalakammassa tāva idaṁ
phalaṁ, akusalakammassa pana āyatiṁ niraye edisaṁ bhavissatī"ti tadubhayaṁ ācikkhantī:-
[67] "bhikkhuno caramānassa doṇinimmajjaniṁ 1- ahaṁ
adāsiṁ ujubhūtassa vippasannena cetasā.
[68] tassa kammassa kusalassa vipākaṁ dīghamantaraṁ
anubhomi vimānasmiṁ tañca dāni parittakaṁ.
[69] uddhaṁ catūhi māsehi kālaṁkiriyā bhavissati
ekantakaṭukaṁ ghoraṁ nirayaṁ papatissahaṁ.
[70] catukkaṇṇaṁ catudvāraṁ vibhattaṁ bhāgaso mitaṁ
ayopākārapariyantaṁ ayasā paṭikujjitaṁ.
[71] tassa ayomayā bhūmi jalitā tejasā yutā
samantā yojanasataṁ pharitvā tiṭṭhati sabbadā.
[72] tatthāhaṁ dīghamaddhānaṁ dukkhaṁ vedissa vedanaṁ
phalañca pāpakammassa tasmā socāmahaṁ bhusan"ti
gāthāyo abhāsi.
#[67] tattha bhikkhuno caramānassāti aññatarassa bhinnakilesassa bhikkhuno
bhikkhāya carantassa. doṇinimmajjaninti vissandamānatelaṁ piññākaṁ. ujubhūtassāti
cittajimhavaṅkakuṭilabhāvakarānaṁ kilesānaṁ abhāvena ujubhāvappattassa. vippasannena
cetasāti kammaphalasaddhāya suṭṭhu pasannena cittena.

footnote: 1 sī.,i. doṇinimmajjanaṁ

page number: 056

#[68-69] dīghamantaranti makāro padasandhikaro, dīghāntaraṁ dīghakālanti attho.
tañca dāni parittakanti tañca puññaphalaṁ vipakkavipākattā kammassa idāni parittakaṁ
appāvasesaṁ, nacireneva ito bhavissāmīti attho. tenāha "uddhaṁ catūhi māsehi,
kālaṁkiriyā bhavissatī"ti. catūhi māsehi uddhaṁ catunnaṁ māsānaṁ upari pañcame māse
mama kālaṁkiriyā bhavissatīti dasseti. ekantakaṭukanti ekanteneva
aniṭṭhachaphassāyatanikabhāvato 1- ekantadukkhanti attho. ghoranti dāruṇaṁ. nirayanti
natthi ettha ayo sukhanti katvā "nirayan"ti laddhanāmaṁ narakaṁ. papatissahanti
papatissāmi ahaṁ.
#[70] "nirayan"ti cettha avīcimahānirayassa adhippetattā taṁ sarūpato dassetuṁ
"catukkaṇṇan"tiādimāha. tattha catukkaṇṇanti catukkoṇaṁ. catudvāranti catūsu
disāsu catūhi dvārehi yuttaṁ. vibhattanti suṭṭhu vibhattaṁ. bhāgasoti bhāgato.
mitanti tulitaṁ. ayopākārapariyantanti ayomayena pākārena parikkhittaṁ. ayasā
paṭikujjitanti ayopaṭaleneva upari pihitaṁ.
#[71-72] tejasā yutāti samantato samuṭṭhitajālena mahatā agginā nirantaraṁ
samāyutajālā. samantā yojanasatanti evaṁ pana samantā bahi sabbadisāsu yojanasataṁ
yojanānaṁ sataṁ. sabbadāti sabbakālaṁ. pharitvā tiṭṭhatīti byāpetvā tiṭṭhati. tatthāti
tasmiṁ mahāniraye. vedissanti vedissāmi anubhavissāmi. phalañca pāpakammassāti idaṁ
īdisaṁ dukkhānubhavanaṁ mayā eva katassa pāpassa kammassa phalanti attho.
evaṁ tāya attanā katakammaphale 2- āyatiṁ nerayikabhaye ca pakāsite so upāsako
karuṇāsañcoditamānaso "handassāhaṁ 3- patiṭṭhā bhaveyyan"ti cintetvā āha "devate
tvaṁ mayhaṁ ekassa dānavasena 4- sabbakāmasamiddhā uḷārasampattiyuttā jātā, idāni
pana imesaṁ upāsakānaṁ dānaṁ datvā satthu ca guṇe anussaritvā nirayūpapattito
muccissasī"ti sā petī haṭṭhatuṭṭhā "sādhū"ti vatvā te dibbena annapānena

footnote: 1 sī.,i. aniṭṭhaṁ, tato petayonikabhāvato 2 ma. attano kammaphale 3 ma. tassāhaṁ
footnote: 4 ma. dānena idāneva

page number: 057

santappetvā dibbāni vatthāni nānāvidhāni ratanāni ca adāsi, bhagavantañca
uddissa dibbaṁ dussayugaṁ tesaṁ hatthe datvā "aññatarā bhante vimānapetī bhagavato
pāde sirasā vandatīti sāvatthiṁ gantvā satthāraṁ mama vacanena vandathā"ti vandanañca
pesesi, tañca nāvaṁ attano iddhānubhāvena tehi icchitapaṭṭanaṁ taṁ divasameva
upanesi.
atha te vāṇijā tato paṭṭanato anukkamena sāvatthiṁ patvā jetavanaṁ pavisitvā
satthu taṁ dussayugaṁ datvā vandanañca nivedetvā ādito paṭṭhāya taṁ pavattiṁ
bhagavato ārocesuṁ. satthā tamatthaṁ aṭṭhuppattiṁ katvā sampattaparisāya vitthārena
dhammaṁ desesi. sā desanā mahājanassa sātthikā jātā. te pana upāsakā
dutiyadivase buddhappamukhassa bhikkhusaṁghassa mahādānaṁ datvā tassā dakkhiṇaṁ ādisiṁsu,
sā ce tato petalokato cavitvā vividharatanavijjotite tāvatiṁsabhavane kanakavimāne
accharāsahassaparivārā nibbattīti.
khallāṭiyapetivatthuvaṇṇanā niṭṭhitā.
-------------------
96. 11. nāgapetavatthuvaṇṇanā
puratova setena paleti hatthināti idaṁ satthari jetavane viharante dve
brāhmaṇapete ārabbha vuttaṁ.
āyasmā kira saṅkicco sattavassiko khuraggeyeva arahattaṁ patvā sāmaṇerabhūmiyaṁ
ṭhito tiṁsamattehi bhikkhūhi saddhiṁ araññāyatane vasanto tesaṁ bhikkhūnaṁ pañcannaṁ
corasatānaṁ hatthato āgataṁ maraṇampi bāhitvā te ca core dametvā pabbājetvā
satthu santikaṁ agamāsi. satthā tesaṁ bhikkhūnaṁ dhammaṁ desesi, desanāvasāne te

page number: 058

bhikkhū arahattaṁ pāpuṇiṁsu. athāyasmā saṅkicco paripuṇṇavasso laddhūpasampado tehi
pañcahi bhikkhusatehi saddhiṁ bārāṇasiṁ gantvā isipatane vihāsi, manussā therassa
santikaṁ gantvā dhammaṁ sutvā pasannamānasā vīthipaṭipāṭiyā vaggavaggā hutvā
āgantukadānaṁ adaṁsu. tattha aññataro upāsako manusse niccabhatte samādapesi,
te yathābalaṁ niccabhattaṁ paṭṭhapesuṁ.
tena ca samayena bārāṇasiyaṁ aññatarassa micchādiṭṭhikassa brāhmaṇassa
dve puttā ekā ca dhītā ahesuṁ. tesu jeṭṭhaputto tassa upāsakassa mitto
ahosi. so taṁ gahetvā āyasmato saṅkiccassa santikaṁ agamāsi. āyasmā saṅkicco
tassa dhammaṁ desesi, so muducitto ahosi. atha naṁ so upāsako āha "tvaṁ
ekassa bhikkhuno niccabhattaṁ dehī"ti. "anāciṇṇaṁ amhākaṁ brāhmaṇānaṁ samaṇānaṁ
sakyaputtiyānaṁ niccabhattadānaṁ, tasmā nāhaṁ dassāmī"ti. kiṁ mayhampi bhattaṁ na
dassasīti. "kathaṁ na dassāmī"ti āha. yadi evaṁ yaṁ mayhaṁ desi, taṁ ekassa
bhikkhussa dehīti. so "sādhū"ti paṭissuṇitvā dutiyadivase pātova vihāraṁ gantvā
ekaṁ bhikkhuṁ ānetvā bhojesi.
evaṁ gacchante 1- kāle bhikkhūnaṁ paṭipattiṁ disvā dhammañca suṇitvā tassa
kaniṭṭhabhātā ca bhaginī ca sāsane abhippasannā puññakammaratā ca ahesuṁ. evaṁ
te tayo janā yathāvibhavaṁ dānāni dentā samaṇabrāhmaṇe sakkariṁsu garuṁ kariṁsu
mānesuṁ pūjesuṁ, mātāpitaro pana nesaṁ assaddhā appasannā samaṇabrāhmaṇesu
agāravā puññakiriyāya anādarā acchandikā 2- ahesuṁ. tesaṁ dhītaraṁ dārikaṁ
mātulaputtassa atthāya ñātakā vāresuṁ. so ca āyasmato saṅkiccassa santike dhammaṁ
sutvā saṁvegajāto pabbajitvā niccaṁ attano mātu gehaṁ bhuñjituṁ gacchati. taṁ mātā

footnote: 1 sī.,i. gacchante gacchante 2 sī.,i. anicchakā

page number: 059

attano bhātu dhītāya dārikāya palobheti, tena so ukkaṇṭhito hutvā upajjhāyaṁ
upasaṅkamitvā āha "uppabbajissāmahaṁ bhante, anujānātha man"ti. upajjhāyo
tassa upanissayasampattiṁ disvā āha "sāmaṇera māsamattaṁ āgamehī"ti. so "sādhū"ti
paṭissuṇitvā māse atikkante tatheva ārocesi, upajjhāyo puna "aḍḍhamāsaṁ
āgamehī"ti āha. aḍḍhamāse atikkante tatheva vutte puna "sattāhaṁ āgamehī"ti
āha, so "sādhū"ti paṭissuṇi. atha tasmiṁ antosattāhe sāmaṇerassa mātulāniyā
gehaṁ vinaṭṭhacchadanaṁ jiṇṇaṁ dubbalakuṭṭaṁ vātavassābhihataṁ paripati, tattha brāhmaṇo
brāhmaṇī dve puttā dhītā ca gehena ajjhotthatā kālaṁ akaṁsu. tesu brāhmaṇo
brāhmaṇī ca petayoniyaṁ nibbattiṁsu, dve puttā dhītā ca bhummadevesu. tesu
jeṭṭhaputtassa hatthiyānaṁ nibbatti, kaniṭṭhassa assatarīratho, dhītāya suvaṇṇasivikā.
brāhmaṇo ca brāhmaṇī ca mahante mahante ayomuggare gahetvā aññamaññaṁ
ākoṭenti, abhihataṭṭhānesu mahantā mahantā ghaṭappamāṇā gaṇḍā uṭṭhahitvā
muhutteneva pacitvā paribhedappattā honti. te aññamaññassa gaṇḍe phāletvā
kodhābhibhūtā nikkaruṇā pharusavacanehi tajjentā pubbalohitaṁ pivanti, na ca tittiṁ
paṭilabhanti.
atha sāmaṇero ukkaṇṭhābhibhūto upajjhāyaṁ upasaṅkamitvā āha "bhante mayā
paṭiññātadivasā vītivattā, gehaṁ gamissāmi, anujānātha man"ti. atha naṁ upajjhāyo
"aṭṭhaṅgate sūriye kālapakkhacātuddasiyā pavattamānāya ehī"ti vatvā isipatanavihārassa
piṭṭhipassena thokaṁ gantvā aṭṭhāsi. tena ca samayena te dve devaputtā
saddhiṁ bhaginiyā teneva maggena yakkhasamāgamaṁ sambhāvetuṁ gacchanti, tesaṁ pana
mātāpitaro muggarahatthā pharusavācā kāḷarūpā ākulākulalūkhapatitakesabhārā
aggidaḍḍhatālakkhandhasadisā vigalitapubbalohitā vilitagattā ativiya
jegucchavibhacchadassanā te anubandhanti.

page number: 060

athāyasmā saṅkicco yathā so sāmaṇero te sabbe gacchante passati,
tathārūpaṁ iddhābhisaṅkhāraṁ abhisaṅkharitvā sāmaṇeraṁ āha "passasi tvaṁ sāmaṇera
ime gacchante"ti. āma bhante passāmīti. tenahi imehi katakammaṁ paṭipucchāti.
so hatthiyānādīhi gacchante anukkamena paṭipucchi, te āhaṁsu "ye pacchato petā
āgacchanti, te paṭipucchā"ti. sāmaṇero te pete gāthāhi ajjhabhāsi:-
[73] "puratova setena paleti hatthinā
majjhe pana assatarīrathena
pacchā ca kaññā sivikāya nīyati
obhāsayantī dasa sabbaso disā.
[74] tumhe pana muggarahatthapāṇino
rudaṁmukhā chinnapabhinnagattā
manussabhūtā kimakattha pāpaṁ
yenaññamaññassa pivātha lohitan"ti.
tattha puratoti sabbapaṭhamaṁ. setenāti paṇḍarena. paletīti gacchati. majjhe panāti
hatthiṁ āruḷhassa sivikaṁ āruḷhāya ca antare. assatarīrathenāti assatarīyuttena
rathena paletīti yojanā. nīyatīti vahīyati. obhāsayantī dasa sabbaso disāti sabbato
samantato sabbā dasa disā attano sarīrappabhāhi vatthābharaṇādippabhāhi ca
vijjotayamānā. muggarahatthapāṇinoti muggarā hatthasaṅkhātesu pāṇīsu yesaṁ te
muggarahatthapāṇino, bhūmisaṇhakaraṇīyādīsu pāṇivohārassa labbhamānattā hatthasaddena
pāṇi eva visesito. chinnapabhinnagattāti muggarappahārena tattha tattha
chinnapabhinnasarīrā. pivāthāti pivatha.

page number: 061

[75] "puratova yo gacchati kuñjarena
setena nāgena catukkamena
amhāka putto ahu jeṭṭhako so 1-
dānāni datvāna sukhī pamodati.
[76] yo so majjhe assatarīrathena
catubbhi yuttena suvaggitena
amhāka putto ahu majjhimo so
amaccharī dānapatī virocati.
[77] yā sā ca pacchā sivikāya nīyati
nārī sapaññā migamandalocanā
amhāka dhītā ahu sā kaniṭṭhikā
bhāgaḍḍhabhāgena sukhī pamodati.
[78] ete ca dānāni adaṁsu pubbe
pasannacittā samaṇabrāhmaṇānaṁ
mayaṁ pana maccharino ahumha
paribhāsakā samaṇabrāhmaṇānaṁ
ete ca datvā paricārayanti
mayañca sussāma naḷova chinno"ti.
#[75] tattha puratova yo gacchatīti imesaṁ gacchantānaṁ yo purato gacchati.
"yoso purato gacchatī"ti vā pāṭho, tassa yo eso purato gacchatīti attho.
kuñjarenāti kuṁ paṭhaviṁ jīrayati, kuñjesu vā ramati caratīti "kuñjaro"ti laddhanāmena

footnote: 1 ma. sova jeṭṭho

page number: 062

hatthinā. nāgenāti nāssa agamanīyaṁ anabhibhavanīyaṁ 1- atthīti nāgo, tena nāgena.
catukkamenāti catuppadena. jeṭṭhakoti 2- pubbajo.
#[76-77] catubbhīti catūhi assatarīhi. suvaggitenāti sundaragamanena cāturagamanena.
migamandalocanāti migī viya mandakkhikā 3-. bhāgaḍḍhabhāgenāti bhāgassa aḍḍhabhāgena,
attanā laddhakoṭṭhāsato aḍḍhabhāgadānena hetubhūtena. sukhīti sukhinī.
liṅgavipallāsena hetaṁ vuttaṁ.
#[78] paribhāsakāti akkosakā. paricārayantīti dibbesu kāmaguṇesu attano
indriyāni ito cito ca yathāsukhaṁ cārenti, parijanehi vā attano puññānubhāva-
nissandena 4- paricariyaṁ kārenti. mayañca sussāma naḷova chinnoti mayaṁ pana chinno
ātape khitto naḷo viya sussāma, khuppipāsāhi aññamaññaṁ daṇḍābhighātehi
ca sukkhā visukkhā bhavāmāti.
evaṁ attano pāpaṁ sampavedetvā 5- "mayaṁ tuyhaṁ mātulamātulāniyo"ti
ācikkhiṁsu. taṁ sutvā sāmaṇero sañjātasaṁvego "evarūpānaṁ kibbisakārīnaṁ kathaṁ nu kho
bhojanāni sijjhantī"ti pucchanto:-
[79] "kiṁ tumhākaṁ bhojanaṁ kiṁ sayānaṁ
kathañca yāpetha supāpadhammino
pahūtabhogesu anappakesu
sukhaṁ virādhāya dukkhajja pattā"ti
imaṁ gāthamāha.
tattha kiṁ tumhākaṁ bhojananti kīdisaṁ tumhākaṁ bhojanaṁ. kiṁ sayānanti kīdisaṁ
sayanaṁ. "kiṁ sayānā"ti keci paṭhanti, kīdisā sayanā, kīdise sayane sayathāti attho.

footnote: 1 sī.,i. agati abhibhavanīyaṁ 2 ma. jeṭṭhoti 3 sī.,i. migiyā viya mandakkhipātā
footnote: 4 ma. puññānubhāvasiddhena 5 sī. sayaṁ pavedetvā

page number: 063

kathañca yāpethāti kena pakārena yāpetha, "kathaṁ vo yāpethā"tipi pāṭho, kathaṁ
tumhe yāpethāti attho. supāpadhamminoti suṭṭhu ativiya pāpadhammā. pahūtabhogesūti
apariyantesu uḷāresu bhogesu santesu. anappakesūti na appakesu bahūsu. sukhaṁ
virādhāyāti sukhahetuno puññassa akaraṇena sukhaṁ virajjhitvā virādhetvā. "sukhassa
virādhenā"ti keci paṭhanti. dukkhajja pattāti ajja idāni idaṁ petayonipariyāpannaṁ
dukkhaṁ anuppattāti.
evaṁ sāmaṇerena puṭṭhā petā 1- tena pucchitamatthaṁ vissajjentā:-
[80] "aññamaññaṁ vidhitvāna pivāma pubbalohitaṁ
bahuṁ pitvā na dhātā homa nacchādimhase mayaṁ.
[81] icceva macchā paridevayanti
adāyakā pecca yamassa ṭhāyino
ye te vidicca 2- adhigamma bhoge
na bhuñjare nāpi karonti puññaṁ.
[82] te khuppipāsūpagatā parattha
pacchā 3- ciraṁ jhāyare ḍayhamānā
kammāni katvāna dukhudrāni
anubhonti dukkhaṁ kaṭukapphalāni.
[83] ittaraṁ hi dhanaṁ dhaññaṁ ittaraṁ idha jīvitaṁ
ittaraṁ ittarato ñatvā dīpaṁ kayirātha paṇḍito.
[84] ye te evaṁ pajānanti narā dhammassa kovidā
te dāne nappamajjanti sutvā arahataṁ vaco"ti
pañca gāthā abhāsiṁsu.

footnote: 1 ma. sāmaṇerena paribhāsitaṁ sutvā petā 2 sī. viditvā 3 sī.,i. petā

page number: 064

#[80-81] tattha na dhātā homāti dhātā suhitā tittā na homa. nacchādimhaseti
na ruccāma, na ruciṁ uppādema, na taṁ mayaṁ attano ruciyā pivissāmāti
attho. iccevāti evameva. maccā paridevayantīti mayaṁ viya aññepi manussā
katakibbisā paridevanti kandanti. adāyakāti adānasīlā maccharino. yamassa ṭhāyinoti
yamalokasaññite yamassa ṭhāne pettivisaye ṭhānasīlā. ye te vidicca adhigamma bhogeti
ye te sampati āyatiñca sukhavisesavidhāyake bhoge vinditvā 1- paṭilabhitvā. na
bhuñjare nāpi karonti puññanti amhe viya sayampi na bhuñjanti, paresaṁ dentā
dānamayaṁ puññampi na karonti.
#[82] te khuppipāsūpagatā paratthāti te sattā parattha paraloke pettivisaye
jighacchāpipāsābhibhūtā hutvā. ciraṁ jhāyare ḍayhamānāti khudādihetukena dukkhagginā
"akataṁ vata amhehi kusalaṁ, kataṁ pāpan"tiādinā vattamānena vippaṭisāragginā
pariḍayhamānā jhāyanti, anutthunantīti attho. dukhudrānīti dukkhavipākāni.
anubhonti dukkhaṁ kaṭukapphalānīti aniṭṭhaphalāni pāpakammāni katvā cirakālaṁ dukkhaṁ
āpāyikadukkhaṁ anubhavanti.
#[83-84] ittaranti na cirakālaṭṭhāyī, aniccaṁ vipariṇāmadhammaṁ. ittaraṁ idha
jīvitanti idha manussaloke sattānaṁ jīvitampi ittaraṁ parittaṁ appakaṁ. tenāha bhagavā
"yo ciraṁ jīvati, so vassasataṁ appaṁ vā bhiyyo"ti. 2- ittaraṁ ittarato ñatvāti
dhanadhaññādiupakaraṇaṁ manussānaṁ jīvitañca ittaraṁ parittaṁ khaṇikaṁ na carissanti 3-
paññāya upaparikkhitvā. dīpaṁ kayirātha paṇḍitoti sapañño puriso dīpaṁ attano patiṭṭhaṁ
paraloke hitasukhādhiṭṭhānaṁ kareyya. ye te evaṁ pajānantīti ye te manussānaṁ
bhogānaṁ jīvitassa ca ittarabhāvaṁ yāthāvato jānanti, te dāne sabbakālaṁ
nappamajjanti. sutvā arahataṁ vacoti arahataṁ buddhādīnaṁ ariyānaṁ vacanaṁ sutvā,
sutattāti attho. sesaṁ pākaṭameva.

footnote: 1 sī. viditvā 2 dīßēáahā. 10/91/45, saṁ.sa. 15/145/130,
footnote: aṅ.sattaka. 23/70/141 (syā) 3 ma.vinassananti

page number: 065

evaṁ te petā sāmaṇerena puṭṭhā tamatthaṁ ācikkhitvā "mayaṁ tuyhaṁ mātula-
mātulāniyo"ti pavedesuṁ. taṁ sutvā sāmaṇero sañjātasaṁvego ukkaṇṭhaṁ paṭivinodetvā
upajjhāyassa pādesu sirasā nipatitvā evamāha "yaṁ bhante anukampakena karaṇīyaṁ 1-
anukampaṁ upādāya, taṁ me tumhehi kataṁ, 2- mahatā vatamhi anatthapātato rakkhito,
na dāni me gharāvāsena attho, abhiramissāmi brahmacariyavāse"ti. athāyasmā
saṅkicco tassa ajjhāsayānurūpaṁ kammaṭṭhānaṁ ācikkhi, so kammaṭṭhānaṁ anuyuñjanto
nacirasseva arahattaṁ pāpuṇi. āyasmā pana saṅkicco taṁ pavattiṁ bhagavato ārocesi.
satthā tamatthaṁ aṭṭhuppattiṁ katvā sampattaparisāya vitthārena dhammaṁ desesi, sā
desanā mahājanassa sātthikā ahosīti.
nāgapetavatthuvaṇṇanā niṭṭhitā.
------------------
97. 12. uragapetavatthuvaṇṇanā
uragova tacaṁ jiṇṇanti idaṁ satthā jetavane viharanto aññataraṁ upāsakaṁ
ārabbha kathesi.
sāvatthiyaṁ kira aññatarassa upāsakassa putto kālamakāsi, so puttamaraṇahetu
paridevasokasamāpanno bahi nikkhamitvā kiñci kammaṁ kātuṁ asakkonto geheyeva
aṭṭhāsi. atha satthā paccūsavelāyaṁ mahākaruṇāsamāpattito vuṭṭhāya buddhacakkhunā
lokaṁ volokento taṁ upāsakaṁ disvā pubbaṇhasamayaṁ nivāsetvā pattacīvaramādāya
tassa gehaṁ gantvā dvāre aṭṭhāsi. upāsako ca satthu āgatabhāvaṁ sutvā
sīghaṁ uṭṭhāya gantvā paccuggamanaṁ katvā hatthato pattaṁ gahetvā gehaṁ pavesetvā
āsanaṁ paññāpetvā adāsi, nisīdi bhagavā paññatte āsane, upāsakopi bhagavantaṁ

footnote: 1 sī. yā bhante anukampā karaṇīyā 2 sī. sā me tumhehi katā

page number: 066

vanditvā ekamantaṁ nisīdi. taṁ bhagavā "kiṁ upāsaka sokapareto 1- viya dissatī"ti
āha. āma bhagavā, piyo 2- me putto kālakato, tenāhaṁ socāmīti. athassa bhagavā
sokavinodanaṁ karonto uragajātakaṁ 3- kathesi.
atīte kira kāsiraṭṭhe bārāṇasiyaṁ dhammapālaṁ nāma brāhmaṇakulaṁ ahosi.
tattha brāhmaṇo brāhmaṇī putto dhītā suṇisā dāsīti ime sabbepi maraṇānussati-
bhāvanābhiratā ahesuṁ. tesu yo gehato nikkhamati, so sesajane ovaditvā nirapekkhova
nikkhamati. athekadivasaṁ brāhmaṇo puttena saddhiṁ gharato nikkhamitvā khettaṁ gantvā
kasati, putto sukkhatiṇapaṇṇakaṭṭhāni ālimpeti. tattheko kaṇhasappo ḍāhabhayena
rukkhasusirato nikkhamitvā imaṁ brāhmaṇassa puttaṁ ḍaṁsi, so visavegena mucchito
tattheva paripatitvā kālakato sakko devarājā hutvā nibbatti. brāhmaṇo
puttaṁ mataṁ disvā kammantasamīpena gacchantaṁ ekaṁ purisaṁ evamāha "samma mama
gharaṁ gantvā brāhmaṇiṁ evaṁ vadehi `nhāyitvā suddhavatthanivatthā ekassa bhattaṁ
mālāgandhādīni ca gahetvā turitaṁ āgacchatū"ti. so tattha gantvā tathā ārocesi,
gehajanopi tathā akāsi. brāhmaṇo nhātvā bhuñjitvā vilimpitvā parijanaparivuto
puttassa sarīraṁ citakaṁ āropetvā aggiṁ datvā dārukkhandhaṁ ḍahanto viya nissoko
nissantāpo aniccasaññaṁ manasikaronto aṭṭhāsi.
atha brāhmaṇassa putto sakko hutvā nibbatti, so ca amhākaṁ bodhisatto
ahosi. so attano purimajātiṁ katapuññañca paccavekkhitvā pitaraṁ ñātake ca
anukampamāno brāhmaṇavasena tattha āgantvā ñātake asocante 4- disvā "ambho
migaṁ jhāpetha, amhākaṁ maṁsaṁ detha, chātomhī"ti āha. "na migo, manusso
brāhmaṇā"ti āha. kiṁ tumhākaṁ paccatthiko esoti. "na paccatthiko, ure jāto
oraso mahāguṇavanto taruṇaputto"ti āha. kimatthaṁ tumhe tathārūpe guṇavati
taruṇaputte mate na socathāti, taṁ sutvā brāhmaṇo asocanakāraṇaṁ kathento:-

footnote: 1 ma. sokupadduto 2 ma. hiyyo 3 khu.jā. 27/717/167 (syā) 4 ma. arodante

page number: 067

[85] "uragova tacaṁ jiṇṇaṁ hitvā gacchati santanuṁ
evaṁ sarīre nibbhoge pete kālakate sati.
[86] ßöayhamāno na jānāti ñātīnaṁ paridevitaṁ
tasmā etaṁ na rodāmi gato so tassa yā gatī"ti
dve gāthā abhāsi.
#[85-86] tattha uragoti urena gacchatīti urago. sappassetaṁ adhivacanaṁ. tacaṁ
jiṇṇanti jajjarabhāvena jiṇṇaṁ purāṇaṁ attano tacaṁ nimmokaṁ. hitvā gacchati
santanunti yathā urago attano jiṇṇatacaṁ 1- rukkhantare vā kaṭṭhantare vā mūlantare
vā pāsāṇantare vā kañcukaṁ omuñcanto viya sarīrato omuñcitvā pahāya
chaḍḍetvā yathākāmaṁ gacchati, evameva saṁsāre paribbhamanto satto porāṇassa
kammassa parikkhīṇattā jajjarībhūtaṁ saṁ tanuṁ attano sarīraṁ hitvā gacchati, yathākammaṁ 2-
gacchati, punabbhavavasena upapajjatīti attho. evanti ḍayhamānaṁ puttassa sarīraṁ
dassento āha. sarīre nibbogeti assa viya 3- aññesampi kāye evaṁ bhogavirahite
niratthake jāte. peteti āyūsmāviññāṇato apagate. 4- kālakate satīti mate jāte.
tasmāti yasmā ḍayhamāno kāyo apetaviññāṇattā ḍāhadukkhaṁ viya ñātīnaṁ
ruditaṁ paridevitampi na jānāti, tasmā etaṁ mama puttaṁ nimittaṁ katvā na rodāmi.
gato so tassa yā gatīti yadi matasattā na ucchijjanti, matassa pana katokāsassa
kammassa vasena yā gati pāṭikaṅkhā, taṁ cutianantarameva gato, 5- so na purimañātīnaṁ
ruditaṁ paridevitaṁ vā paccāsiṁsati, nāpi yebhuyyena purimañātīnaṁ ruditena kāci
atthasiddhīti adhippāyo.

footnote: 1 sī.,i. jiṇṇaṁ tacaṁ dukkhaṁ janentaṁ 2 ma. yathākāmaṁ 3 ma. ayaṁ viya
footnote: 4 sī. āyūsmaviññāṇe ite kāyato apagate
footnote: 5 ma. yā gati pāṭikaṅkhāti vuccati, tadanantarameva

page number: 068

evaṁ brāhmaṇena attano asocanakāraṇe kathite pariyāyamanasikārakosalle 1-
pakāsite brāhmaṇarūpo sakko brāhmaṇiṁ āha "amma tuyhaṁ so mato kiṁ
hotī"ti. dasa māse kucchinā pariharitvā thaññaṁ pāyetvā hatthapāde saṇṭhapetvā
saṁvaḍḍhito putto me sāmīti. yadi evaṁ pitā tāva purisabhāvena mā rodatu,
mātu nāma hadayaṁ mudukaṁ, tvaṁ kasmā na rodasīti. taṁ sutvā sā arodanakāraṇaṁ
kathentī:-
[87] "anabbhito 2- tato āgā nānuññāto ito gato
yathāgato tathā gato tattha kā paridevanā.
[88] ßöayhamāno na jānāti ñātīnaṁ paridevitaṁ
tasmā etaṁ na rodāmi gato so tassa yā gatī"ti
gāthādvayamāha.
tattha anabbhitoti anavhāto, "ehi mayhaṁ puttabhāvaṁ upagacchā"ti evaṁ
apakkosito. tatoti yattha pubbe ṭhito, tato paralokato. āgāti āgañchi.
nānuññātoti ananumato, "gaccha tāta paralokan"ti evaṁ amhehi avissaṭṭho. itoti
idhalokato. gatoti apagato. yathāgatoti yenākārena āgato, amhehi anabbhito
eva āgatoti attho. tathā gatoti tenevākārena gato. yathā sakeneva kammunā
āgato, tathā sakeneva kammunā gatoti. etena kammassakataṁ dasseti. tattha
kā paridevanāti evaṁ avasavattike saṁsārapavatte maraṇaṁ paṭicca kā nāma paridevanā,
ayuttā sā paññavatā akaraṇīyāti dasseti.
evaṁ brāhmaṇiyā vacanaṁ sutvā tassa bhaginiṁ pucchi "amma tuyhaṁ so kiṁ
hotī"ti. bhātā me sāmīti. amma bhaginiyo nāma bhātūsu sinehā, tvaṁ kasmā
na rodasīti. sāpi arodanakāraṇaṁ kathentī:-

footnote: 1 sī.,i. attano yonisomanasikārakosalle 2 sī. anavhito

page number: 069

[89] "sace rode kisā assaṁ tattha me kiṁ phalaṁ siyā
ñātimittasuhajjānaṁ bhiyyo no aratī siyā.
[90] ßöayhamāno na jānāti ñātīnaṁ paridevitaṁ
tasmā etaṁ na rodāmi gato so tassa yā gatī"ti
gāthādvayamāha.
tattha sace rode kisā assanti yadi ahaṁ rodeyyaṁ, kisā parisukkhasarīrā
bhaveyyaṁ. tattha me kiṁ phalaṁ siyāti tasmiṁ mayhaṁ bhātu maraṇanimitte rodane kiṁ
nāma phalaṁ ko ānisaṁso bhaveyya, na tena mayhaṁ bhātiko āgaccheyya, nāpi
so tena sugatiṁ gaccheyyāti adhippāyo. Ñātimittasuhajjānaṁ, bhiyyo no aratī
siyāti amhākaṁ ñātīnaṁ mittānaṁ suhadayānañca mama socanena bhātu maraṇadukkhato
bhiyyopi arati dukkhameva siyāti.
evaṁ bhaginiyā vacanaṁ sutvā tassa bhariyaṁ pucchi "tuyhaṁ so kiṁ hotī"ti.
bhattā me sāmīti. bhadde itthiyo nāma bhattari sinehā honti, tasmiṁ ca
mate vidhavā anāthā honti, kasmā tvaṁ na rodasīti. sāpi attano arodanakāraṇaṁ
kathentī:-
[91] "yathāpi dārako candaṁ gacchantamanurodati
evaṁsampadamevetaṁ yo petamanusocati.
[92] ßöayhamāno na jānāti ñātīnaṁ paridevitaṁ
tasmā etaṁ na rodāmi gato so tassa yā gatī"ti
gāthādvayamāha.
tattha dārakoti bāladārako. candanti candamaṇḍalaṁ. gacchantanti nabhaṁ
abbhussukkamānaṁ. 1- anurodatīti "mayhaṁ rathacakkaṁ gahetvā dehī"ti anurodati.

footnote: 1 ma. abbhuggamamānaṁ

page number: 070

evaṁ sampadamevetanti yo petaṁ mataṁ anusocati, tassetaṁ anusocanaṁ evaṁsampadaṁ evarūpaṁ,
ākāsena gacchantassa candassa gahetukāmatāsadisaṁ alabbhaneyyavatthusmiṁ icchābhāvatoti
adhippāyo.
evaṁ tassa bhariyāya vacanaṁ sutvā dāsiṁ pucchi "amma tuyhaṁ so kiṁ hotī"ti.
ayyo me sāmīti. yadi evaṁ tena tvaṁ pothetvā veyyāvaccaṁ kāritā bhavissasi,
tasmā maññe "sumuttāhaṁ tenā"ti na rodasīti. sāmi mā maṁ evaṁ avaca, na cetaṁ
anucchavikaṁ, 1- ativiya khantimettānuddayāsampanno yuttavādī mayhaṁ ayyaputto
ure saṁvaḍḍhaputto viya ahosīti. atha kasmā na rodasīti. sāpi attano arodanakāraṇaṁ
kathentī:-
[93] "yathāpi brahme udakumbho bhinno appaṭisandhiyo
evaṁsampadamevetaṁ yo petamanusocati.
[94] ßöayhamāno na jānāti ñātīnaṁ paridevitaṁ
tasmā etaṁ na rodāmi gato so tassa yā gatī"ti
gāthādvayamāha.
tattha yathāpi brahme udakumbho, bhinno appaṭisandhiyoti brāhmaṇa seyyathāpi
udakaghaṭo muggarappahārādinā bhinno appaṭisandhiyo puna pākatiko na hoti.
sesamettha vuttanayattā uttānatthameva.
sakko tesaṁ kathaṁ 2- sutvā pasannamānaso "sammadeva tumhehi maraṇassati bhāvitā,
ito paṭṭhāya na tumhehi kasiādikaraṇakiccaṁ atthī"ti tesaṁ gehaṁ sattaratanabharitaṁ
katvā "appamattā dānaṁ detha, sīlaṁ rakkhatha, uposathakammaṁ karothā"ti ovaditvā
attānañca tesaṁ nivedetvā sakaṭṭhānameva gato. tepi brāhmaṇādayo dānādīni
puññāni karontā yāvatāyukaṁ ṭhatvā devaloke uppajjiṁsu.

footnote: 1 ma. anucchavikaṁvassa 2 sī.,i. dhammakathaṁ

page number: 071

satthā imaṁ jātakaṁ āharitvā tassa upāsakassa sokasallaṁ samuddharitvā
upari saccāni pakāsesi, saccapariyosāne upāsako sotāpattiphale patiṭṭhahīti.
uragapetavatthuvaṇṇanā niṭṭhitā.
iti khuddakaṭṭhakathāya petavatthusmiṁ
dvādasavatthupaṭimaṇḍitassa
paṭhamassa uragavaggassa atthasaṁvaṇṇanā niṭṭhitā.
---------------

page number: 072

2. ubbarivagga
98. 1. saṁsāramocakapetivatthuvaṇṇanā
naggā dubbaṇṇarūpāsīti idaṁ satthari veḷuvane viharante magadharaṭṭhe
iṭṭhakavatīnāmake gāme aññataraṁ petiṁ ārabbha vuttaṁ.
magadharaṭṭhe kira iṭṭhakavatī ca dīgharāji cāti dve gāmakā ahesuṁ, tattha
bahū saṁsāramocakā micchādiṭṭhikā paṭivasanti. atīte ca kāle pañcannaṁ vassasatānaṁ
matthake aññatarā itthī tattheva iṭṭhakavatiyaṁ aññatarasmiṁ saṁsāramocakakule
nibbattitvā micchādiṭṭhivasena bahū kīṭapaṭaṅge jīvitā voropetvā petesu
nibbatti.
sā pañca vassasatāni khuppipāsādidukkhaṁ anubhavitvā amhākaṁ bhagavati loke
uppajjitvā pavattitavaradhammacakke anukkamena rājagahaṁ upanissāya veḷuvane viharante
punapi iṭṭhakavatiyaṁyeva aññatarasmiṁ saṁsāramocakakuleyeva nibbattitvā yadā
sattaṭṭhavassuddesikakāle 1- aññāhi dārikāhi saddhiṁ rathikāya kīḷanasamatthā 2- ahosi,
tadā āyasmā sāriputtatthero tameva gāmaṁ upanissāya aruṇavatīvihāre viharanto
ekadivasaṁ dvādasahi bhikkhūhi saddhiṁ tassa gāmassa dvārasamīpena maggena atikkamati.
tasmiṁ khaṇe bahū gāmadārikā gāmato nikkhamitvā dvārasamīpe kīḷantiyo pasannamānasā
mātāpitūnaṁ paṭipattidassanena vegenāgantvā 3- theraṁ aññe ca bhikkhū pañcapatiṭṭhitena
vandiṁsu, sā panesā assaddhakulassa dhītā cirakālaṁ aparicitakusalatāya sādhujanācāravirahitā
anādarā alakkhikā 4- viya aṭṭhāsi. thero tassā pubbacaritaṁ idāni ca
saṁsāramocakakule nibbattanaṁ āyatiñca niraye nibbattanārahataṁ disvā "sacāyaṁ maṁ
vandissati, niraye na uppajjissati, petesu nibbattitvāpi 5- mamaṁyeva nissāya
sampattiṁ

footnote: 1 ma. sattaṭṭhavassuddesikāhi 2 ma. kīḷanasaṁsaṭṭhā 3 ma. vegena gantvā
footnote: 4 sī.,i. asikkhitā 5 ma. nibbattissati

page number: 073

paṭilabhissatī"ti ñatvā karuṇāsañcoditamānaso tā dārikāyo āha "tumhe bhikkhū
vandatha, ayaṁ pana dārikā alakkhikā viya ṭhitā"ti. atha naṁ tā dārikā hatthesu
pariggahetvā ākaḍḍhitvā balakkārena therassa pāde vandāpesuṁ.
sā aparena samayena vayappattā dīgharājiyaṁ saṁsāramocakakule aññatarassa
kumārassa dinnā paripuṇṇagabbhā hutvā kālakatā petesu uppajjitvā naggā
dubbaṇṇarūpā khuppipāsābhibhūtā ativiya bībhacchadassanā 1- vicarantī rattiyaṁ āyasmato
sāriputtattherassa attānaṁ dassetvā ekamantaṁ aṭṭhāsi.
taṁ disvā thero:-
[95] "naggā dubbaṇṇarūpāsi kisā dhamanisanthatā
upphāsulike 2- kisike kā nu tvaṁ idha tiṭṭhasī"ti
gāthāya pucchi.
tattha dhamanisanthatāti nimmaṁsalohitatāya sirājālehi patthatagattā. upphāsuliketi
uggataphāsulike. kisiketi kisasarīre. pubbepi "kisā"ti vatvā puna "kisike"ti vacanaṁ
aṭṭhicammanhārumattasarīratāya ativiya kisabhāvadassanatthaṁ 3- vuttaṁ. taṁ sutvā petī
attānaṁ pavedentī:-
[96] "ahaṁ bhadante petīmhi duggatā yamalokikā
pāpakammaṁ karitvāna petalokaṁ ito gatā"ti
gāthaṁ vatvā puna therena:-
[97] "kiṁ nu kāyena vācāya manasā dukkaṭaṁ kataṁ
kissakammavipākena petalokaṁ ito gatā"ti

footnote: 1 ma. jigucchadassanā 2 ma. uppāsuḷike
footnote: 3 ma. aṭṭhittacanhārumattānaṁ sesatāya virūpasabhāvadassanatthaṁ

page number: 074

katakammaṁ puṭṭhā "adānasīlā maccharinī hutvā petayoniyaṁ nibbattitvā evaṁ
mahādukkhaṁ anubhavāmī"ti dassentī tisso gāthā abhāsi:-
[98] "anukampakā mayhaṁ nāhesuṁ bhante
pitā ca mātā athavāpi ñātakā
ye maṁ niyojeyyuṁ `dadāhi dānaṁ
pasannacittā samaṇabrāhmaṇānaṁ'.
[99] ito ahaṁ vassasatāni pañca
yaṁ evarūpā vicarāmi naggā
khudāya taṇhāya ca khajjamānā
pāpassa kammassa phalaṁ mamedaṁ.
[100] vandāmi taṁ ayya pasannacittā
anukampa maṁ vīra mahānubhāva
datvā ca me ādisa yaṁ hi kiñci 1-
mocehi maṁ duggatiyā bhadante"ti.
#[98] tattha anukampakāti samparāyikena atthena anuggaṇhakā. bhanteti
theraṁ ālapati. ye maṁ niyojeyyunti mātā vā pitā vā athavā ñātakā
edisā pasannacittā hutvā "samaṇabrāhmaṇānaṁ dadāhi dānan"ti ye maṁ niyojeyyuṁ,
tādisā anukampakā mayhaṁ nāhesunti yojanā.
#[99] ito ahaṁ vassasatāni pañca, yaṁ evarūpā vicarāmi naggāti idaṁ
sā petī ito tatiyāya jātiyā attano petattabhāvaṁ anussaritvā idānipi tathā
pañca vassasatāni vicarāmīti adhippāyenāha. tattha yanti yasmā, dānādīnaṁ puññānaṁ

footnote: 1 ma. ādisayāhi kiñci

page number: 075

akatattā evarūpā naggā petī hutvā ito paṭṭhāya vassasatāni pañca vicarāmīti
yojanā. taṇhāyāti pipāsāya. khajjamānāti khādiyamānā, bādhiyamānāti 1- attho.
#[100] vandāmi taṁ ayya pasannacittāti ayya tamahaṁ pasannacittā hutvā
vandāmi, ettakameva puññaṁ idāni mayā kātuṁ sakkāti dasseti. anukampamanti
anuggaṇha mamaṁ uddissa anuddayaṁ 2- karohi. datvā ca me ādisa yaṁ hi kiñcīti
kiñcideva deyyadhammaṁ samaṇabrāhmaṇānaṁ datvā taṁ dakkhiṇaṁ mayhaṁ ādisa, tena
me ito petayonito mokkho bhavissatīti adhippāyena vadati. tenevāha "mocehi
maṁ duggatiyā bhadante"ti.
evaṁ petiyā vutte yathā so thero paṭipajji, taṁ dassetuṁ saṅgītikārehi
tisso gāthāyo vuttā:-
[101] "sādhūti so paṭissutvā 3- sāriputtonukampako
bhikkhūnaṁ ālopaṁ datvā pāṇimattañca coḷakaṁ
thālakassa ca pānīyaṁ tassā dakkhiṇamādisi.
[102] samanantarānuddiṭṭhe 4- vipāko udapajjatha
bhojanacchādanapānīyaṁ dakkhiṇāya idaṁ phalaṁ.
[103] tato suddhā sucivasanā kāsikuttamadhārinī
vicittavatthābharaṇā sāriputtaṁ upasaṅkamī"ti.
#[101-103] tattha bhikkhūnanti bhikkhuno, vacanavipallāsena hetaṁ vuttaṁ. "ālopaṁ
bhikkhuno datvā"ti keci paṭhanti. ālopanti kabalaṁ, ekālopamattaṁ bhojananti attho.
pāṇimattañca coḷakanti ekahatthappamāṇaṁ coḷakhaṇḍanti attho. thālakassa ca
pānīyanti ekathālakapūraṇamattaṁ udakaṁ. sesaṁ khallāṭiyapetivatthusmiṁ vuttanayameva.

footnote: 1 ma. khādamānā, khādiyamānāti 2 sī.,i. dayaṁ anuddayaṁ
footnote: 3 sī.,i. so tassā paṭissuṇitvā 4 sī. samanantarā anuddiṭṭhe

page number: 076

athāyasmā sāriputto taṁ petiṁ pīṇindriyaṁ parisuddhachavivaṇṇaṁ
dibbavatthābharaṇālaṅkāraṁ samantato attano pabhāya obhāsentiṁ attano santikaṁ
upagantvā ṭhitaṁ disvā paccakkhato kammaphalaṁ tāya vibhāvetukāmo hutvā tisso
gāthā abhāsi:-
[104] "abhikkantena vaṇṇena yā tvaṁ tiṭṭhasi devate
obhāsentī disā sabbā osadhī viya tārakā.
[105] kena tetādiso vaṇṇo kena te idha mijjhati
uppajjanti ca te bhogā ye keci manaso piyā.
[106] pucchāmi taṁ devi mahānubhāve
manussabhūtā kimakāsi puññaṁ
kenāsi evaṁ jalitānubhāvā
vaṇṇo ca te sabbadisā pabhāsatī"ti
#[104] tattha abhikkantenāti atimanāpena, abhirūpenāti attho. vaṇṇenāti
chavivaṇṇena. obhāsentī disā sabbāti sabbāpi dasa disā jotentī ekālokaṁ
karontī. yathā kinti āha "osadhī viya tārakā"ti. ussannā pabhā etāya
dhīyati, 1- osadhānaṁ vā anubalappadāyikāti katvā 2- "osadhī"ti laddhanāmā tārakā
yathā samantato ālokaṁ kurumānā tiṭṭhati, evameva tvaṁ sabbadisā 3- obhāsentīti
attho.
#[105] kenāti kiṁsaddo pucchāyaṁ. hetuatthe cetaṁ karaṇavacanaṁ, kena hetunāti
attho. teti tava. etādisoti ediso, etarahi yathādissamānoti vuttaṁ hoti.
kena te idha mijjhatīti kena puññavisesena idha imasmiṁ ṭhāne idāni tayā

footnote: 1 sī.,i. dhīyanti 2 ma. anubalappadānā hutvā 3 sī.,i. sabbāsu disāsu

page number: 077

labbhamānaṁ sucaritaphalaṁ ijjhati nipphajjati. uppajjantīti nibbattanti. bhogāti
paribhuñjitabbaṭṭhena "bhogā"ti laddhanāmā vatthābharaṇādivittūpakaraṇavisesā. ye kecīti
bhoge anavasesato byāpetvā saṅgaṇhāti. anavasesabyāpako hi ayaṁ niddeso yathā
"ye keci saṅkhārā"ti. manaso piyāti manasā piyāyitabbā, manāpiyāti attho.
#[106] pucchāmīti pucchaṁ karomi, ñātuṁ icchāmīti attho. tanti tvaṁ. devīti
dibbānubhāvasamaṅgitāya devi. tenāha "mahānubhāve"ti. manussabhūtāti manussesu jātā
manussabhāvaṁ pattā. idaṁ yebhuyyena sattā manussattabhāve ṭhitā puññāni karontīti
katvā vuttaṁ. ayametāsaṁ gāthānaṁ saṅkhepato attho, vitthārato pana paramatthadīpaniyaṁ
vimānavatthuaṭṭhakathāyaṁ vuttanayeneva veditabbo.
evaṁ puna therena puṭṭhā petī tassā sampattiyā laddhakāraṇaṁ pakāsentī
sesagāthā abhāsi:-
[107] "uppaṇḍukiṁ kisaṁ chātaṁ naggaṁ sampatitacchaviṁ 1-
muni kāruṇiko loke taṁ maṁ addakkhi duggataṁ.
[108] bhikkhūnaṁ ālopaṁ datvā pāṇimattañca coḷakaṁ
thālakassa ca pānīyaṁ mama dakkhiṇamādisi.
[109] ālopassa phalaṁ passa bhattaṁ vassasataṁ dasa
bhuñjāmi kāmakāminī anekarasabyañjanaṁ.
[110] pāṇimattassa coḷassa vipākaṁ passa yādisaṁ
yāvatā nandarājassa vijitasmiṁ paṭicchadā.
[111] tato bahutarā bhante vatthānacchādanāni me
koseyyakambalīyāni khomakappāsikāni ca.

footnote: 1 sī. āpatitacchaviṁ

page number: 078

[112] vipulā ca mahagghā ca tepākāsevalambare 1-
sāhaṁ taṁ paridahāmi yaṁ yaṁ hi manaso piyaṁ.
[113] thālakassa ca pānīyaṁ vipākaṁ passa yādisaṁ
gambhīrā caturassā ca pokkharañño sunimmitā.
[114] setodakā suppatitthā sītā appaṭigandhiyā
padumuppalasañchannā vārikiñjakkhapūritā.
[115] sāhaṁ ramāmi kīḷāmi modāmi akutobhayā
muniṁ kāruṇikaṁ loke bhante vanditumāgatā"ti.
#[107] tattha uppaṇḍukinti uppaṇḍukajātaṁ. chātanti bubhukkhitaṁ khudāya
abhibhūtaṁ. sampatitacchavinti chinnabhinnasarīracchaviṁ. loketi idaṁ "kāruṇiko"ti ettha
vuttakaruṇāya visayadassanaṁ. taṁ manti tādisaṁ mamaṁ, vuttanayena ekantato karuṇaṭṭhāniyaṁ
maṁ. duggatanti duggatiṁ gataṁ.
#[108-109] bhikkhūnaṁ ālopaṁ datvātiādi therena attano karuṇāya
katākāradassanaṁ. 2- tattha bhattanti odanaṁ, dibbabhojananti attho. vassasataṁ dasāti dasa
vassasatāni, vassasahassanti vuttaṁ hoti. accantasaṁyoge cetaṁ upayogavacanaṁ. bhuñjāmi
kāmakāminī, anekarasabyañjananti aññehipi kāmetabbakāmehi samannāgatā
anekarasabyañjanaṁ bhattaṁ bhuñjāmīti yojanā.
#[110] coḷassāti deyyadhammasīsena tabbisayaṁ dānamayaṁ puññameva dasseti.
vipākaṁ passa yādisanti tassa coḷadānassa vipākasaṅkhātaṁ phalaṁ passa bhante.
taṁ pana yādisaṁ yathārūpaṁ, kinti ceti āha 3- "yāvatā nandarājassā"tiādi.

footnote: 1 ma. te cākāsevalambare 2 ma. karuṇāyikākāradassanaṁ 3 sī.,i. yathārūpanti petī āha

page number: 079

tattha koyaṁ nandarājā nāma? atīte kira dasavassasahassāyukesu manussesu
bārāṇasivāsī eko kuṭumbiko araññe jaṅghāvihāraṁ vicaranto araññaṭṭhāne
aññataraṁ paccekabuddhaṁ addasa. so paccekabuddho tattha cīvarakammaṁ karonto anuvāte
appahonte saṁharitvāva ṭhapetuṁ āraddho, so kuṭumbiko taṁ disvā "bhante kiṁ
karothā"ti vatvā tena appicchatāya kiñci avuttepi "cīvaradussaṁ nappahotī"ti
ñatvā attano uttarāsaṅgaṁ paccekabuddhassa pādamūle ṭhapetvā agamāsi.
paccekabuddho taṁ gahetvā anuvātaṁ āropento cīvaraṁ katvā pārupi. so kuṭumbiko
jīvitapariyosāne kālaṁ katvā tāvatiṁsabhavane nibbattitvā tattha yāvatāyukaṁ
dibbasampattiṁ anubhavitvā tato cavitvā bārāṇasito yojanamatte ṭhāne aññatarasmiṁ
gāme amaccakule nibbatti.
tassa vayappattakāle tasmiṁ gāme nakkhattaṁ saṅghuṭṭhaṁ ahosi. so mātaraṁ
āha "amma sāṭakaṁ me dehi, nakkhattaṁ kīḷissāmī"ti. sā sudhotavatthaṁ nīharitvā
adāsi. amma thūlaṁ idanti. aññaṁ nīharitvā adāsi, tampi paṭikkhipi. atha naṁ
mātā āha "tāta yādise gehe mayaṁ jātā, natthi no ito sukhumatarassa
vatthassa paṭilābhāya puññan"ti. labhanaṭṭhānaṁ gacchāmi ammāti. gaccha putta, ahaṁ
ajjeva tuyhaṁ bārāṇasinagare rajjapaṭilābhaṁ icchāmīti. so "sādhu ammā"ti mātaraṁ
vanditvā padakkhiṇaṁ katvā āha "gacchāmi ammā"ti. gaccha tātāti. evaṁ kirassā
cittaṁ ahosi "kahaṁ gamissati, idha vā ettha vā gehe nisīdissatī"ti. so pana
puññaniyāmena codiyamāno gāmato nikkhamitvā bārāṇasiṁ gantvā maṅgalasilāpaṭṭe
sasīsaṁ pārupitvā nipajji. so ca bārāṇasirañño kālakatassa sattamo divaso
hoti.
amaccā ca purohito ca rañño sarīrakiccaṁ katvā rājaṅgaṇe nisīditvā 1-
mantayiṁsu "rañño ekā dhītā atthi, putto natthi, arājakaṁ rajjaṁ na tiṭṭhati,

footnote: 1 ma. sannipatitvā

page number: 080

phussarathaṁ vissajjemā"ti. te kumudavaṇṇe cattāro sindhave yojetvā setacchattap-
pamukhaṁ pañcavidhaṁ rājakakudhabhaṇḍaṁ rathasmiṁyeva ṭhapetvā rathaṁ vissajjetvā pacchato
tūriyāni paggaṇhāpesuṁ. ratho pācīnadvārena nikkhamitvā uyyānābhimukho ahosi.
"paricayena uyyānābhimukho gacchati, nivattemā"1- ti keci āhaṁsu. purohito "mā
nivattayitthā"ti āha. ratho kumāraṁ padakkhiṇaṁ katvā ārohanasajjo hutvā aṭṭhāsi,
purohito pārupanakaṇṇaṁ apanetvā pādatalāni olokento "tiṭṭhatu ayaṁ dīpo,
dvisahassadīpaparivāresu catūsu mahādīpesu ekarajjaṁ kāretuṁ yutto"ti vatvā
"tūriyāni paggaṇhatha, punapi paggaṇhathā"ti tikkhattuṁ tūriyāni paggaṇhāpesi.
atha kumāro mukhaṁ vivaritvā oloketvā "kena kammena āgatattha tātā"ti
āha. deva tumhākaṁ rajjaṁ pāpuṇātīti. tumhākaṁ rājā kahanti. divaṅgato sāmīti.
kati divasā atikkantāti. ajja sattamo divasoti. putto vā dhītā vā natthīti.
dhītā atthi dve, putto natthīti. tenahi karissāmi rajjanti. te tāvadeva
abhisekamaṇḍapaṁ katvā rājadhītaraṁ sabbālaṅkārehi alaṅkaritvā uyyānaṁ ānetvā
kumārassa abhisekaṁ akaṁsu.
athassa katābhisekassa satasahassagghanikaṁ vatthaṁ upanesuṁ, so "kimidaṁ tātā"ti
āha. nivāsanavatthaṁ devāti. nanu tātā thūlanti. manussānaṁ paribhogavatthesu ito
sukhumataraṁ natthi devāti. tumhākaṁ rājā evarūpaṁ nivāsesīti. āma devāti. na
maññe puññavā tumhākaṁ rājā suvaṇṇabhiṅkāraṁ āharatha, labhissāmi vatthanti.
suvaṇṇabhiṅkāraṁ āhariṁsu. so uṭṭhāya hatthe dhovitvā mukhaṁ vikkhāletvā hatthena
udakaṁ ādāya puratthimadisāyaṁ abbhukkiri, tadā ghanapaṭhaviṁ bhinditvā aṭṭha kapparukkhā
uṭṭhahiṁsu. puna udakaṁ gahetvā dakkhiṇāya pacchimāya uttarāyāti evaṁ catūsu disāsu
abbhukkiri, sabbadisāsu aṭṭha aṭṭha katvā dvattiṁsa kapparukkhā uṭṭhahiṁsu. ekekāya

footnote: 1 sī.,i. nivattetthāti

page number: 081

disāya soḷasa soḷasa katvā catusaṭṭhi kapparukkhāti keci vadanti. so ekaṁ
dibbadussaṁ nivāsetvā ekaṁ pārupitvā "nandarañño vijite suttakantikā itthiyo
mā suttaṁ kantiṁsūti bheriṁ carāpethā"ti vatvā chattaṁ ussāpetvā alaṅkatapaṭiyatto
hatthikkhandhavaragato nagaraṁ pavisitvā pāsādaṁ āruyha mahāsampattiṁ anubhavi.
evaṁ gacchante kāle ekadivasaṁ devī rañño sampattiṁ disvā "aho tapassī"ti 1-
kāruññākāraṁ dassesi. "kimidaṁ devī"ti ca puṭṭhā "atimahatī te deva sampatti,
atīte addhani kalyāṇaṁ 2- akattha, idāni anāgatassa atthāya kusalaṁ na karothā"ti
āha. kassa dema, sīlavanto natthīti. "asuñño deva jambudīpo arahantehi, tumhe
dānameva sajjetha, ahaṁ arahante lacchāmī"ti āha. punadivase rājā mahārahaṁ
dānaṁ 3- sajjāpesi. devī "sace imissāya disāya arahanto atthi, idhāgantvā
amhākaṁ bhikkhaṁ gaṇhantū"ti adhiṭṭhahitvā uttaradisābhimukhā urena nipajji.
nipannamattāya eva deviyā himavante vasantānaṁ padumavatiyā puttānaṁ pañcasatānaṁ
paccekabuddhānaṁ jeṭṭhako mahāpadumapaccekabuddho bhātike āmantesi "mārisā nandarājā
tumhe nimanteti, adhivāsetha tassā"ti. te adhivāsetvā tāvadeva ākāsena
āgantvā uttaradvāre otariṁsu. manussā "pañcasatā deva paccekabuddhā āgatā"ti
rañño ārocesuṁ. rājā saddhiṁ deviyā āgantvā vanditvā pattaṁ gahetvā
paccekabuddhe pāsādaṁ āropetvā tattha tesaṁ dānaṁ datvā bhattakiccāvasāne
rājā saṁghattherassa, devī saṁghanavakassa pādamūle nipajjitvā "ayyā paccayehi
na kilamissanti, mayaṁ puññena na hāyissāma, 4- amhākaṁ idha nivāsāya paṭiññaṁ
dethā"ti paṭiññaṁ kāretvā uyyāne nivāsaṭṭhānāni kāretvā yāvajīvaṁ paccekabuddhe
upaṭṭhahitvā, tesu parinibbutesu sādhukīḷitaṁ kāretvā gandhadāruādīhi 5-
sarīrakiccaṁ kāretvā dhātuyo gahetvā cetiyaṁ patiṭṭhāpetvā "evarūpānampi nāma

footnote: 1 ma. aho vata sirīti 2 sī.,i. atītamaddhānaṁ kusalaṁ 3 ma. mahādānaṁ
footnote: 4 sī.,i. na parihāyissāma 5 sī. candanāgaruādīhi

page number: 082

mahānubhāvānaṁ mahesīnaṁ maraṇaṁ bhavissati, kimaṅgaṁ pana mādisānan"ti saṁvegajāto
jeṭṭhaputtaṁ rajje patiṭṭhāpetvā sayaṁ tāpasapabbajjaṁ 1- pabbaji, devīpi "raññe
pabbajite ahaṁ kiṁ karissāmī"ti pabbaji. dvepi uyyāne vasantā jhānāni
nibbattetvā jhānasukhena vītināmetvā āyupariyosāne brahmaloke nibbattiṁsu.
so kira nandarājā amhākaṁ satthu mahāsāvako mahākassapatthero ahosi, tassa
aggamahesī bhaddā kāpilānī nāma.
ayaṁ pana nandarājā dasa vassasahassāni sayaṁ dibbavatthāni paridahanto
sabbameva attano vijitaṁ uttarakurusadisaṁ karonto āgatāgatānaṁ manussānaṁ
dibbadussāni adāsi. tayidaṁ dibbavatthasamiddhiṁ sandhāya sā petī āha "yāvatā
nandarājassa, vijitasmiṁ paṭicchadā"ti. tattha vijitasminti raṭṭhe. paṭicchadāti
vatthāni. tāni hi paṭicchādenti etehīti "paṭicchadā"ti vuccanti.
#[111] idāni sā petī "nandarājasamiddhitopi etarahi mayhaṁ samiddhi
vipulatarā"ti dassentī "tato bahutarā bhante, vatthānacchādanāni me"tiādimāha.
tattha tatoti nandarājassa pariggahabhūtavatthatopi bahutarāni mayhaṁ vatthacchādanānīti 2-
attho. vatthānacchādanānīti nivāsanavatthāni ceva pārupanavatthāni ca.
koseyyakambalīyānīti koseyyāni ceva kambalāni ca. khomakappāsikānīti khomavatthāni ceva
kappāsamayavatthāni ca.
#[112] vipulāti āyāmato ca vitthārato ca vipulā. mahagghāti mahagghavasena
mahantā mahārahā. ākāsevalambareti ākāseyeva olambamānā tiṭṭhanti. yaṁ yaṁ
hi manaso piyanti yaṁ yaṁ mayhaṁ manaso piyaṁ, taṁ taṁ gahetvā paridahāmi pārupāmi
cāti yojanā.

footnote: 1 sī. samaṇapabbajjaṁ, mano.pū. 1/158 samaṇakapabbajjaṁ 2 sī.,i. vatthāni, dussānīti

page number: 083

#[113] thālakassa ca pānīyaṁ, vipākaṁ passa yādisanti thālakapūraṇamattaṁ pānīyaṁ
dinnaṁ anumoditaṁ, tassa pana vipākaṁ yādisaṁ yāva mahantaṁ passāti dassentī
"gambhīrā caturassā cā"tiādimāha. tattha gambhīrāti agādhā. caturassāti
caturassasaṇṭhānā. pokkharaññoti pokkharaṇiyo. sunimmitāti kammānubhāveneva suṭṭhu
nimmitā.
#[114] setodakāti setaudakā setavālukasamparikiṇṇā. 1- suppatitthāti
sundaratitthā. sītāti sītalodakā. appaṭigandhiyāti paṭikūlagandharahitā surabhigandhā.
vārikiñjakkhapūritāti kamalakuvalayādīnaṁ kesarasañchannena vārinā paripuṇṇā.
#[115] sāhanti sā ahaṁ. ramāmīti ratiṁ vindāmi. kīḷāmīti indriyāni
paricāremi. modāmīti bhogasampattiyā pamuditā homi. akutobhayāti kutopi
asañjātabhayā, serī sukhavihārinī homi. bhante vanditumāgatāti bhante imissā
dibbasampattiyā paṭilābhassa kāraṇabhūtaṁ tvaṁ vandituṁ āgatā upagatāti attho. yaṁ
panettha atthato avibhattaṁ, taṁ tattha tattha vuttameva.
evaṁ tāya petiyā vutte āyasmā sāriputto iṭṭhakavatiyaṁ dīgharājiyanti
gāmadvayavāsikesu 2- attano santikaṁ upagatesu manussesu imamatthaṁ vitthārato
kathento saṁvejetvā saṁsāramocanapāpakammato mocetvā upāsakabhāve patiṭṭhāpesi, sā
pavatti bhikkhūsu pākaṭā jātā. taṁ bhikkhū bhagavato ārocesuṁ. bhagavā tamatthaṁ aṭṭhuppattiṁ
katvā sampattaparisāya dhammaṁ desesi, sā desanā mahājanassa sātthikā ahosīti.
saṁsāramocakapetivatthuvaṇṇanā niṭṭhitā.
----------------------

footnote: 1 sī. setavālukāhi samparikiṇṇā ca 2 ma. gāmadvayato

page number: 084

99. 2. sāriputtattheramātupetivatthuvaṇṇanā
naggā dubbaṇṇarūpāsīti idaṁ satthari veḷuvane viharante āyasmato
sāriputtattherassa ito pañcamāya jātiyā mātubhūtaṁ petiṁ ārabbha vuttaṁ.
ekadivasaṁ āyasmā ca sāriputto āyasmā ca mahāmoggallāno āyasmā
ca anuruddho āyasmā ca kappino rājagahassa avidūre aññatarasmiṁ araññāyatane
viharanti. tena ca samayena bārāṇasiyaṁ aññataro brāhmaṇo aḍḍho mahaddhano
mahābhogo samaṇabrāhmaṇakapaṇaddhikavanibbakayācakānaṁ opānabhūto annapānavatthasayanādīni
deti. dento ca āgatāgatānaṁ yathākālaṁ yathārahaṁ 1- ca pādodakapādabbhañjanādi-
dānānupubbakaṁ sabbābhideyyaṁ 2- paṭipanno hoti. purebhattaṁ bhikkhū
annapānādinā sakkaccaṁ parivisati. so desantaraṁ gacchanto bhariyaṁ āha "bhoti
yathāpaññattaṁ imaṁ dānavidhiṁ aparihāpentī sakkaccaṁ anupatiṭṭhāhī"ti. sā "sādhū"ti
paṭissuṇitvā tasmiṁ pakkante eva tāva bhikkhūnaṁ paññattaṁ dānavidhiṁ pacchindi,
addhikānaṁ pana nivāsatthāya upagatānaṁ gehapiṭṭhito chaḍḍitaṁ jarasālaṁ dassesi "ettha
vasathā"ti. annapānādīnaṁ atthāya tattha addhikesu āgatesu "gūthaṁ khādatha, muttaṁ pivatha,
lohitaṁ pivatha, tumhākaṁ mātu matthaluṅgaṁ khādathā"ti yaṁ yaṁ asuci jegucchaṁ, tassa tassa
nāmaṁ gahetvā niṭṭhuraṁ vadati.
sā aparena samayena kālaṁ katvā kammānubhāvukkhittā petayoniyaṁ nibbattitvā
attano vacīduccaritānurūpaṁ dukkhaṁ anubhavantī purimajātisambandhaṁ anussaritvā
āyasmato sāriputtassa santikaṁ upasaṅkamitukāmā vihāradvāraṁ sampāpuṇi, tassa
vihāradvāradevatāyo vihārappavesanaṁ nivāresuṁ. sā kira ito pañcamāya jātiyā therassa
mātubhūtapubbā, tasmā evamāha "ahaṁ ayyassa sāriputtattherassa ito pañcamāya
jātiyā mātā, detha me dvārappavesanaṁ theraṁ daṭṭhun"ti. taṁ sutvā devatā

footnote: 1 ma. yathābalaṁ 2 ma. sabbapātheyyaṁ

page number: 085

tassā pavesanaṁ anujāniṁsu. sā pavisitvā caṅkamanakoṭiyaṁ ṭhatvā therassa attānaṁ
dassesi. thero taṁ disvā karuṇāya sañcoditamānaso hutvā:-
[116] "naggā dubbaṇṇarūpāsi kisā dhamanisanthatā
upphāsulike kisike kā nu tvaṁ idha tiṭṭhasī"ti
gāthāya pucchi. sā therena puṭṭhā paṭivacanaṁ dentī:-
[117] "ahaṁ te sakiyā mātā pubbe aññāsu jātīsu
upapannā pettivisayaṁ khuppipāsasamappitā.
[118] chaḍḍitaṁ khipitaṁ kheḷaṁ siṅghāṇikaṁ silesumaṁ
vasañca ḍayhamānānaṁ vijātānañca lohitaṁ.
[119] vaṇikānañca yaṁ ghāna- sīsacchinnāna lohitaṁ
khudāparetā bhuñjāmi itthipurisanissitaṁ.
[120] pubbalohitaṁ bhakkhāmi pasūnaṁ mānusāna ca
aleṇā anagārā ca nīlamañcaparāyanā.
[121] dehi puttaka me dānaṁ datvā anvādisāhi me
appeva nāma mucceyyaṁ pubbalohitabhojanā"ti
pañca gāthā abhāsi.
#[117] tattha ahaṁ te sakiyā mātāti ahaṁ tuyhaṁ jananibhāvato sakiyā
mātā. pubbe aññāsu jātīsūti mātā hontīpi na imissaṁ jātiyaṁ, atha kho
pubbe aññāsu jātīsu, ito pañcamiyanti daṭṭhabbaṁ. upapannā pettivisayanti
paṭisandhivasena petalokaṁ upagatā. khuppipāsasamappitāti khudāya ca pipāsāya ca
abhibhūtā, 1- nirantaraṁ jighacchāpipāsāhi abhibhuyyamānāti attho.

footnote: 1 sī.,i. samaṅgībhūtā

page number: 086

#[118-119] chaḍḍitanti ucchiṭṭhakaṁ, vantanti attho. khipitanti khipitena saddhiṁ
mukhato nikkhantamalaṁ. kheḷanti niṭṭhubhaṁ 1-. siṅghāṇikanti matthaluṅgato
vissanditvā nāsikāya nikkhantamalaṁ. silesumanti semhaṁ. vasañca ḍayhamānānanti
citakasmiṁ ḍayhamānānaṁ kaḷevarānaṁ vasātelañca. vijātānañca lohitanti pasūtānaṁ itthīnaṁ
lohitaṁ, gabbhamalaṁ casaddena saṅgaṇhāti. vaṇikānanti 2- sañjātavaṇānaṁ. yanti yaṁ
lohitanti sambandho. ghānasīsacchinnānanti ghānacchinnānaṁ sīsacchinnānañca yaṁ
lohitaṁ, taṁ bhuñjāmīti yojanā. desanāsīsametaṁ "ghānasīsacchinnānan"ti, yasmā
hatthapādādicchinnānampi lohitaṁ bhuñjāmiyeva. tathā "vaṇikānan"ti iminā tesampi
lohitaṁ saṅgahitanti daṭṭhabbaṁ. khudāparetāti jighacchābhibhūtā hutvā.
itthipurisanissitanti itthipurisasarīranissitaṁ yathāvuttaṁ aññañca
cammamaṁsanhārupubbādikaṁ paribhuñjāmīti dasseti.
#[120-121] pasūnanti ajagomahiṁsādīnaṁ. aleṇāti asaraṇā. anagārāti
anāvāsā. nīlamañcaparāyanāti susāne chaḍḍitamalamañcasayanā. 3- atha vā nīlāti
chārikaṅgārabahulā 4- susānabhūmi adhippetā, taṁyeva mañcaṁ viya adhisayanāti attho.
anvādisāhi meti 5- yathā dinnaṁ dakkhiṇaṁ mayhaṁ upakappati, tathā uddissa
pattidānaṁ dehi. appeva nāma mucceyyaṁ, pubbalohitabhojanāti tava uddisanena
etasmā pubbalohitabhojanā petajīvikā api nāma mucceyyaṁ.
taṁ sutvā āyasmā sāriputtatthero dutiyadivase mahāmoggallānattherādike
tayo there āmantetvā tehi saddhiṁ rājagahe piṇḍāya caranto rañño bimbisārassa
nivesanaṁ agamāsi, rājā there disvā "kiṁ bhante āgatatthā"ti āgamanakāraṇaṁ
pucchi, āyasmā mahāmoggallāno taṁ pavattiṁ rañño ārocesi. rājā "aññātaṁ
bhante"ti vatvā there vissajjetvā sabbakammikaṁ amaccaṁ pakkosāpetvā āṇāpesi

footnote: 1 sī.,i. niṭṭhubhanaṁ 2 sī.,i.,ma. vaṇitānanti 3 ma. chaḍḍitamallānaṁ mañcaparāyanā
footnote: 4 ma. jhāyitaṅgārabahulā 5 sī.,i. uddisāhi meti

page number: 087

"nagarassa avidūre vivitte chāyūdakasampanne ṭhāne catasso kuṭiyo kārehī"ti.
antepure ca pahonakavisesavasena tidhā vibhajitvā catasso kuṭiyo paṭicchāpesi,
sayañca tattha gantvā kātabbayuttakaṁ akāsi. niṭṭhitāsu kuṭikāsu sabbaṁ balikaraṇaṁ
sajjāpetvā annapānavatthādīni buddhappamukhassa cātuddisassa bhikkhusaṁghassa
anucchavike sabbaparikkhāre ca upaṭṭhāpetvā āyasmato sāriputtattherassa taṁ sabbaṁ
niyyādesi. atha thero taṁ petiṁ uddissa taṁ sabbaṁ buddhappamukhassa cātuddisassa
bhikkhusaṁghassa adāsi, sā petī taṁ anumoditvā devaloke nibbattitvā
sabbakāmasamiddhā ca hutvā aparadivase āyasmato mahāmoggallānattherassa santikaṁ
upagantvā vanditvā aṭṭhāsi. taṁ thero paṭipucchi, sā attano petūpapattiṁ puna
devūpapattiñca vitthārato kathesi. tena vuttaṁ:-
[122] "mātuyā vacanaṁ sutvā upatissonukampako
āmantayi moggallānaṁ anuruddhañca kappinaṁ.
[123] catasso kuṭiyo katvā saṁghe cātuddise adā
kuṭiyo annapānañca mātu dakkhiṇamādisī.
[124] samanantarānuddiṭṭhe vipāko udapajjatha
bhojanaṁ pānīyaṁ vatthaṁ dakkhiṇāya idaṁ phalaṁ.
[125] tato suddhā sucivasanā kāsikuttamadhārinī
vicittavatthābharaṇā kolitaṁ upasaṅkamī"ti.
#[123] tattha saṁghe cātuddise adāti cātuddisassa saṁghassa adāsi,
niyyādesīti attho. sesaṁ vuttatthameva. 1-

footnote: 1 ka. vuttanayameva. evamuparipi

page number: 088

athāyasmā mahāmoggallāno taṁ petiṁ:-
[126] "abhikkantena vaṇṇena yā tvaṁ tiṭṭhasi devate
obhāsentī disā sabbā osadhī viya tārakā.
[127] kena tetādiso vaṇṇo kena te idha mijjhati
uppajjanti ca te bhogā ye keci manaso piyā.
[128] pucchāmi taṁ devi mahānubhāve
manussabhūtā kimakāsi puññaṁ
kenāsi evañjalitānubhāvā
vaṇṇo ca te sabbadisā pabhāsatī"ti
pucchi.
[129-133] atha sā "sāriputtassāhaṁ 1- mātā"tiādinā vissajjesi. sesaṁ
vuttatthameva. athāyasmā mahāmoggallāno taṁ pavattiṁ bhagavato ārocesi. bhagavā
tamatthaṁ aṭṭhuppattiṁ katvā sampattaparisāya dhammaṁ desesi, sā desanā mahājanassa
sātthikā ahosīti.
sāriputtattheramātupetivatthuvaṇṇanā niṭṭhitā.
-------------------
100. 3. mattāpetivatthuvaṇṇanā
naggā dubbaṇṇarūpāsīti idaṁ satthari jetavane viharante mattaṁ nāma petiṁ
ārabbha vuttaṁ.

footnote: 1 sī.,i. sāriputtattherassāhaṁ

page number: 089

sāvatthiyaṁ kira aññataro kuṭumbiko saddho pasanno ahosi, tassa bhariyā
assaddhā appasannā kodhanā vañjhā ca ahosi nāmena mattā nāma. atha
so kuṭumbiko kulavaṁsūpacchedanabhayena sadisakulato tissaṁ nāma aññaṁ kaññaṁ ānesi,
sā ahosi saddhā pasannā sāmino ca piyā manāpā, sā nacirasseva gabbhinī
hutvā dasamāsaccayena puttaṁ vijāyi, "bhūto"tissa nāmaṁ ahosi. sā gehasāminī
hutvā cattāro bhikkhū sakkaccaṁ upaṭṭhahi, vañjhā pana taṁ usūyati.
tā ubhopi ekasmiṁ divase sīsaṁ nhātvā allakesā 1- aṭṭhaṁsu, kuṭumbiko
guṇavasena tissāya ābaddhasineho manuññena 2- hadayena tāya saddhiṁ bahuṁ sallapanto
aṭṭhāsi. taṁ asahamānā mattā issāpakatā gehe sammajjitvā ṭhapitaṁ saṅkāraṁ
tissāya matthake okiri. sā aparena samayena kālaṁ katvā petayoniyaṁ nibbattitvā
attano kammabalena pañcavidhaṁ dukkhaṁ anubhavati, taṁ pana dukkhaṁ pāḷito eva viññāyati.
athekadivasaṁ sā petī sañcyāya vītivattāya gehassa piṭṭhipasse nhāyantiyā tissāya
attānaṁ dassesi. taṁ disvā tissā:-
[134] "naggā dubbaṇṇarūpāsi kisā dhamanisanthatā
upphāsulike kisike kā nu tvaṁ idha tiṭṭhasī"ti
gāthāya paṭipucchi. itarā:-
[135] "ahaṁ mattā tuvaṁ tissā sapatī te pure ahuṁ
pāpakammaṁ karitvāna petalokaṁ ito gatā"ti
gāthāya paṭivacanaṁ adāsi.
tattha ahaṁ mattā tuvaṁ tissāti ahaṁ mattā nāma, tuvaṁ tissā nāma.
pureti purimattabhāve. teti tuyhaṁ sapatī ahuṁ, ahosinti attho. puna tissā:-

footnote: 1 ma. alaṅkatā 2 ma. ābandhasinehabharitena

page number: 090

[136] "kiṁ nu kāyena vācāya manasā dukkaṭaṁ kataṁ
kissakammavipākena petalokaṁ ito gatā"ti
gāthāya katakammaṁ pucchi. puna itarā:-
[137] "caṇḍī ca pharusā cāsiṁ issukī maccharī saṭhā 1-
tāhaṁ duruttaṁ vatvāna petalokaṁ ito gatā"ti
gāthāya attanā katakammaṁ ācikkhi.
tattha caṇḍiti kodhanā. pharusāti pharusavacanā. āsinti ahosiṁ. tāhanti taṁ
ahaṁ. duruttanti dubbhāsitaṁ niratthakavacanaṁ. 2- ito parampi tāsaṁ vacanapaṭivacanavaseneva
gāthā pavattā:-
[138] "sabbaṁ 3- ahampi jānāmi yathā tvaṁ caṇḍikā ahu
aññañca kho taṁ pucchāmi kenāsi paṁsukunthitā.
[139] sīsaṁnhātā tuvaṁ āsi sucivatthā alaṅkatā
ahañca kho adhimattaṁ samalaṅkatatarā tayā.
[140] tassā me pekkhamānāya sāmikena samantayi 4-
tato me issā vipulā kodho me samajāyatha 5-.
[141] tato paṁsuṁ gahetvāna paṁsunā taṁ hi okiriṁ 6-
tassakammavipākena tenamhi paṁsukunthitā.
[142] sabbaṁ ahampi jānāmi paṁsunā maṁ tvamokiri
aññañca kho taṁ pucchāmi kena khajjasi kacchuyā.

footnote: 1 sī.,i. saṭhī 2 ma. nitthunavacanaṁ 3 ma. saccaṁ
footnote: 4 ma. āmantayi 5 ma. samupajjatha 6 ma. paṁsunā taṁ vikīrihaṁ

page number: 091

[143] bhesajjahārī 1- ubhayo vanantaṁ agamimhase
tvañca bhesajjamāhari ahañca kapikacchuno.
[144] tassā tyājānamānāya 2- seyyaṁ tyāhaṁ samokiriṁ
tassakammavipākena tena khajjāmi kacchuyā.
[145] sabbaṁ ahampi jānāmi seyyaṁ me tvaṁ samokiriṁ
aññañca kho taṁ pucchāmi kenāsi naggiyā tuvaṁ.
[146] sahāyānaṁ samayo āsi ñātīnaṁ samitī ahu
tvañca āmantitā āsi sasāminī no ca khohaṁ.
[147] tassā tyājānamānāya dussaṁ tyāhaṁ apānudiṁ
tassakammavipākena tenamhi naggiyā ahaṁ.
[148] sabbaṁ ahampi jānāmi dussaṁ me tvaṁ apānudi
aññañca kho taṁ pucchāmi kenāsi gūthagandhinī.
[149] tava gandhañca mālañca paccagghañca vilepanaṁ
gūthakūpe atāresiṁ 3- taṁ pāpaṁ pakataṁ mayā
tassakammavipākena tenamhi gūthagandhinī.
[150] sabbaṁ ahampi jānāmi taṁ pāpaṁ pakataṁ tayā
aññañca kho taṁ pucchāmi kenāsi duggatā tuvaṁ.
[151] ubhinnaṁ samakaṁ āsi yaṁ gehe vijjate dhanaṁ
santesu deyyadhammesu dīpaṁ nākāsimattano
tassakammavipākena tenamhi duggatā ahaṁ.

footnote: 1 ma. bhesajjaharī 2 sī. te ajānamānāya 3 ma. adhāresiṁ

page number: 092

[152] tadeva maṁ tvaṁ avaca pāpakammaṁ nisevasi
na hi pāpehi kammehi sulabhā hoti suggati.
[153] vāmato maṁ tvaṁ paccesi athopi maṁ usūyasi
passa pāpānaṁ kammānaṁ vipāko hoti yādiso.
[154] te gharā tā ca dāsiyo 1- tānevābharaṇānime
te aññe paricārenti na bhogā honti sassatā.
[155] idāni bhūtassa pitā āpaṇā gehamehiti
appeva te dade kiñci mā su tāva ito agā.
[156] naggā dubbaṇṇarūpāmhi kisā dhamanisanthatā
kopīnametaṁ itthīnaṁ mā maṁ bhūtapitāddasa.
[157] handa kiṁ vā tyāhaṁ dammi kiṁ vā tedha 2- karomahaṁ
yena tvaṁ sukhitā assa sabbakāmasamiddhinī.
[158] cattāro bhikkhū saṁghato cattāro pana puggale
aṭṭha bhikkhū bhojayitvā mama dakkhiṇamādisī 3-
tadāhaṁ sukhitā hessaṁ sabbakāmasamiddhinī.
[159] sādhūti sā paṭissutvā bhojayitvāṭṭha bhikkhavo
vatthehacchādayitvāna tassā dakkhiṇamādisī.
[160] samanantarānuddiṭṭhe vipāko udapajjatha
bhojanacchādanapānīyaṁ 4- dakkhiṇāya idaṁ phalaṁ.

footnote: 1 sī.,i. te gharadāsiyo āsuṁ 2 sī.,i. kiṁ vā ca te 3 chaßēéa...ßēáādisa
footnote: 4 ma. bhojanacchādanaṁ pānaṁ

page number: 093

[161] tato suddhā sucivasanā kāsikuttamadhārinī
vicittavatthābharaṇā sapattiṁ upasaṅkami.
[162] abhikkantena vaṇṇena yā tvaṁ tiṭṭhasi devate
obhāsentī disā sabbā osadhī viya tārakā.
[163] kena tetādiso vaṇṇo kena te idha mijjhati
uppajjanti ca te bhogā ye keci manaso piyā.
[164] pucchāmi taṁ devi mahānubhāve
manussabhūtā kimakāsi puññaṁ
kenāsi evaṁ jalitānubhāvā
vaṇṇo ca te sabbadisā pabhāsatīti.
[165] ahaṁ mattā tuvaṁ tissā sapatī te pure ahuṁ
pāpakammaṁ karitvāna petalokaṁ ito gatā.
[166] tava dinnena dānena modāmi akutobhayā
ciraṁ jīvāhi bhagini saha sabbehi ñātibhi
asokaṁ virajaṁ ṭhānaṁ āvāsaṁ vasavattinaṁ.
[167] idha dhammaṁ caritvāna dānaṁ datvāna sobhane
vineyya maccheramalaṁ samūlaṁ aninditā saggamupehi ṭhānan"ti.
#[138] tattha sabbaṁ ahampi jānāmi, yathā tvaṁ caṇḍikā ahūti "caṇḍī
ca pharusā cāsin"ti yaṁ tayā vuttaṁ, taṁ sabbaṁ ahampi jānāmi, yathā tvaṁ
caṇḍikā kodhanā pharusavacanā issukī maccharī saṭhā ca ahosi. aññañca kho

page number: 094

taṁ pucchāmīti aññaṁ puna taṁ idāni pucchāmi. kenāsi paṁsukunthitāti kena kammena
saṅkārapaṁsūhi oguṇṭhitā sabbaso okiṇṇasarīrā ahūti attho.
#[139-140] sīsaṁnhātāti sasīsaṁ nhātā. adhimattanti adhikataraṁ.
samalaṅkatatarāti sammā atisayena alaṅkatā. "adhimattā"ti vā pāṭho. ativiya mattā
mānamadamattā, mānanissitāti attho. tayāti 1- bhotiyā. sāmikena samantayīti sāmikena
saddhiṁ allāpasallāpavasena kathesi.
#[142-144] khajjasi kacchuyāti kacchurogena khādīyasi, bādhīyasīti attho.
bhesajjahārīti bhesajjahāriniyo osadhahārikāyo. ubhayoti duve, tvañca ahañcāti
attho. vanantanti vanaṁ. tvañca bhesajjamāharīti tvaṁ vejjehi vuttaṁ attano
upakārāvahaṁ bhesajjaṁ āhari. ahañca kapikacchunoti ahaṁ pana kapikacchuphalāni duphassaphalāni
āhariṁ. kapikacchūti vā sayaṁbhūtā 2- vuccati, tasmā sayaṁbhūtāya 3- pattaphalāni āharinti
attho. seyyaṁ tyāhaṁ samokirinti tava seyyaṁ ahaṁ kapikacchuphalapattehi samantato
avakiriṁ.
#[146-147] sahāyānanti mittānaṁ. samayoti samāgamo. Ñātīnanti bandhūnaṁ.
samitīti sannipāto. āmantitāti maṅgalakiriyāvasena nimantitā. sasāminīti
sabhattikā, 4- saha bhattunāti attho. no ca khohanti no ca kho ahaṁ āmantitā āsinti
yojanā. dussaṁ tyāhanti dussaṁ te ahaṁ. apānudinti corikāya avahariṁ aggahesiṁ.
#[149] paccagghanti abhinavaṁ, mahagghaṁ vā. atāresinti 5- khipiṁ. gūthagandhinīti
gūthagandhagandhinī karīsavāyinī.
#[151] yaṁ gehe vijjate dhananti yaṁ gehe dhanaṁ upalabbhati, taṁ tuyhaṁ
mayhañcāti amhākaṁ ubhinnaṁ samakaṁ tulyameva āsi. santesūti vijjamānesu. dīpanti
patiṭṭhaṁ, puññakammaṁ sandhāya vadati.

footnote: 1 ma. tassāti 2 sī.,i. sayaṁguttā 3 sī. sayaṁguttāya 4 sī.,i. sapatikā
footnote: 5 ma. adhāresinti

page number: 095

#[152] evaṁ sā petī tissāya pucchitamatthaṁ kathetvā puna pubbe tassā
vacanaṁ akatvā attanā kataṁ aparādhaṁ pakāsentī "tadeva maṁ tvan"tiādimāha.
tattha tadevāti tadā eva, mayhaṁ manussattabhāve ṭhitakāleyeva. tathevāti vā pāṭho,
yathā etarahi jātaṁ, taṁ tathā evāti attho. manti attānaṁ niddisati, tvanti
tissaṁ. avacāti abhaṇi. yathā pana avaca, taṁ dassetuṁ "pāpakamman"tiādi vuttaṁ.
"pāpakammānī"ti pāḷi. "tvaṁ pāpakammāniyeva karosi, pāpehi pana kammehi sugati
sulabhā na hoti, atha kho duggati eva sulabhā"ti yathā maṁ tvaṁ pubbe avaca
ovadi, taṁ tathevāti vadati.
#[153] taṁ sutvā tissā "vāmato maṁ tvaṁ paccesī"tiādinā tisso gāthā āha.
tattha vāmato maṁ tvaṁ paccesīti vilomato maṁ tvaṁ adhigacchasi, 1- tuyhaṁ hitesimpi
vipaccanīkakāriniṁ katvā maṁ gaṇhāsi. maṁ usūyasīti mayhaṁ usūyasi, mayi issaṁ
karosi. passa pāpānaṁ kammānaṁ, vipāko hoti yādisoti pāpakānaṁ nāma kammānaṁ vipāko
yādiso yathā ghorataro, taṁ paccakkhato passāti vadati.
#[154] te aññe paricārentīti te ghare dāsiyo ābharaṇāni ca imāni
tayā pubbe pariggahitāni idāni aññe paricārenti paribhuñjanti. "ime"ti hi
liṅgavipallāsena vuttaṁ. na bhogā honti sassatāti bhogā nāmete na sassatā
anavaṭṭhitā tāvakālikā pahāyagamanīyā, tasmā tadatthaṁ issāmacchariyādīni na
kattabbānīti adhippāyo.
#[155] idāni bhūtassa pitāti idāneva bhūtassa mayhaṁ puttassa pitā
kuṭumbiko. āpaṇāti āpaṇato imaṁ gehamehiti āgamissati. appeva te dade
kiñcīti gehaṁ āgato kuṭumbiko tuyhaṁ dātabbayuttakaṁ kiñci deyyadhammaṁ api nāma
dadeyya. mā su tāva ito agāti ito gehassa pacchā vatthuto mā tāva
agamāsīti taṁ anukampamānā āha.

footnote: 1 sī.,i. avagacchasi

page number: 096

#[156] taṁ sutvā petī attano ajjhāsayaṁ pakāsentī "naggā dubbaṇṇarūpāmhī"ti
gāthamāha. tattha kopīnametaṁ itthīnanti etaṁ naggadubbaṇṇatādikaṁ 1-
paṭicchādetabbatāya itthīnaṁ kopīnaṁ rundhanīyaṁ. 2- mā maṁ bhūtapitāddasāti tasmā
bhūtassa pitā kuṭumbiko maṁ mā addakkhīti lajjamānā vadati.
#[157] taṁ sutvā tissā sañjātānuddayā "handa kiṁ vā tvāhaṁ dammī"ti
gāthamāha. tattha handāti codanatthe 3- nipāto. kiṁ vā tyāhaṁ dammīti kiṁ te
ahaṁ dammi, kiṁ vatthaṁ dassāmi, udāhu bhattanti. kiṁ vā tedha karomahanti kiṁ
vā aññaṁ te idha imasmiṁ kāle upakāraṁ karissāmi.
#[158] taṁ sutvā petī "cattāro bhikkhū saṁghato"ti gāthamāha. tattha cattāro
bhikkhū saṁghato, cattāro pana puggaleti bhikkhusaṁghato saṁghavasena cattāro bhikkhū,
puggalavasena cattāro bhikkhūti evaṁ aṭṭha bhikkhū yathāruciṁ bhojetvā taṁ dakkhiṇaṁ mama
ādisi, 4- mayhaṁ pattidānaṁ dehi. tadāhaṁ sukhitā hessanti yadā tvaṁ dakkhiṇaṁ mama
uddisissasi, tadā ahaṁ sukhitā sukhappattā sabbakāmasamiddhinī bhavissāmīti attho.
#[159-161] taṁ sutvā tissā tamatthaṁ attano sāmikassa ārocetvā
dutiyadivase aṭṭha bhikkhū bhojetvā tassā dakkhiṇamādisi, sā tāvadeva
paṭiladdhadibbasampattikā puna tissāya santikaṁ upasaṅkami. tamatthaṁ dassetuṁ
saṅgītikārehi "sādhūti sā paṭissutvā"tiādikā tisso gāthā ṭhapitā.
#[162-167] upasaṅkamitvā ṭhitaṁ pana naṁ tissā "abhikkantena
vaṇṇenā"tiādīhi tīhi gāthāhi paṭipucchi. itarā "ahaṁ mattā"ti gāthāya attānaṁ
ācikkhitvā "ciraṁ jīvāhī"ti gāthāya tassā anumodanaṁ datvā "idha dhammaṁ
caritvānā"ti gāthāya ovādaṁ adāsi. tattha tava dinnenāti tayā dinnena. asokaṁ virajaṁ
ṭhānanti sokābhāvena asokaṁ, sedajallikānaṁ pana abhāvena virajaṁ dibbaṭṭhānaṁ, sabbametaṁ

footnote: 1 sī. naggadubbaṇṇarūpādīnaṁ 2 ma. randhanaṁ 3 sī. uyyogatthe 4 chaßēéa. ādisa

page number: 097

devalokaṁ sandhāya vadati. āvāsanti ṭhānaṁ. 1- vasavattinanti dibbena ādhipateyyena
attano vasaṁ vattentānaṁ. samūlanti salobhadosaṁ. lobhadosā hi macchariyassa mūlaṁ
nāma. aninditāti agarahitā pāsaṁsā. saggamupehi ṭhānanti rūpādīhi visayehi suṭṭhu
aggattā "saggan"ti laddhanāmaṁ dibbaṭṭhānaṁ ṭhapehi, sugatiparāyanā hotīti attho.
sesaṁ uttānameva.
atha tissā taṁ pavattiṁ kuṭumbikassa ārocesi, kuṭumbiko bhikkhūnaṁ ārocesi,
bhikkhū bhagavato ārocesuṁ. bhagavā tamatthaṁ aṭṭhuppattiṁ katvā sampattaparisāya dhammaṁ
desesi, taṁ sutvā mahājano paṭiladdhasaṁvego vineyya maccherādimalaṁ dānasīlādirato 2-
sugatiparāyano ahosīti.
mattāpetivatthuvaṇṇanā niṭṭhitā.
-------------------
101. 4. nandāpetivatthuvaṇṇanā
kāḷī dubbaṇṇarūpāsīti idaṁ satthari jetavane viharante nandaṁ nāma petiṁ
ārabbha vuttaṁ.
sāvatthiyā kira avidūre aññatarasmiṁ gāmake nandiseno 3- nāma upāsako
ahosi saddho pasanno, bhariyā panassa nandā nāma assaddhā appasannā
maccharinī caṇḍī pharusavacanā sāmike agāravā appatissā sassuṁ corivādena akkosati
paribhāsati. sā aparena samayena kālaṁ katvā petayoniyaṁ nibbattitvā tasseva
gāmassa avidūre vicarantī ekadivasaṁ nandisenassa upāsakassa gāmato nikkhamantassa
avidūre attānaṁ dassesi. so taṁ disvā:-

footnote: 1 sī. adhiṭṭhānaṭṭhānaṁ 2 sī.,i. dānasīlādinirato 3 sī.,i. nandaseno

page number: 098

[168] "kāḷī dubbaṇṇarūpāsi pharusā bhīrudassanā
piṅgalāsi kaḷārāsi na taṁ maññāmi mānusin"ti
gāthāya ajjhabhāsi.
tattha kāḷīti kāḷavaṇṇā, jhāmaṅgārasadiso hissā vaṇṇo 1- ahosi. pharusāti
kharagattā. 2- bhīrudassanāti bhayānakadassanā sappaṭibhayākārā. "bhārudassanā"ti 3- vā
pāṭho, bhāriyadassanā, dubbaṇṇatādinā duddasikāti attho. piṅgalāti piṅgalalocanā.
kaḷārāti kaḷāradantā. na taṁ maññāmi mānusinti ahaṁ taṁ mānusinti na maññāmi,
petimeva ca taṁ maññāmīti adhippāyo. taṁ sutvā petī attānaṁ pakāsentī:-
[169] "ahaṁ nandā nandisena bhariyā te pure ahuṁ
pāpakammaṁ karitvāna petalokaṁ ito gatā"ti
gāthamāha.
tattha ahaṁ nandā nandisenāti sāmi nandisena ahaṁ nandā nāma. bhariyā
te pure ahunti purimajātiyaṁ tuyhaṁ bhariyā ahosiṁ. ito paraṁ:-
[170] "kinnu kāyena vācāya manasā dukkaṭaṁ kataṁ
kissakammavipākena petalokaṁ ito gatā"ti
tassa upāsakassa pucchā. 4- athassa sā:-
[171] "caṇḍī ca pharusā cāsiṁ tayi cāpi agāravā 5-
tāhaṁ duruttaṁ vatvāna petalokaṁ ito gatā"ti
vissajjesi. puna so:-
[172] "handuttariyaṁ dadāmi te imaṁ dussaṁ nivāsaya
imaṁ dussaṁ nivāsetvā ehi nessāmi taṁ gharaṁ.

footnote: 1 sī.,i. jhāmaṅgārasadisavaṇṇā 2 ma. kharusagattā 3 sī. bhīrudassakāti
footnote: 4 sī. pucchā ayaṁ gāthā 5 sī. canḍī pharusavācā ca, tayi cāsiṁ āgāravā

page number: 099

[173] vatthañca annapānañca lacchasi tvaṁ gharaṁ gatā
putte ca te passissasi suṇisāyo ca dakkhasī"ti.
athassa sā:-
[174] "hatthena hatthe te dinnaṁ na mayhaṁ upakappati
bhikkhū ca sīlasampanne vītarāge bahussute.
[175] tappehi annapānena mama dakkhiṇamādisa
tadāhaṁ sukhitā hessaṁ sabbakāmasamiddhinī"ti
dve gāthā abhāsi. tato:-
[176] "sādhūti so paṭissutvā dānaṁ vipulamākiri
annaṁ pānaṁ khādanīyaṁ vatthasenāsanāni ca
chattaṁ gandhañca mālañca vividhā ca upāhanā.
[177] bhikkhū ca sīlasampanne vītarāge bahussute
tappetvā annapānena tassā dakkhiṇamādisī.
[178] samanantarānuddiṭṭhe vipāko udapajjatha
bhojanacchādanapānīyaṁ dakkhiṇāya idaṁ phalaṁ.
[179] tato suddhā sucivasanā kāsikuttamadhārinī
vicittavatthābharaṇā sāmikaṁ upasaṅkamī"ti
catasso gāthā saṅgītikārehi vuttā. tato paraṁ:-
[180] "abhikkantena vaṇṇena yā tvaṁ tiṭṭhasi devate
obhāsentī disā sabbā osadhī viya tārakā.

page number: 100

[181] kena tetādiso vaṇṇo kena te idha mijjhati
uppajjanti ca te bhogā ye keci manaso piyā.
[182] pucchāmi taṁ devi mahānubhāve
manussabhūtā kimakāsi puññaṁ
kenāsi evaṁ jalitānubhāvā
vaṇṇo ca te sabbadisā pabhāsatī"ti.
[183] "ahaṁ nandā nandisena bhariyā te pure ahuṁ
pāpakammaṁ karitvāna petalokaṁ ito gatā.
[184] tava dinnena dānena modāmi akutobhayā
ciraṁ jīva gahapati saha sabbehi ñātibhi
asokaṁ virajaṁ khemaṁ āvāsaṁ vasavattinaṁ.
[185] idha dhammaṁ caritvāna dānaṁ datvā gahapati
vineyya maccheramalaṁ samūlaṁ anindito saggamupehi ṭhānan"ti
upāsakassa ca petiyā ca vacanapaṭivacanagāthā.
#[176] tattha dānaṁ vipulamākirīti dakkhiṇeyyakhette deyyadhammabījaṁ vippakiranto
viya mahādānaṁ pavattesi. sesaṁ anantaravatthusadisameva.
evaṁ sā attano dibbasampattiṁ tassā ca kāraṇaṁ nandisenassa vibhāvetvā
attano vasanaṭṭhānameva gatā. upāsako taṁ pavattiṁ bhikkhūnaṁ ārocesi, bhikkhū bhagavato
ārocesuṁ. bhagavā tamatthaṁ aṭṭhuppattiṁ katvā sampattaparisāya dhammaṁ desesi, sā
desanā mahājanassa sātthikā ahosīti.
nandāpetivatthuvaṇṇanā niṭṭhitā.

page number: 101

102. 5. maṭṭhakuṇḍalīpetavatthuvaṇṇanā
alaṅkato maṭṭhakuṇḍalīti idaṁ satthari jetavane viharante maṭṭhakuṇḍalidevaputtaṁ
ārabbha vuttaṁ. tattha yaṁ vattabbaṁ, taṁ paramatthadīpaniyaṁ vimānavatthuvaṇṇanāyaṁ
maṭṭhakuṇḍalīvimānavatthuvaṇṇanāya vuttameva, tasmā tattha vuttanayeneva veditabbaṁ.
ettha ca maṭṭhakuṇḍalīdevaputtassa vimānadevatābhāvato tassa vatthu yadipi
vimānavatthupāḷiyaṁ saṅgahaṁ āropitaṁ, yasmā pana so devaputto adinnapubbaka-
brāhmaṇassa puttasokena susānaṁ gantvā āḷāhanaṁ anupariyāyitvā rodantassa
sokaharaṇatthaṁ attano devarūpaṁ paṭisaṁharitvā haricandanussado 1- bāhā paggayha kandanto
dukkhābhibhūtākārena peto viya attānaṁ dassesi, manussattabhāvato apetattā
petapariyāyopi labbhati evāti tassa vatthu petavatthupāḷiyampi saṅgahaṁ āropitanti
daṭṭhabbaṁ.
maṭṭhakuṇḍalīpetavatthuvaṇṇanā niṭṭhitā.
-----------------------
103. 6. kaṇhapetavatthuvaṇṇanā
uṭṭhehi kaṇha kiṁ sesīti idaṁ satthā jetavane viharanto aññataraṁ mataputtaṁ
upāsakaṁ ārabbha kathesi.
sāvatthiyaṁ kira aññatarassa upāsakassa putto kālaṁ akāsi. so tena
sokasallasamappito na nhāyati, na bhuñjati, na kammante vicāreti, na buddhuppaṭṭhānaṁ
gacchati, kevalaṁ "tāta piyaputtaka maṁ ohāya kahaṁ paṭhamataraṁ gatosī"tiādīni vadanto
vippalapati. satthā paccūsasamaye lokaṁ olokento tassa sotāpattiphalūpanissayaṁ disvā
punadivase bhikkhusaṁghaparivuto sāvatthiyaṁ piṇḍāya caritvā katabhattakicco bhikkhū

footnote: 1 ma. bho candasūriyāti

page number: 102

uyyojetvā ānandattherena pacchāsamaṇena tassa gharadvāraṁ agamāsi. satthu
āgatabhāvaṁ upāsakassa ārocesuṁ. athassa gehajano gehadvāre āsanaṁ paññāpetvā
satthāraṁ nisīdāpetvā upāsakaṁ pariggahetvā satthu santikaṁ upanesi. ekamantaṁ
nisinnaṁ taṁ disvā "kiṁ upāsaka socasī"ti vatvā "āma bhante"ti vutte "upāsaka
porāṇakapaṇḍitā paṇḍitānaṁ kathaṁ sutvā mataputtaṁ nānusociṁsū"ti vatvā tena
yācito atītaṁ āhari.
atīte dvāravatīnagare dasa bhātikarājāno ahesuṁ:- vāsudevo baladevo
candadevo sūriyadevo aggidevo varuṇadevo ajjuno pajjuno ghaṭapaṇḍito aṅkuro
cāti. tesu vāsudevamahārājassa piyaputto kālaṁ akāsi. tena rājā sokapareto
sabbakiccāni pahāya mañcassa aṭaniṁ pariggahetvā 1- vippalapanto nipajji. tasmiṁ
kāle ghaṭapaṇḍito cintesi "ṭhapetvā maṁ añño koci mama bhātu sokaṁ pariharituṁ
samattho nāma natthi, upāyenassa sokaṁ harissāmī"ti. so ummattakavesaṁ gahetvā
"sasaṁ me detha, sasaṁ me dethā"ti ākāsaṁ olokento sakalanagaraṁ vicari, "ghaṭapaṇḍito
ummattako jāto"ti sakalanagaraṁ saṅkhubhi.
tasmiṁ kāle rohiṇeyyo nāma amacco vāsudevarañño santikaṁ gantvā
tena saddhiṁ kathaṁ samuṭṭhāpento:-
[207] "uṭṭhehi kaṇha kiṁ sesi ko attho supanena te
yo ca tuyhaṁ sako bhātā hadayaṁ cakkhu ca dakkhiṇaṁ
tassa vātā balīyanti sasaṁ jappati kesavā"ti
imaṁ gāthamāha.
#[207] tattha kaṇhāti vāsudevaṁ gottenālapati. ko attho supanena teti
supanena tuyhaṁ kā nāma vaḍḍhi. 2- sako bhātāti sodariyo bhātā. hadayaṁ cakkhu

footnote: 1 sī.,i. mañcassa añjaliṁ paggahetvā 2 sī. vuḍḍhi

page number: 103

ca dakkhiṇanti hadayena ceva dakkhiṇacakkhunā ca sadisoti attho. tassa vātā
balīyantīti tassa aparāparaṁ uppajjamānā ummādavātā balavanto honti vaḍḍhanti
abhibhavanti. sasaṁ jappatīti "sasaṁ me dethā"ti vippalapati. kesavāti so kira kesānaṁ
sobhanānaṁ atthitāya "kesavo"ti voharīyati, tena naṁ nāmena ālapati.
tassa vacanaṁ sutvā sayanto uṭṭhitabhāvaṁ dīpento satthā abhisambuddho
hutvā:-
[208] "tassa taṁ vacanaṁ sutvā rohiṇeyyassa kesavo
taramānarūpo vuṭṭhāsi bhātu sokena aṭṭito"ti
imaṁ gāthamāha.
rājā uṭṭhāya sīghaṁ pāsādā otaritvā ghaṭapaṇḍitassa santikaṁ gantvā
ubhosu hatthesu naṁ daḷhaṁ gahetvā tena saddhiṁ sallapanto:-
[209] "kiṁ nu ummattarūpova kevalaṁ dvārakaṁ imaṁ
saso sasoti lapasi kīdisaṁ sasamicchasi.
[210] sovaṇṇamayaṁ maṇimayaṁ lohamayaṁ atha rūpiyamayaṁ
saṅkhasilāpavāḷamayaṁ kārayissāmi te sasaṁ.
[211] santi aññepi sasakā araññavanagocarā
tepi te ānayissāmi kīdisaṁ sasamicchasī"ti
tisso gāthāyo abhāsi.
#[209-211] tattha ummattarūpovāti ummattako viya. kevalanti sakalaṁ. dvārakanti
dvāravatīnagaraṁ vicaranto. saso sasoti lapasīti saso sasoti vilapasi. sovaṇṇamayanti
suvaṇṇamayaṁ. lohamayanti tambalohamayaṁ. rūpiyamayanti rajatamayaṁ. yaṁ icchasi taṁ vadehi,

page number: 104

atha kena socasi. 1- aññepi araññe vanagocarā sasakā atthi, te te ānayissāmi,
vada bhadramukha kīdisaṁ sasamicchasīti ghaṭapaṇḍitaṁ "sasena atthiko"ti adhippāyena sasena
nimantesi. taṁ sutvā ghaṭapaṇḍito:-
[212] "nāhamete sase icche ye sasā paṭhavissitā
candato sasamicchāmi taṁ me ohara kesavā"ti
gāthamāha.
tattha oharāti ohārehi. taṁ sutvā rājā "nissaṁsayaṁ me bhātā ummattako
jāto"ti domanassappatto:-
[213] "so nūna madhuraṁ ñāti jīvitaṁ vijahissasi
apatthiyaṁ patthayasi candato sasamicchasī"ti
gāthamāha.
tattha ñātīti kaniṭṭhaṁ ālapati. ayamettha attho:- mayhaṁ piyañāti yaṁ
atimadhuraṁ attano jīvitaṁ, taṁ vijahissasi maññe, yo 2- apatthayitabbaṁ patthesīti.
ghaṭapaṇḍito rañño vacanaṁ sutvā niccalova ṭhatvā "bhātika tvaṁ candato
sasaṁ patthentassa taṁ alabhitvā jīvitakkhayo bhavissatīti jānanto kasmā mataṁ puttaṁ
alabhitvā anusocasī"ti imamatthaṁ dīpento:-
[214] "evañce kaṇha jānāsi yathaññamanusāsasi
kasmā pure mataṁ puttaṁ ajjāpi manusocasī"ti
gāthamāha.
tattha evañce kaṇha jānāsīti bhātika kaṇhanāmaka mahārāja "alabbhaneyyavatthu
nāma na patthetabban"ti yadi evaṁ jānāsi. yathaññanti evaṁ jānantova

footnote: 1 ma. rodasīti 2 sī. yasmā

page number: 105

yathā aññaṁ anusāsasi, tathā akatvā. kasmā pure mataṁ puttanti atha kasmā
ito catumāsamatthake mataṁ puttaṁ ajjāpi anusocasīti.
evaṁ so antaravīthiyaṁ ṭhitakova "ahaṁ tāva evaṁ paññāyamānaṁ patthemi, tvaṁ
pana apaññāyamānassatthāya socasī"ti vatvā tassa dhammaṁ desento:-
pana apaññāyamānassatthāya socasī"ti vatvā tassa dhammaṁ desento:-
[215] "na yaṁ labbhā 1- manussena amanussena vā pana
jāto me mā mari putto kuto labbhā alabbhiyaṁ.
[216] na mantā mūlabhesajjā osadhehi dhanena vā
sakkā ānayituṁ kaṇha yaṁ petamanusocasī"ti
gāthādvayamāha.
#[215] tattha yanti bhātika yaṁ "evaṁ jāto me putto mā marī"ti
manussena vā devena vā pana na labbhā na sakkā laddhuṁ, taṁ tvaṁ patthesi.
taṁ panetaṁ kuto labbhā, kena kāraṇena laddhuṁ sakkā, yasmā alabbhiyaṁ alabbhaneyyavatthu
nāmetanti attho.
#[216] mantāti mantappayogena. mūlabhesajjāti mūlabhesajjena. osadhehīti
nānāvidhehi osadhehi. dhanena vāti koṭisatasaṅkhena 2- dhanena vāpi. idaṁ vuttaṁ
hoti:- yaṁ petamanusocasi, taṁ etehi mantappayogādīhipi ānetuṁ na sakkāti.
puna ghaṭapaṇḍito "bhātika idaṁ maraṇaṁ nāma dhanena vā jātiyā vā
vijjāya vā sīlena vā bhāvanāya vā na sakkā paṭibāhitun"ti dassento:-
[217] "mahaddhanā mahābhogā raṭṭhavantopi khattiyā
pahūtadhanadhaññāse tepi no ajarāmarā.

footnote: 1 sī. ye na labbhā 2 sī.,i. koṭisatasaṅkhātena

page number: 106

[218] khattiyā brāhmaṇā vessā suddā caṇḍālapukkusā
ete caññe ca jātiyā tepi no ajarāmarā.
[219] ye mantaṁ parivattenti chaḷaṅgaṁ brahmacintitaṁ
ete caññe ca vijjāya tepi no ajarāmarā.
[220] isayo vāpi ye santā saññatattā tapassino
sarīraṁ tepi kālena vijahanti tapassino.
[221] bhāvitattā arahanto katakiccā anāsavā
nikkhipanti imaṁ dehaṁ puññapāpaparikkhayā"ti
pañcahi gāthāhi rañño dhammaṁ desesi.
#[217] tattha mahaddhanāti nidhānagatasseva mahato dhanassa atthitāya bahudhanā.
mahābhogāti devabhogasadisāya mahatiyā bhogasampattiyā samannāgatā. raṭṭhavantoti
sakalaraṭṭhavanto. pahūtadhanadhaññāseti tiṇṇaṁ catunnaṁ vā saṁvaccharānaṁ atthāya nidahitvā
ṭhapetabbassa niccaparibbayabhūtassa dhanadhaññassa vasena apariyantadhanadhaññā. tepi no
ajarāmarāti tepi evaṁ mahāvibhavā mandhātumahāsudassanādayo 1- khattiyā ajarāmarā
nāhesuṁ, aññadatthu maraṇamukhameva anupatiṭṭhāti 2- attho.
#[218] eteti yathāvuttakhattiyādayo. aññeti aññatarā evaṁbhūtā 3-
ambaṭṭhādayo. jātiyāti attano jātinimittaṁ ajarāmarā nāhesunti attho.
#[219] mantanti vedaṁ. parivattentīti sajjhāyanti vācenti ca. atha vā
parivattentīti vedaṁ anuparivattentā homaṁ karontā japanti. chaḷaṅganti
sikkhākappaniruttibyākaraṇajotisatthachandovicitisaṅkhātehi chahi aṅgehi yuttaṁ.
brahmacintitanti

footnote: 1 sī.,i. mahāmandhātumahāsudassanādayo 2 chaßēéa. anupaviṭṭhāti
footnote: 3 sī.,i. anantarā evaṁ vaṇṇabhūtā

page number: 107

brāhmaṇānamatthāya brahmunā cintitaṁ kathitaṁ. vijjāyāti brahmasadisavijjāya
samannāgatā, tepi no ajarāmarāti attho.
#[220-221] isayoti yamaniyamādīnaṁ paṭikūlasaññādīnaṁ ca esanaṭṭhena 1- isayo.
santāti kāyavācāhi santasabhāvā. saññatattāti rāgādīnaṁ saṁyamena saṁyatacittā.
kāyatapanasaṅkhāto tapo etesaṁ atthīti tapassino. puna tapassinoti saṁvarakā. tena
evaṁ 2- tapanissitakā hutvā sarīrena ca vimokkhaṁ pattukāmāpi saṁvarakā sarīraṁ 3-
vijahanti evāti dasseti. atha vā isayoti adhisīlasikkhādīnaṁ esanaṭṭhena isayo,
tadatthaṁ tappaṭipakkhānaṁ pāpadhammānaṁ vūpasamena 4- santā, ekārammaṇe cittassa saṁyamena
saññatattā, sammappadhānayogato vīriyatāpena tapassino, sappayogā rāgādīnaṁ
santapanena tapassinoti yojetabbaṁ. bhāvitattāti catusaccakammaṭṭhānabhāvanāya
bhāvitacittā.
evaṁ ghaṭapaṇḍitena dhamme kathite taṁ sutvā rājā apagatasokasallo
pasannamānaso ghaṭapaṇḍitaṁ pasaṁsanto:-
[222] "ādittaṁ vata maṁ santaṁ ghaṭasittaṁva pāvakaṁ
vārinā viya osiñcaṁ sabbaṁ nibbāpaye daraṁ.
[223] abbahī vata me sallaṁ sokaṁ hadayanissitaṁ
yo me sokaparetassa puttasokaṁ apānudi.
[224] svāhaṁ abbūḷhasallosmi sītibhūtosmi nibbuto
na socāmi na rodāmi tava sutvāna bhātika. 5-
[225] evaṁ karonti sappaññā ye honti anukampakā
nivattayanti 6- sokamhā ghaṭo jeṭṭhaṁva bhātaraṁ.

footnote: 1 i. yamaniyamādīnaṁ esanaṭṭhena, ma. yamaniyamādīnaṁ paṭikūlasaṅkhādīnaṁ ca esanaṭṭhena
footnote: 2 ma. te pana kāyena eva 3 ma. saṁvarakādisarīraṁ 4 ma. vūpasamento
footnote: 5 sī.,i. bhāsitaṁ 6 sī.,i. vinivattayi

page number: 108

[226] yassa etādisā honti amaccā paricārakā
subhāsitena anventi ghaṭo jeṭṭhaṁva bhātaran"ti
sesagāthā abhāsi.
#[225] tattha ghaṭo jeṭṭhaṁva bhātaranti yathā ghaṭapaṇḍito attano
jeṭṭhabhātaraṁ mataputtasokābhibhūtaṁ attano upāyakosallena ceva dhammakathāya ca tato
puttasokato vinivattayi, evaṁ aññepi sappaññā ye honti anukampakā, te ñātīnaṁ
upakāraṁ karontīti attho.
#[226] yassa etādisā hontīti ayaṁ abhisambuddhagāthā. tassattho:- yathā
yena kāraṇena puttasokaparetaṁ rājānaṁ vāsudevaṁ ghaṭapaṇḍito sokaharaṇatthāya
subhāsitena anvesi anuesi, yassa aññassāpi etādisā paṇḍitā amaccā paṭiladdhā
assu, tassa 1- kuto sokoti. sesagāthā heṭṭhā vuttatthā evāti.
satthā imaṁ dhammadesanaṁ āharitvā "evaṁ upāsaka porāṇakapaṇḍitā paṇḍitānaṁ
kathaṁ sutvā puttasokaṁ hariṁsū"ti vatvā saccāni pakāsetvā jātakaṁ samodhānesi.
saccapariyosāne upāsako sotāpattiphale patiṭṭhahīti.
kaṇhapetavatthuvaṇṇanā niṭṭhitā.
-------------------
104. 7. dhanapālaseṭṭhipetavatthuvaṇṇanā
naggo dubbaṇṇarūposīti idaṁ satthari jetavane viharante dhanapālapetaṁ ārabbha
vuttaṁ.
anuppanne kira buddhe paṇṇaraṭṭhe 2- erakacchanagare dhanapālako nāma seṭṭhi
ahosi assaddho appasanno kadariyo natthikadiṭṭhiko. tassa kiriyā pāḷito eva

footnote: 1 ma. amaccā santi, saṁvijjamānassa tassa 2 sī.,i. dasannaraṭṭhe

page number: 109

viññāyati. so kālaṁ katvā marukantāre peto hutvā nibbatti, tassa tālakkhandhap-
pamāṇo kāyo ahosi samuṭṭhitacchavī pharuso virūpakeso bhayānako dubbaṇṇo ativiya
virūpo bībhacchadassano. so pañcapaṇṇāsavassāni bhattasitthaṁ vā udakabinduṁ vā
alabhanto visukkhakaṇṭhoṭṭhajivho jighacchāpipāsābhibhūto ito cito ca paribbhamati.
atha amhākaṁ bhagavati loke uppajjitvā pavattitavaradhammacakke anukkamena
sāvatthiyaṁ viharante sāvatthivāsino vāṇijā pañcamattāni sakaṭasatāni bhaṇḍassa
pūretvā uttarāpathaṁ gantvā bhaṇḍaṁ vikkiṇitvā paṭiladdhabhaṇḍaṁ sakaṭesu āropetvā
paṭinivattamānā sāyanhasamaye aññataraṁ sukkhanadiṁ 1- pāpuṇitvā tattha yānaṁ 2-
muñcitvā rattiyaṁ vāsaṁ kappesuṁ. atha so peto pipāsābhibhūto pānīyassatthāya
āgantvā tattha bindumattampi pānīyaṁ alabhitvā vigatāso 3- chinnamūlo viya tālo
chinnapādo pati, taṁ disvā vāṇijā:-
[227] "naggo dubbaṇṇarūposi kiso dhamanisanthato
upphāsuliko kisiko ko nu tvamasi mārisā"ti
imāya gāthāya pucchiṁsu. tato peto:-
[228] "ahaṁ bhadante petomhi duggato yamalokiko
pāpakammaṁ karitvāna petalokaṁ ito gato"ti
attānaṁ āvikatvā 4- puna tehi:-
[229] "kiṁ nu kāyena vācāya manasā dukkaṭaṁ kataṁ
kissakammavipākena petalokaṁ ito gato"ti
katakammaṁ pucchito pubbe nibbattaṭṭhānato paṭṭhāya atītaṁ paccuppannaṁ anāgataṁ
ca attano pavattiṁ dassento tesañca ovādaṁ dento:-

footnote: 1 ma. rukkhamūlaṁ 2 sī.,i. yoggāni 3 ma. vihato 4 sī.,i. ācikkhitvā

page number: 110

[230] "nagaraṁ atthi paṇṇānaṁ 1- erakacchanti vissutaṁ
tattha seṭṭhi pure āsiṁ dhanapāloti maṁ vidū.
[231] asīti sakaṭavāhānaṁ hiraññassa ahosi me
pahūtaṁ me jātarūpaṁ muttā veḷuriyā bahū.
[232] tāva mahaddhanassāpi na me dātuṁ piyaṁ ahu
pidahitvā dvāraṁ bhuñjiṁ mā maṁ yācanakāddasuṁ.
[233] assaddho maccharī cāsiṁ kadariyo paribhāsako
dadantānaṁ karontānaṁ vārayissaṁ bahū jane. 2-
[234] vipāko natthi dānassa saṁyamassa kuto phalaṁ
pokkharaññodapānāni ārāmāni ca ropite
papāyo ca vināsesiṁ dugge saṅkamanāni ca.
[235] svāhaṁ akatakalyāṇo katapāpo tato cuto
uppanno 3- pettivisayaṁ khuppipāsasamappito.
[236] pañcapaññāsa vassāni yato 4- kālaṅkato ahaṁ
nābhijānāmi bhuttaṁ vā pītaṁ vā pana pāniyaṁ.
[237] yo saṁyamo so vināso yo vināso so saṁyamo
petā hi kira jānanti yo saṁyamo so vināso.
[238] ahaṁ pure saṁyamissaṁ nādāsiṁ bahuke dhane
santesu deyyadhammesu dīpaṁ nākāsimattano
svāhaṁ pacchānutappāmi attakammaphalūpago.

footnote: 1 sī.,i. dasannānaṁ 2 sī. bahujjanaṁ 3 cha. upapanno 4 ka. tato

page number: 111

[239] uddhaṁ catūhi māsehi kālakiriyā bhavissati
ekantakaṭukaṁ ghoraṁ nirayaṁ papatissahaṁ.
[240] catukkaṇṇaṁ catudvāraṁ vibhattaṁ bhāgaso mitaṁ
ayopākārapariyantaṁ ayasā paṭikujjitaṁ.
[241] tassa ayomayā bhūmi jalitā tejasā yutā
samantā yojanasataṁ pharitvā tiṭṭhati sabbadā.
[242] tatthāhaṁ dīghamaddhānaṁ dukkhaṁ vedissa vedanaṁ
phalaṁ pāpassa kammassa tasmā socāmahaṁ bhusaṁ.
[243] taṁ vo vadāmi bhaddaṁ vo yāvantettha samāgatā
mākattha pāpakaṁ kammaṁ āvi vā yadi vā raho.
[244] sace taṁ pāpakaṁ kammaṁ karissatha karotha vā
na vo 1- dukkhā pamutyatthi uppaccāpi palāyataṁ.
[245] matteyyā hotha petteyyā kule jeṭṭhāpacāyikā
sāmaññā hotha brahmaññā evaṁ saggaṁ gamissathā"ti
imā gāthā abhāsi.
#[230-231] tattha paṇṇānanti paṇṇānāmaraṭṭhassa 2- evaṁnāmakānaṁ rājūnaṁ.
erakacchanti tassa nagarassa nāmaṁ. tatthāti tasmiṁ nagare. pureti pubbe atītattabhāve.
3- dhanapāloti maṁ vidūti 4- "dhanapālaseṭṭhī"ti maṁ jānanti. tayidaṁ nāma tadā mayhaṁ
atthānugatamevāti dassento "asītī"ti gāthamāha. tattha asīti sakaṭavāhānanti

footnote: 1 ma. na te 2 sī.,i. dasannānanti dasannaraṭṭhassa
footnote: 3 sī. atītabhave 4 sī. vidunti

page number: 112

vīsatikhāriko vāho, yo sakaṭanti vuccati, tesaṁ sakaṭavāhānaṁ asīti hiraññassa
tathā kahāpaṇassa ca me ahosīti yojanā. pahūtaṁ me jātarūpanti suvaṇṇampi
pahūtaṁ anekabhāraparimāṇaṁ ahosīti sambandho.
#[232-233] na me dātuṁ piyaṁ ahūti dānaṁ dātuṁ mayhaṁ piyaṁ nāhosi.
mā maṁ yācanakāddasunti "yācakā mā maṁ passiṁsū"ti pidahitvā gehadvāraṁ bhuñjāmi.
kadariyoti thaddhamaccharī. paribhāsakoti dānaṁ dente disvā bhayena santajjako. 1- dadantānaṁ
karontānanti upayogatthe sāmivacanaṁ, dānāni dadante puññāni karonte. bahū
janeti bahū satte. dadantānaṁ vā karontānaṁ vā samudāyabhūtaṁ bahuṁ janaṁ puññakammato
vārayissaṁ nivāresiṁ. 2-
#[234-236] vipāko natthi dānassātiādi dānādīnaṁ nivāraṇe
kāraṇadassanaṁ. tattha vipāko natthi dānassāti dānakammassa phalaṁ nāma natthi, kevalaṁ
puññaṁ puññanti dhanavināso evāti dīpeti. saṁyamassāti sīlasaṁyamassa. kuto phalanti
kuto nāma phalaṁ labbhati, niratthakameva sīlarakkhaṇanti adhippāyo. ārāmānīti
ārāmūpavanānīti 3- attho. papāyoti pānīyasālā. duggeti udakacikkhallānaṁ vasena
duggamaṭṭhānāni. 4- saṅkamanānīti setuyo. tato cutoti tato manussalokato cuto.
pañcapaññāsāti pañcapaṇṇāsa. yato kālaṅkato ahanti yadā kālakato ahaṁ,
tato paṭṭhāya. nābhijānāmīti ettakaṁ kālaṁ bhuttaṁ vā pītaṁ vā kiñci na jānāmi.
#[237-238] yo saṁyamo so vināsoti lobhādivasena yaṁ saṁyamanaṁ kassaci
adānaṁ, so imesaṁ sattānaṁ vināso nāma petayoniyaṁ nibbattapetānaṁ mahābyasanassa
hetubhāvato. "yo vināso so saṁyamo"ti iminā yathāvuttassa atthassa ekantikabhāvaṁ
vadati. petā hi kira jānantīti ettha hisaddo avadhāraṇe, kirasaddo arucisūcane. 5-
"saṁyamo deyyadhammassa apariccāgo vināsahetū"ti imamatthaṁ petā eva kira jānanti

footnote: 1 i. santajjito 2 ma. nivāremi 3 ma. ārāmānīti ārāme upavanānīti
footnote: 4 ma. duggamanaṭṭhāne 5 sī.,i. anussavaṇe

page number: 113

paccakkhato anubhuyyamānattā, na manussāti. nayidaṁ yuttaṁ manussānampi petānaṁ
viya khuppipāsādīhi abhibhuyyamānānaṁ dissamānattā. petā pana purimattabhāve
katakammassa pākaṭabhāvato tamatthaṁ suṭṭhutaraṁ jānanti. tenāha "ahaṁ pure saṁyamissan"ti-
ādi. tattha saṁyamissanti sayampi dānādipuññakiriyato saṁyamanaṁ saṅkocaṁ akāsiṁ.
bahuke dhaneti mahante dhane vijjamāne.
#[243] tanti tasmā. voti tumhe. bhaddaṁ voti bhaddaṁ kalyāṇaṁ sundaraṁ
tumhākaṁ hotūti vacanaseso. yāvantettha samāgatāti yāvanto yāvatakā ettha
samāgatā, te sabbe mama vacanaṁ suṇāthāti adhippāyo. āvīti pakāsanaṁ paresaṁ
pākaṭavasena. rahoti paṭicchannaṁ apākaṭavasena. āvi vā pāṇātipātādimusāvādādi-
kāyavacīpayogavasena, yadi vā raho abhijjhādivasena pāpakaṁ lāmakaṁ akusalakammaṁ mākattha
mā karittha.
#[244] sace taṁ pāpakaṁ kammanti atha pana taṁ pāpakammaṁ āyatiṁ karissatha,
etarahi vā karotha, nirayādīsu catūsu apāyesu manussesu ca appāyukatādivasena
tassa phalabhūtā dukkhato pamutti pamokkho nāma natthi. uppaccāpi palāyatanti
uppatitvā ākāsena gacchantānampi mokkho natthiyevāti attho. "upeccā"tipi
pāḷi, ito vā etto vā palāyante tumhe anubandhissatīti adhippāyena upecca
sañcicca palāyantānampi tumhākaṁ tato mokkho natthi, gatikālādipaccayantarasamavāye
pana sati vipaccatiyevāti attho. ayañca attho:-
"na antalikkhe na samuddamajjhe
na pabbatānaṁ vivaraṁ pavissa 1-
na vijjatī so jagatippadeso
yatthaṭṭhito mucceyya pāpakammā"ti 2-
imāya gāthāya dīpetabbo.

footnote: 1 ka. pavīsaṁ 2 khuḍha. 25/127/39

page number: 114

#[245] matteyyāti mātuhitā. hothāti tesaṁ upaṭṭhānādīni karotha. tathā
petteyyāti veditabbā. kule jeṭṭhāpacāyikāti kule jeṭṭhakānaṁ apacāyanakarā.
sāmaññāti samaṇapūjakā. tathā brahmaññāti bāhitapāpapūjakāti attho. evaṁ saggaṁ
gamissathāti iminā mayā vuttanayena puññāni katvā devalokaṁ upapajjissathāti
attho. yaṁ panettha atthato na vibhattaṁ, taṁ heṭṭhā khallāṭiyapetivatthuādīsu
vuttanayeneva veditabbaṁ.
te vāṇijā tassa vacanaṁ sutvā saṁvegajātā taṁ anukampamānā bhājanehi
pānīyaṁ gahetvā taṁ sayāpetvā mukhe āsiñciṁsu. tato mahājanena bahuvelaṁ āsittaṁ
udakaṁ tassa petassa pāpabalena 1- adhogaḷaṁ na otiṇṇaṁ, kuto pipāsaṁ paṭivinessati.
te taṁ pucchiṁsu "api te kāci 2- assāsamattā laddhā"ti. so āha "yadi me
ettakehi janehi ettakaṁ velaṁ āsiñcamānaṁ udakaṁ ekabindumattampi paragaḷaṁ
paviṭṭhaṁ, ito petayonito mokkho mā hotū"ti. atha te vāṇijā taṁ sutvā ativiya
saṁvegajātā "atthi pana koci upāyo pipāsāvūpasamāyā"ti āhaṁsu. so āha
"imasmiṁ pāpakamme khīṇe tathāgatassa vā tathāgatasāvakānaṁ vā dāne dinne mama
dānamuddisissati, ahaṁ ito petattato muccissāmī"ti. taṁ sutvā vāṇijā sāvatthiṁ
gantvā bhagavantaṁ upasaṅkamitvā taṁ pavattiṁ ārocetvā saraṇāni sīlāni ca gahetvā
buddhappamukhassa bhikkhusaṁghassa sattāhaṁ dānaṁ datvā tassa petassa dakkhiṇaṁ ādisiṁsu.
bhagavā tamatthaṁ aṭṭhuppattiṁ katvā catunnaṁ parisānaṁ dhammaṁ desesi, mahājano ca
lobhādimaccheramalaṁ pahāya dānādipuññābhirato ahosīti.
dhanapālaseṭṭhipetavatthuvaṇṇanā niṭṭhitā.
-----------------

footnote: 1 sī. pāpavasena 2 sī.,i. kāpi

page number: 115

105. 8. cūḷaseṭṭhipetavatthuvaṇṇanā
naggo kiso pabbajitosi bhanteti idaṁ satthari veḷuvane 1- viharante
cūḷaseṭṭhipetaṁ ārabbha vuttaṁ.
bārāṇasiyaṁ kira eko gahapati assaddho appasanno maccharī kadariyo puññakiriyāya
anādaro cūḷaseṭṭhī nāma ahosi. so kālaṁ katvā petesu nibbatti,
tassa kāyo apagatamaṁsalohito aṭṭhinhārucammamatto muṇḍo apetavattho ahosi.
dhītā panassa anulā andhakavinde sāmikassa gehe vasantī pitaraṁ uddissa brāhmaṇe
bhojetukāmā taṇḍulādīni dānūpakaraṇāni sajjesi. taṁ ñatvā peto āsāya
ākāsena tattha gacchanto rājagahaṁ sampāpuṇi. tena ca samayena rājā ajātasattu
devadattena uyyojito pitaraṁ jīvitā voropetvā tena vippaṭisārena dussupinena
ca niddaṁ anupagacchanto uparipāsādavaragato caṅkamanto taṁ petaṁ ākāsena gacchantaṁ
disvā imāya gāthāya pucchi:-
[246] "naggo kiso pabbajitosi bhante
rattiṁ kuhiṁ gacchasi kissahetu
ācikkha me taṁ api sakkuṇemu
sabbena vittaṁ paṭipādaye tvan"ti.
tattha pabbajitoti samaṇo. rājā kira taṁ naggattā muṇḍattā ca "naggo samaṇo
ayan"ti saññāya "naggo kiso pabbajitosī"tiādimāha. kissahetūti kinnimittaṁ.
sabbena vittaṁ paṭipādaye tvanti vittiyā upakaraṇabhūtaṁ vittaṁ sabbena bhogena
tuyhaṁ ajjhāsayānurūpaṁ, sabbena vā ussāhena paṭipādeyyaṁ sampādeyyaṁ, tathā
kātuṁ mayaṁ appeva nāma sakkuṇeyyāma, tasmā ācikkha me taṁ, etaṁ tava āgamanakāraṇaṁ
mayhaṁ kathehīti attho.

footnote: 1 sī. jetavane

page number: 116

evaṁ raññā puṭṭho peto attano pavattiṁ kathento tisso gāthā
abhāsi:-
[247] "bārāṇasī nagaraṁ dūraghuṭṭhaṁ
tatthāhaṁ gahapati aḍḍhako ahu dīno
adātā gedhitamano 1- āmisasmiṁ
dussīlyena yamavisayamhi patto.
[248] so sūcikāya kilamito tehi
teneva ñātīsu yāmi āmisakiñcikkhahetu 2-
adānasīlā na ca saddahanti
`dānaphalaṁ hoti paramhi loke'.
[249] dhītā ca mayhaṁ lapate abhikkhaṇaṁ
dassāmi dānaṁ pitūnaṁ pitāmahānaṁ
tamupakkhaṭaṁ 3- parivisayanti brāhmaṇā
yāmi ahaṁ andhakavindaṁ bhuttun"ti.
#[247] tattha dūraghuṭṭhanti dūrato eva guṇakittanavasena ghositaṁ, sabbattha
vissutaṁ pākaṭanti attho. aḍḍhakoti aḍḍho mahāvibhavo. dīnoti nihīnacitto
adānajjhāsayo. tenāha "adātā"ti. gedhitamano āmissaminti kāmāmise
laggacitto gedhaṁ āpanno. dussīlyena yamavisayamhi pattoti attanā katena
dussīlakammunā yamavisayaṁ petalokaṁ patto amhi.
#[248] so sūcikāya kilamitoti so ahaṁ vijjhanaṭṭhena sūcisadisatāya "sūcikā"ti
laddhanāmāya jighacchāya kilamito nirantaraṁ vijjhamāno. "kilamatho"ti icceva vā

footnote: 1 ka. gethitamano 2 ka.,sī.,i. āmisakiñcihetu 3 sī.,i. upakkhaṭaṁ

page number: 117

pāṭho. tehīti "dīno"tiādinā vuttehi pāpakammehi kāraṇabhūtehi. tassa hi petassa
tāni pāpakammāni anussarantassa ativiya domanassaṁ uppajji, tasmā evamāha.
tenevāti teneva jighacchādukkhena. Ñātīsu yāmīti ñātīnaṁ samīpaṁ yāmi gacchāmi.
āmisakiñcikkhahetūti āmisassa kiñcikkhanimittaṁ, kiñci āmisaṁ patthentoti
attho. adānasīlā na ca saddahanti, `dānaphalaṁ hoti paramhi loke'ti yathā ahaṁ, tathā
evaṁ aññepi manussā adānasīlā "dānassa phalaṁ ekaṁsena paraloke hotī"ti
na ca saddahanti. yato ahaṁ viya tepi petā hutvā mahādukakhaṁ paccanubhavantīti
adhippāyo.
#[249] lapateti katheti. abhikkhaṇanti abhiṇhaṁ bahuso. kinti lapatīti āha
"dassāmi dānaṁ pitūnaṁ pitāmahānan"ti. tattha pitūnanti mātāpitūnaṁ, cūḷapitumahā-
pitūnaṁ vā. pitāmahānanti ayyakapayyakānaṁ. upakkhaṭanti sajjitaṁ. parivisayantīti
bhojayanti. andhakavindanti evaṁnāmakaṁ nagaraṁ. bhuttunti bhuñjituṁ. tato parā
saṅgītikārakehi vuttā:-
[250] "tamavoca rājā `anubhaviyāna tampi
eyyāsi khippaṁ ahamapi kassaṁ 1- pūjaṁ
ācikkha me taṁ yadi atthi hetu
saddhāyitaṁ hetuvaco suṇomā'ti.
[251] tathāti vatvā agamāsi tattha
bhuñjiṁsu bhattaṁ na ca dakkhiṇārahā
paccāgami rājagahaṁ punāparaṁ
pāturahosi purato janādhipassa.

footnote: 1 ka.,sī.,i. ahampi karissaṁ

page number: 118

[252] disvāna petaṁ punadeva āgataṁ
rājā avoca `ahamapi kiṁ dadāmi
ācikkha me taṁ yadi atthi hetu
yena tuvaṁ cirataraṁ pīṇito siyā'ti.
[253] buddhañca saṁghaṁ parivisiyāna rāja
annena pānena ca cīvarena
taṁ dakkhiṇaṁ ādisa me hitāya
evaṁ ahaṁ cirataraṁ pīṇito siyāti.
[254] tato ca rājā nipatitvā tāvade
dānaṁ sahatthā atulaṁ daditvā 1- saṁghe
ārocesi pakataṁ tathāgatassa
tassa ca petassa dakkhiṇaṁ ādisittha.
[255] so pūjito ativiya sobhamāno
pāturahosi purato janādhipassa
yakkhohamasmi paramiddhipatto
na mayhamatthi samā sadisā mānusā.
[256] passānubhāvaṁ aparimitaṁ mamayidaṁ
tayānudiṭṭhaṁ atulaṁ datvā saṁghe
santappito satataṁ sadā bahūhi
yāmi ahaṁ sukhito manussadevā"ti.

footnote: 1 ma. atulañca datvā

page number: 119

#[250] tattha tamavoca rājāti taṁ petaṁ tathā vatvā ṭhitaṁ rājā ajātasattu
avoca. anubhaviyāna tampīti taṁ tava dhītuyā upakkhaṭaṁ dānampi anubhavitvā. eyyāsīti
āgaccheyyāsi. kassanti 1- karissāmi. ācikkha me taṁ yadi atthi hetūti sace
kiñci kāraṇaṁ atthi, taṁ kāraṇaṁ mayhaṁ ācikkha kathehi. saddhāyitanti saddhāyitabbaṁ.
hetuvacoti hetuyuttavacanaṁ, "amukasmiṁ ṭhāne asukena pakārena dāne kate mayhaṁ
upakappatī"ti sakāraṇaṁ vacanaṁ vadāti attho.
#[251] tathāti vatvāti sādhūti vatvā. tatthāti tasmiṁ andhakavinde
parivesanaṭṭhāne. bhuñjiṁsu bhattaṁ na ca dakkhiṇārahāti bhattaṁ bhuñjiṁsu
dussīlabrāhmaṇā, na ca pana dakkhiṇārahā sīlavanto bhuñjiṁsūti attho. punāparanti puna
aparaṁ vāraṁ rājagahaṁ paccāgami.
#[252] kiṁ dadāmīti "kīdisaṁ te dānaṁ dassāmī"ti rājā petaṁ pucchi.
yena tuvanti yena kāraṇena tvaṁ. cirataranti cirakālaṁ. pīṇitoti titto siyā,
taṁ kathehīti attho.
#[253] parivisiyānāti bhojetvā. rājāti ajātasattuṁ ālapati. me hitāyāti
mayhaṁ hitatthāya petattabhāvato parimuttiyā.
#[254] tatoti tasmā tena vacanena, tato vā pāsādato. nipatitvāti
nikkhamitvā. tāvadeti tadā eva aruṇuggamanavelāya. yamhi peto paccāgantvā
rañño attānaṁ dassesi, tasmiṁ purebhatte eva dānaṁ adāsi. sahatthāti sahatthena.
atulanti appamāṇaṁ uḷāraṁ paṇītaṁ. datvā saṁgheti saṁghassa datvā. ārocesi
pakataṁ tathāgatassāti "idaṁ bhante dānaṁ aññataraṁ petaṁ sandhāya pakatan"ti taṁ
pavattiṁ bhagavato ārocesi. ārocetvā ca yathā taṁ dānaṁ tassa upakappati,
evaṁ tassa ca petassa dakkhiṇaṁ ādisittha ādisi.

footnote: 1 ka.,sī.,i. karissanti

page number: 120

#[255] soti so peto. pūjitoti dakkhiṇāya diyyamānāya pūjito. ativiya
sobhamānoti dibbānubhāvena ativiya virocamāno. pāturahosīti pātubhavi, rañño
purato attānaṁ dassesi. yakkhohamasmīti petattabhāvato mutto yakkho ahaṁ jāto
devabhāvaṁ pattosmi. na mayhamatthi samā sadisā mānusāti mayhaṁ ānubhāvasampattiyā
samā vā bhogasampattiyā sadisā vā manussā na santi.
#[256] passānubhāvaṁ aparimitaṁ mamayidanti "mama idaṁ aparimāṇaṁ dibbānubhāvaṁ
passā"ti attano sampattiṁ paccakkhato rañño dassento vadati. tayānudiṭṭhaṁ atulaṁ
datvā saṁgheti ariyasaṁghassa atulaṁ uḷāraṁ dānaṁ datvā mayhaṁ anukampāya tayā
anudiṭṭhaṁ 1-. santappito sattaṁ sadā bahūhīti annapānavatthādīhi bahūhi deyyadhammehi
ariyasaṁghaṁ santappentena tayā sadā sabbakālaṁ yāvajīvaṁ tatthāpi satataṁ nirantaraṁ
ahaṁ santappito pīṇito. yāmi ahaṁ sukhito manussadevāti "tasmā ahaṁ idāni
sukhito manussadeva mahārāja yadicchitaṭṭhānaṁ yāmī"ti rājānaṁ āpucchi.
evaṁ pete āpucchitvā gate, rājā ajātasattu tamatthaṁ bhikkhūnaṁ ārocesi,
bhikkhū bhagavato santikaṁ upasaṅkamitvā ārocesuṁ. bhagavā tamatthaṁ aṭṭhuppattiṁ katvā
sampattaparisāya dhammaṁ desesi, taṁ sutvā mahājano maccheramalaṁ pahāya
dānādipuññābhirato ahosīti.
cūḷaseṭṭhipetavatthuvaṇṇanā niṭṭhitā.
-------------------
106. 9. aṅkurapetavatthuvaṇṇanā
yassa atthāya gacchāmāti idaṁ satthā sāvatthiyaṁ viharanto aṅkurapetaṁ ārabbha
kathesi. kāmaṁ cettha aṅkuro peto na hoti, tassa pana caritaṁ yasmā petasambandhaṁ, 2-
tasmā taṁ "aṅkurapetavatthū"ti vuttaṁ.

page number: 121

tatrāyaṁ saṅkhepakathā:- ye te uttaramadhurādhipatino rañño mahāsāgarassa
puttaṁ upasāgaraṁ paṭicca uttarāpathe kaṁsabhoge asitañjananagare mahākaṁsassa dhītuyā 1-
devagabbhāya kucchiyaṁ uppannā añjanadevī vāsudevo baladevo candadevo sūriyadevo
aggidevo varuṇadevo ajjuno pajjuno ghaṭapaṇḍito aṅkuro cāti vāsudevādayo
dasa bhātikāti ekādasa khattiyā ahesuṁ, tesu vāsudevādayo bhātaro asitañjananagaraṁ
ādiṁ katvā dvāravatīpariyosānesu sakalajambudīpe tesaṭṭhiyā nagarasahassesu sabbe
rājāno cakkena jīvitakkhayaṁ pāpetvā dvāravatiyaṁ vasamānā rajjaṁ dasa koṭṭhāse
katvā vibhajiṁsu. bhaginiṁ pana añjanadeviṁ na sariṁsu. puna saritvā "ekādasa koṭṭhāse
karomā"ti vutte tesaṁ sabbakaniṭṭho aṅkuro "mama koṭṭhāsaṁ tassā detha, ahaṁ
karomā"ti vutte tesaṁ sabbakaniṭṭho aṅkuro "mama koṭṭhāsaṁ tassā detha, ahaṁ
vohāraṁ katvā jīvissāmi, tumhe attano attano janapadesu suṅkaṁ mayhaṁ
vissajjethā"ti āha. te "sādhū"ti sampaṭicchitvā tassa 2- koṭṭhāsaṁ bhaginiyā datvā
nava rājāno dvāravatiyaṁ vasiṁsu.
aṅkuro pana vaṇijjaṁ karonto niccakālaṁ mahādānaṁ deti. tassa paneko
dāso bhaṇḍāgāriko atthakāmo ahosi, aṅkuro pasannamānaso tassa ekaṁ kuladhītaraṁ
gahetvā adāsi. so putte gabbhagateyeva kālaṁ akāsi. aṅkuro tasmiṁ jāte
tassa pituno dinnaṁ bhattavetanaṁ tassa adāsi. atha tasmiṁ dārake vayappatte "dāso
na dāso"ti rājakule vinicchayo uppajji, taṁ sutvā añjanadevī dhenūpamaṁ vatvā 3-
"mātu bhujissāya puttopi bhujisso evā"ti dāsabyato mocesi.
dārako pana lajjāya tattha vasituṁ avisahanto roruvanagaraṁ 4- gantvā tattha
aññatarassa tunnavāyassa dhītaraṁ gahetvā tunnavāyasippena jīvikaṁ kappesi. tena
samayena roruvanagare asayhamahāseṭṭhī nāma ahosi, so samaṇabrāhmaṇakapaṇaddhika-
vaṇibbakayācakānaṁ mahādānaṁ deti. so tunnavāyo seṭṭhino gharaṁ ajānantānaṁ

footnote: 1 ma. mahāsāgaradhītudeviyā 2 ka. tassā
footnote: 3 sī.,i. katvā 4 sī. bheruvanagaraṁ

page number: 122

pītisomanassajāto hutvā asayhaseṭṭhino nivesanaṁ dakkhiṇabāhuṁ pasāretvā dassesi
"ettha gantvā laddhabbaṁ labhantū"ti. tassa kammaṁ pāḷiyaṁyeva āgataṁ.
so aparena samayena kālaṁ katvā marubhūmiyaṁ aññatarasmiṁ nigrodharukkhe bhummadevatā
hutvā nibbatti, tassa dakkhiṇahattho sabbakāmadado ahosi. tasmiṁyeva
ca roruve aññataro puriso asayhaseṭṭhino dāne byāvaṭo assaddho appasanno
micchādiṭṭhiko puññakiriyāya anādaro kālaṁ katvā tassa devaputtassa vasanaṭṭhānassa
avidūre peto hutvā nibbatti. tena ca katakammaṁ pāḷiyaṁyeva āgataṁ. asayhamahāseṭṭhī
pana kālaṁ katvā tāvatiṁsabhavane sakkassa devarañño sahabyataṁ upagato.
atha aparena samayena aṅkuro pañcahi sakaṭasatehi, aññataro ca brāhmaṇo
pañcahi sakaṭasatehīti dvepi janā sakaṭasahassena bhaṇḍaṁ ādāya marukantāramaggaṁ
paṭipannā maggamūḷhā hutvā bahuṁ divasaṁ 1- tattheva vicarantā parikkhīṇatiṇodakāhārā
ahesuṁ. aṅkuro assadūtehi catūsu disāsu pānīyaṁ maggāpesi. atha so kāmadadahattho
yakkho taṁ tesaṁ byasanappattiṁ disvā aṅkurena pubbe attano kataṁ upakāraṁ
cintetvā "handa dāni imassa mayā avassayena bhavitabban"ti attano vasanavaṭarukkhaṁ
dassesi. so kira vaṭarukkho sākhāviṭapasampanno ghanapalāso sandacchāyo 2- aneka-
sahassapāroho āyāmena vitthārena ubbedhena ca yojanaparimāṇo 3- ahosi. taṁ
disvā aṅkuro haṭṭhatuṭṭho tassa heṭṭhā khandhāvāraṁ bandhāpesi, yakkho attano
dakkhiṇahatthaṁ pasāretvā paṭhamaṁ tāva pānīyena sabbaṁ janaṁ santappesi. tato
yo yo yaṁ yaṁ icchati, tassa tassa taṁ taṁ adāsi.
evaṁ tasmiṁ mahājane nānāvidhena annapānādinā 4- yathākāmaṁ santappite
pacchā vūpasante maggaparissame so brāhmaṇavāṇijo ayoniso manasikaronto 5- evaṁ
cintesi "dhanalābhāya 6- ito kambojaṁ gantvā mayaṁ kiṁ karissāma, imameva pana

footnote: 1 ma. bahudivase 2 ma. santacchāyo 3 ma. catuyojanaparimāṇo
footnote: 4 ma. annapānena 5 ma. ummujjanto 6 ma. dhanahārakā

page number: 123

yakkhaṁ yena kenaci upāyena gahetvā yānaṁ āropetvā amhākaṁ nagarameva
gamissāmā"ti. evaṁ cintetvā tamatthaṁ aṅkurassa kathento:-
[257] "yassa atthāya gacchāma kambojaṁ dhanahārakā
ayaṁ kāmadado yakkho imaṁ yakkhaṁ nayāmase. 1-
[258] imaṁ yakkhaṁ gahetvāna sādhukena pasayha vā
yānaṁ āropayitvāna khippaṁ gacchāma dvārakan"ti
gāthādvayamāha.
tattha yassa atthāyāti yassa kāraṇā. kambojanti kambojaraṭṭhaṁ. dhanahārakāti
bhaṇḍavikkayena laddhadhanahārino. kāmadadoti icchiticchitadāyako. yakkhoti devaputto.
nayāmaseti nayissāma. sādhukenāti yācanena. pasayhāti abhibhavitvā balakkārena, 2-
yānanti sukhayānaṁ. dvārakanti dvāravatīnagaraṁ. ayaṁ heṭṭhādhippāyo:- yadatthaṁ mayaṁ
ito kambojaṁ gantukāmā, tena gamanena sādhetabbo 3- attho idheva sijjhati. ayaṁ
hi yakkho kāmadado, tasmā imaṁ yakkhaṁ yācitvā tassa anumatiyā vā, sace
saññattiṁ na gacchati, balakkārena vā yānaṁ āropetvā yāne pacchābāhaṁ
bandhitvā taṁ gahetvā itoyeva khippaṁ dvāravatīnagaraṁ gacchāmāti.
evaṁ pana brāhmaṇena vutto aṅkuro sappurisadhamme ṭhatvā tassa vacanaṁ
paṭikkhipanto:-
[259] "yassa rukkhassa chāyāya nisīdeyya sayeyya vā
na tassa sākhaṁ bhañjeyya mittadubbho hi pāpako"ti
gāthamāha.

footnote: 1 sī. niyyāmase. evamuparipi 2 ma. balakkārena netvā 3 ma. dhanena haretabbo

page number: 124

tattha na bhañjeyyāti na chindeyya. mittadubbhoti mittesu dubbhanaṁ tesaṁ
anatthuppādanaṁ. pāpakoti abhaddako mittadubbho. yo hi sītacchāyo rukkho
ghammābhitattassa purisassa parissamavinodako, tassāpi nāma pāpakaṁ 1- na cintetabbaṁ,
kimaṅgaṁ pana sattabhūtesu. 2- ayaṁ devaputto sappuriso pubbakārī amhākaṁ
dukkhapanūdako bahūpakāro, na tassa kiñci anatthaṁ cintetabbaṁ, aññadatthu so pūjetabbo
evāti dasseti.
taṁ sutvā brāhmaṇo "atthassa mūlaṁ nikativinayo"ti nītimaggaṁ 3- nissāya
aṅkurassa paṭilomapakkhe ṭhatvā:-
[260] "yassa rukkhassa chāyāya nisīdeyya sayeyya vā
khandhampi tassa chindeyya attho ce tādiso siyā"ti
gāthamāha.
tattha attho ce tādiso siyāti tādisena dabbasambhārena sace attho
bhaveyya, tassa rukkhassa khandhampi chindeyya, kimaṅgaṁ pana sākhādayoti adhippāyo.
evaṁ brāhmaṇena vutte 4- aṅkuro sappurisadhammaṁyeva paggaṇhanto:-
[261] "yassa rukkhassa chāyāya nisīdeyya sayeyya vā
na tassa pattaṁ bhindeyya mittadubbho hi pāpako"ti
imaṁ gāthamāha.
tattha na tassa pattaṁ bhindeyyāti tassa rukkhassa ekapaṇṇamattampi na
pāteyya, pageva sākhādiketi adhippāyo.
punapi brāhmaṇo attano vādaṁ paggaṇhanto:-

footnote: 1 ma. pāpakammaṁ 2 ma. sabbasattesu bhūtesu
footnote: 3 sī.,i. nikhanati vinayoti nītimaṅgalaṁ 4 sī. vutto

page number: 125

[262] "yassa rukkhassa chāyāya nisīdeyya sayeyya vā
samūlampi taṁ abbuhe 1- attho ce tādiso siyā"ti
gāthamāha.
tattha samūlampi taṁ abbuheti taṁ tattha samūlampi saha mūlenapi 2- abbuheyya, 3-
uddhareyyāti attho.
evaṁ brāhmaṇena vutte puna aṅkuro taṁ nītiṁ niratthakaṁ kātukāmo:-
[263] "yassekarattimpi 4- ghare vaseyya
yatthannapānaṁ puriso labhetha
na tassa pāpaṁ manasāpi cintaye 5-
kataññutā sappurisehi vaṇṇitā.
[264] yassekarattimpi ghare vaseyya
annena pānena upaṭṭhito siyā
na tassa pāpaṁ manasāpi cintaye
adubbhapāṇī hadate mittadubbhiṁ.
[265] yo pubbe katakalyāṇo pacchā pāpena hiṁsati
allapāṇihato poso na so bhadrāni passatī"ti
imā tisso gāthā abhāsi.
#[263] tattha yassāti yassa puggalassa. ekarattimpīti ekarattimattampi
kevalaṁ 6- gehe vaseyya. yatthannapānaṁ puriso labhethāti yassa santike koci puriso
annapānaṁ vā yaṅkiñci bhojanaṁ vā labheyya. na tassa pāpaṁ manasāpi cintayeti

footnote: 1 ka. abbuyha 2 ma. saha mūlena samūlampi 3 ka. abbuḷheyya
footnote: 4 ka. yassekarattiṁ hi 5 sī. cetaye. evamuparipi 6 sī.,i. na kevalaṁ

page number: 126

tassa puggalassa abhaddakaṁ anatthaṁ manasāpi na cinteyya na piheyya, 1- pageva kāyavācāhi.
kasmāti ce? kataññutā sappurisehi vaṇṇitāti kataññutā nāma buddhādīhi
uttamapurisehi pasaṁsitā.
#[264] upaṭṭhitoti payirupāsito "idaṁ gaṇha idaṁ bhuñjā"ti annapānādinā
upaṭṭhito. adubbhapāṇīti ahiṁsakahattho hatthasaṁyato. dahate mittadubbhinti taṁ
mittadubbhiṁ puggalaṁ dahati vināseti, appaduṭṭhe hitajjhāsayasampanne puggale parena
kato aparādho avisesena tasseva anatthāvaho, appaduṭṭho puggalo atthato taṁ
dahati nāma. tenāha bhagavā:-
"yo appaduṭṭhassa narassa dussati
suddhassa posassa anaṅgaṇassa
tameva bālaṁ pacceti pāpaṁ
sukhumo rajo paṭivātaṁva khitto"ti. 2-
#[265] yo pubbe katakalyāṇoti yo puggalo kenaci sādhunā katabhaddako
katūpakāro. pacchā pāpena hiṁsatīti taṁ pubbakārinaṁ 3- aparabhāge pāpena abhaddakena
anatthakena bādhati. allapāṇihato posoti allapāṇinā 4- upakārakiriyāya allapāṇinā
dhotahatthena pubbakārinā heṭṭhā vuttanayena hato bādhito, tassa vā pubbakārino
bādhanena hato allapāṇihato nāma, akataññupuggalo. 5- na so bhadrāni passatīti
so yathāvuttapuggalo idhaloke ca paraloke ca iṭṭhāni na passati na vindati,
na labhatīti attho.
evaṁ sappurisadhammaṁ paggaṇhantena aṅkurena abhibhavitvā vutto so brāhmaṇo
niruttato tuṇhī ahosi. yakkho pana tesaṁ dvinnaṁ vacanapaṭivacanāni sutvā brāhmaṇassa

footnote: 1 ma. na pasaheyya 2 khuḍha. 25/125/39, saṁ.sa. 15/22/15
footnote: 3 ma. pubbūpakāriṁ 4 sī. allapāṇi nāma 5 ma. allapāṇī kataññupuggalo

page number: 127

kujjhitvāpi "hotu imassa duṭṭhabrāhmaṇassa kattabbaṁ pacchā jānissāmī"ti
attano kenaci anabhibhavanīyatameva tāva dassento:-
[266] "nāhaṁ devena vā manussena vā
issariyena vā haṁ suppasayho 1-
yakkhohamasmi paramiddhipatto
dūraṅgamo vaṇṇabalūpapanno"ti
gāthamāha.
tattha devena vāti yena kenaci devena vā. manussena vāti etthāpi eseva
nayo. issariyena vāti devissariyena vā manussissariyena vā. tattha devissariyaṁ
nāma catumahārājikasakkasuyāmādīnaṁ deviddhi, manussissariyaṁ nāma cakkavattiādīnaṁ
puññiddhi. tasmā issariyaggahaṇena mahānubhāve devamanusse saṅgaṇhāti.
mahānubhāvāpi hi devā attano puññaphalūpatthambhite manussepi asati payogavipattiyaṁ
abhibhavituṁ na sakkonti, pageva itare. hanti asahane nipāto. na suppasayhoti
appadhaṁsiyo. yakkhohamasmi paramiddhipattoti attano puññaphalena 2- ahaṁ yakkhattaṁ
upagato asmi, yakkhova samāno na yo vā so vā, atha kho paramiddhipatto paramāya
uttamāya yakkhiddhiyā samannāgato. dūraṅgamoti khaṇeneva dūrampi ṭhānaṁ gantuṁ samattho.
vaṇṇabalūpapannoti rūpasampattiyā sarīrabalena ca upapanno samannāgatoti tīhipi
padehi mantappayogādīhi attano anabhibhavanīyataṁyeva dasseti. rūpasampanno hi paresaṁ
bahumānito hoti, rūpasampadaṁ nissāya visabhāgavatthunāpi anākaḍḍhaniyovāti 3-
vaṇṇasampadā anabhibhavanīyakāraṇanti vuttā.
ito paraṁ aṅkurassa ca devaputtassa ca vacanapaṭivacanakathā hoti:-

footnote: 1 sī. na suppasayho 2 sī.,i. puññavasena 3 sī.,i. anākulanīyo hoti

page number: 128

[267] "pāṇi te sabbasovaṇṇo pañcadhāro madhussavo
nānārasā paggharanti maññehaṁ taṁ purindadaṁ.
[268] nāmhi 1- devo na gandhabbo nāpi sakko purindado
petaṁ maṁ aṅkura jānāhi roruvamhā idhāgataṁ.
[269] kiṁsīlo kiṁsamācāro roruvasmiṁ pure tuvaṁ
kena te brahmacariyena puññaṁ pāṇimhi ijjhati.
[270] tunnavāyo pure āsiṁ roruvasmiṁ tadā ahaṁ
sukicchavutti kapaṇo na me vijjati dātave.
[271] nivesanañca 2- me āsi asayhassa upantike
saddhassa dānapatino katapuññassa lajjino.
[272] tattha yācanakāyanti nānāgottā vaṇibbakā
te ca maṁ tattha pucchanti asayhassa nivesanaṁ.
[273] kattha gacchāma bhaddaṁ vo kattha dānaṁ padīyati
tesāhaṁ puṭṭho akkhāmi asayhassa nivesanaṁ.
[274] paggayha dakkhiṇaṁ bāhuṁ ettha gacchatha bhaddaṁ vo
ettha dānaṁ padīyati asayhassa nivesane.
[275] tena pāṇi kāmadado tena pāṇi madhussavo
tena me brahmacariyena puññaṁ pāṇimhi ijjhati.
[276] na kira tvaṁ adā dānaṁ sakapāṇīhi kassaci
parassa dānaṁ anumodamāno pāṇiṁ paggayha pāvadi.

footnote: 1 ka. namhi 2 sī.,i. āvesanañca

page number: 129

[277] tena pāṇi kāmadado tena pāṇi madhussavo
tena te 1- brahmacariyena puññaṁ pāṇimhi ijjhati.
[278] yo so dānamadā bhante pasanno sakapāṇibhi
so hitvā mānusaṁ dehaṁ kiṁ nu so disataṁ gato.
[279] nāhaṁ pajānāmi asayhasāhino
aṅgīrasassa gatiṁ āgatiṁ vā
sutañca me vessavaṇassa santike
sakkassa sahabyataṁ gato asayhoti.
[280] alameva kātuṁ kalyāṇaṁ dānaṁ dātuṁ yathārahaṁ
pāṇiṁ kāmadadaṁ disvā ko puññaṁ na karissati.
[281] so hi nūna ito gantvā anuppatvāna dvārakaṁ
dānaṁ paṭṭhāpayissāmi yaṁ mamassa sukhāvahaṁ.
[282] dassāmannañca pānañca vatthasenāsanāni ca
papañca udapānañca dugge saṅkamanāni cā"ti
paṇṇarasa vacanapaṭivacanagāthā honti.
#[267] tattha pāṇi teti tava dakkhiṇahattho. sabbasovaṇṇoti sabbaso
suvaṇṇavaṇṇo. pañcadhāroti pañcahi aṅgulīhi parehi kāmitavatthūnaṁ dhārā etassa
santīti pañcadhāro. madhussavoti madhurarasavissandako. tenāha "nānārasā paggharantī"ti,
madhurakaṭukakasāvādibhedā nānāvidhā rasā vissandantīti attho. yakkhassa hi kāmadade
madhurādirasasampannāni vividhāni 2- khādanīyabhojanīyāni hatthe vissajjante 3-
madhurādirasā

footnote: 1 ka. me 2 sī.,i. vicittāni 3 sī. vissandante

page number: 130

paggharantīti vuttaṁ. maññehaṁ taṁ purindadanti maññe ahaṁ taṁ purindadaṁ sakkaṁ,
"evaṁmahānubhāvo sakko devarājā"ti taṁ ahaṁ maññāmīti attho.
#[268] nāmhi devoti vessavaṇādiko pākaṭadevo na homi. na gandhabboti
gandhabbakāyikadevopi na homi. nāpi sakko purindadoti purimattabhāve pure dānassa
paṭṭhapitattā "purindado"ti laddhanāmo sakko devarājāpi na homi. kataro pana
ahosīti āha "petaṁ maṁ aṅkura jānāhī"tiādi. aṅkurapetūpapattikaṁ maṁ jānāhi,
"aññataro petamahiddhiko"ti maṁ upadhārehi. roruvamhā idhāgatanti roruvanagarato
cavitvā marukantāre idha imasmiṁ nigrodharukkhe upapajjanavasena āgataṁ, ettha
nibbattanti attho.
#[269] kiṁsīlo kiṁsamācāro, roruvasmiṁ pure tuvanti pubbe purimattabhāve
roruvanagare vasanto tvaṁ kiṁsīlo kiṁsamācāro ahosi, pāpato nivattanalakkhaṇaṁ kīdisaṁ
sīlaṁ samādāya saṁvattitapuññakiriyālakkhaṇena 1- samācārena kiṁsamācāro, dānādīsu
kusalasamācāresu kīdiso samācāro ahosīti attho. kena te brahmacariyena, puññaṁ
pāṇimhi ijjhatīti kīdisena seṭṭhacariyena idaṁ evarūpaṁ tava hatthesu puññaphalaṁ idāni
samijjhati nipphajjati, taṁ kathehīti attho. puññaphalaṁ hi idha uttarapadalopena
"puññan"ti adhippetaṁ. tathā hi taṁ "kusalānaṁ bhikkhave dhammānaṁ samādānahetu evamidaṁ
puññaṁ pavaḍḍhatī"tiādīsu 2- puññanti vuttaṁ.
#[270] tunnavāyoti tunnakāro. sukicchavuttīti suṭṭhu kicchavuttiko ativiya
dukkhajīviko. kapaṇoti varāko, dīnoti attho. na me vijjati dātaveti addhikānaṁ 3-
samaṇabrāhmaṇānaṁ dātuṁ kiñci dātabbayuttakaṁ mayhaṁ natthi, cittaṁ pana me dānaṁ
dinnanti adhippāyo.

footnote: 1 sī.,i. pattipuññakiriyālakkhaṇena 2 dī.pā. 11/80/49 3 ma. atthikānaṁ

page number: 131

#[271] nivesananti 1- gharaṁ, kammakaraṇasālā vā. asayhassa upantiketi asayhassa
mahāseṭṭhino gehassa samīpe. saddhassāti kammaphalasaddhāya samannāgatassa. dānapatinoti
dāne nirantarappavattāya pariccāgasampattiyā lobhassa ca abhibhavena patibhūtassa.
katapuññassāti pubbe katasucaritakammassa. lajjinoti pāpajigucchanasabhāvassa.
#[272] tatthāti tasmiṁ mama nivesane. 2- yācanakāyantīti yācanakā janā
asayhaseṭṭhiṁ kiñci yācitukāmā āgacchanti. nānāgottāti nānāvidhagottāpadesā.
vaṇibbakāti vaṇṇadīpakā, ye dāyakassa puññaphalādiñca guṇakittanādimukhena attano
atthikabhāvaṁ pavedentā vicaranti. te ca maṁ tattha pucchantīti tatthāti nipātamattaṁ,
te yācakādayo maṁ asayhaseṭṭhino nivesanaṁ pucchanti. akkharacintakā hi īdisesu
ṭhānesu kammadvayaṁ icchanti.
#[273] kattha gacchāma bhaddaṁ vo, kattha dānaṁ padīyatīti tesaṁ pucchanākāradassanaṁ.
ayaṁ hettha attho:- bhaddaṁ tumhākaṁ hotu, mayaṁ "asayhamahāseṭṭhinā
dānaṁ padīyatī"ti sutvā āgatā, kattha dānaṁ padīyati, kattha vā mayaṁ gacchāma,
kattha gatena dānaṁ sakkā 3- laddhunti. tesāhaṁ puṭṭho akkhāmīti evaṁ tehi
addhikajanehi 4- labhanaṭṭhānaṁ puṭṭho "ahaṁ pubbe akatapuññatāya idāni īdisānaṁ kiñci
dātuṁ asamattho 5- jāto, dānaggaṁ pana imesaṁ dassento lābhassa upāyācikkhaṇena
pītiṁ uppādento ettakenapi bahuṁ puññaṁ pasavāmī"ti gāravaṁ uppādetvā dakkhiṇaṁ
bāhuṁ pasāretvā tesaṁ asayhaseṭṭhissa nivesanaṁ akkhāmi. tenāha "paggayha dakkhiṇaṁ
bāhun"tiādi.
#[274] tena pāṇi kāmadadoti tena paradānapakāsanena parena katassa
dānassa sakkaccaṁ anumodanamattena hetunā idāni mayhaṁ hattho kapparukkho viya

footnote: 1 sī.,i. āvesananti 2 sī.,i. āvesane 3 sī. gate dāni sakkā taṁ
footnote: 4 ma. atthikajanehi 5 sī. asamatthako

page number: 132

santānakalatā viya ca kāmaduho icchiticchitadāyī kāmadado hoti, kāmadado ca
hoti 1- tena pāṇi madhussavo 2- iṭṭhavatthuvissajjanako jāto.
#[276] na kira tvaṁ adā dānanti kirāti anussavanatthe nipāto, tvaṁ
kira attano santakaṁ na pariccaji, sakapāṇīhi sahatthehi yassa kassaci samaṇassa
vā brāhmaṇassa vā kiñci dānaṁ na adāsi. parassa dānaṁ anumodamānoti
kevalaṁ pana parena kataṁ parassa dānaṁ "aho dānaṁ pavattesī"ti anumodamānoyeva
vihāsi.
#[277] tena pāṇi kāmadadoti tena tuyhaṁ pāṇi evaṁ kāmadado, aho
acchariyā vata puññānaṁ gatīti adhippāyo.
#[278] yo so dānamadā bhante, pasanno sakapāṇibhīti devaputtaṁ gāravena 3-
ālapati, bhante parena katassa dānānumodakassa tāva tuyhaṁ īdisaṁ phalaṁ evarūpo
ānubhāvo, yo pana so asayhamahāseṭṭhi mahādānaṁ adāsi, pasannacitto hutvā
sahatthehi 4- tadā mahādānaṁ pavattesi. so hitvā mānusaṁ dehanti so idha
manussattabhāvaṁ pahāya. kinti kataraṁ. nu soti nūti nipātamattaṁ. disataṁ gatoti
disaṁ ṭhānaṁ gato, kīdisī tassa gati nipphattīti asayhaseṭṭhino abhisamparāyaṁ pucchi.
#[279] asayhasāhinoti aññehi maccharīhi lobhābhibhūtehi sahituṁ vahituṁ
asakkuṇeyyassa pariccāgādivibhāgassa sappurisadhurassa sahanato asayhasāhino.
aṅgīrasassāti aṅgato nikkhamanakajutissa. rasoti hi jutiyā adhivacanaṁ. tassa kira
yācake āgacchante disvā uḷāraṁ pītisomanassaṁ uppajjati, mukhavaṇṇo vippasīdati,
taṁ attano paccakkhaṁ katvā evamāha. gatiṁ āgatiṁ vāti tassa "asukaṁ nāma
gatiṁ ito gato"ti gatiṁ vā "tato 5- vā pana asukasmiṁ kāle idhāgamissatī"ti

footnote: 1 chaßēéa. honto 2 sī.,i. madhussavoti 3 ma. devaputtaṁ 4 ka. sahassehi 5 sī. gato

page number: 133

āgatiṁ vā nāhaṁ jānāmi, avisayo esa mayhaṁ. sutañca me vessavaṇassa santiketi
apica kho upaṭṭhānaṁ gatena vessavaṇassa mahārājassa santike sutametaṁ mayā.
sakkassa sahabyataṁ gato asayhoti asayhaseṭṭhi sakkassa devānamindassa sahabyataṁ
gato ahosi, tāvatiṁsabhavane nibbattoti attho.
#[280] alameva kātuṁ kalyāṇanti yaṅkiñci kalyāṇaṁ kusalaṁ puññaṁ kātuṁ
yuttameva paṭirūpameva. tattha pana yaṁ sabbasādhāraṇaṁ sukatataraṁ, taṁ dassetuṁ "dānaṁ
dātuṁ yathārahan"ti vuttaṁ, attano vibhavabalānurūpaṁ dānaṁ dātuṁ alameva. tattha kāraṇamāha
"pāṇiṁ kāmadadaṁ disvā"ti. yatra hi nāma parakatapuññānumodanapubbakena dānapatinivesana-
maggācikkhaṇamattena ayaṁ hattho kāmadado diṭṭho, imaṁ disvā. ko puññaṁ
na karissatīti mādiso ko nāma attano patiṭṭhānabhūtaṁ puññaṁ na karissatīti.
#[281] evaṁ aniyamavasena puññakiriyāya ādaraṁ dassetvā idāni attani
taṁ niyametvā dassento "so hi nūnā"tiādigāthādvayamāha. tattha soti so
ahaṁ. hīti avadhāraṇe nipāto, nūnāti parivitakke. ito gantvāti ito marubhūmito
apagantvā. anuppatvāna dvārakanti dvāravatīnagaraṁ anupāpuṇitvā.
paṭṭhāpayissāmīti 1- pavattayissāmi.
evaṁ aṅkurena "dānaṁ dassāmī"ti paṭiññāya katāya yakkho tuṭṭhamānaso
"mārisa tvaṁ vissattho dānaṁ dehi, ahaṁ pana te sahāyakiccaṁ karissāmi, yena
te deyyadhammo na parikkhayaṁ gamissati, tena pakārena karissāmī"ti taṁ dānakiriyāya
samuttejetvā "brāhmaṇa vāṇija tvaṁ kira mādise balakkārena netukāmo attano
pamāṇaṁ na jānāsī"ti tassa bhaṇḍamantaradhāpetvā taṁ yakkhavibhiṁsakāya bhiṁsāpento
santajjesi. atha naṁ aṅkuro nānappakāraṁ yācitvā brāhmaṇena khamāpento
pasādetvā sabbabhaṇḍaṁ pākatikaṁ kārāpetvā rattiyā upagatāya yakkhaṁ vissajjetvā

footnote: 1 chaßēéa. paṭṭhapayissāmīti

page number: 134

gacchanto tassa avidūre aññataraṁ ativiya bībhacchadassanaṁ petaṁ disvā tena katakammaṁ
pucchanto:-
[283] "kena te aṅgulī kuṇā 1- mukhañca kuṇalīkataṁ
akkhīni ca paggharanti kiṁ pāpaṁ pakataṁ tayā"ti
gāthamāha.
tattha kuṇāti kuṇikā paṭikuṇikā 2- anujubhūtā. kuṇalīkatanti mukhavikārena vikuṇitaṁ
saṅkuṇitaṁ. 3- paggharantīti asuciṁ vissandanti.
athassa peto:-
[284] "aṅgīrasassa gahapatino saddhassa gharamesino
tassāhaṁ dānavissagge dāne adhikato ahuṁ.
[285] tattha yācanake disvā āgate bhojanatthike
ekamantaṁ apakkamma akāsiṁ kuṇaliṁ mukhaṁ. 4-
[286] tena me aṅgulī kuṇā 1- mukhañca kuṇalīkataṁ 5-
akkhīni me paggharanti taṁ pāpaṁ pakataṁ mayā"ti
tisso gāthā abhāsi.
#[284] tattha aṅgīrasassātiādinā asayhaseṭṭhiṁ kitteti. gharamesinoti
gharamāvasantassa gahaṭṭhassa. dānavissaggeti dānagge pariccāgaṭṭhāne. dāne adhikato
ahunti deyyadhammassa pariccajane dānādhikāre adhikato ṭhapito ahosiṁ.
#[285] ekamantaṁ apakkammāti yācanake bhojanatthike āgate disvā
dānabyāvaṭena dānaggato anapakkamma yathāṭhāneyeva ṭhatvā sañjātapītisomanassena

footnote: 1 sī.,i. kuṇṭhā 2 sī. kuṇṭhāti kuṇitā paṭikuṇitā
footnote: 3 sī. kuṇṇalīkatanti mukhavikārena vikuñcitaṁ saṅkucitaṁ 4 sī.,i. kuṇḍalīmukhaṁ
footnote: 5 sī. kuṇḍalīkataṁ

page number: 135

vippasannamukhavaṇṇena sahatthena dānaṁ dātabbaṁ, parehi vā paṭirūpehi dāpetabbaṁ,
ahaṁ pana tathā akatvā yācanake āgacchante dūratova disvā attānaṁ adassento
ekamantaṁ apakkamma apakkamitvā. akāsī kuṇaliṁ mukhanti vikuṇitaṁ saṅkucitaṁ mukhaṁ
akāsiṁ.
#[286] tenāti yasmā 1- tadāhaṁ sāminā dānādhikāre niyutto samāno
dānakāle upaṭṭhite macchariyāpakato dānaggato apakkamanto pādehi saṅkocaṁ āpajjiṁ,
sahatthehi dātabbe tathā akatvā hatthasaṅkocaṁ āpajjiṁ, pasannamukhena bhavitabbe
mukhasaṅkocaṁ āpajjiṁ, piyacakkhūhi oloketabbe cakkhukālusiyaṁ uppādesiṁ, tasmā
hatthaṅguliyo ca pādaṅguliyo ca kuṇitā 2- jātā, mukhañca kuṇalīkataṁ virūparūpaṁ
saṅkucitaṁ, akkhīni asuciduggandhajegucchāni assūni paggharantīti attho. tena
vuttaṁ:-
"tena me aṅgulī kuṇā mukhañca kuṇalīkataṁ
akkhīni me paggharanti taṁ pāpaṁ pakataṁ mayā"ti.
taṁ sutvā aṅkuro petaṁ garahanto:-
[287] "dhammena te kāpurisa mukhañca kuṇalīkataṁ
akkhīni ca paggharanti yaṁ taṁ 3- parassa dānassa
akāsi kuṇaliṁ mukhan"ti
gāthamāha.
tattha dhammenāti yutteneva kāraṇena. teti tava. kāpurisāti lāmakapurisa.
yanti yasmā. parassa dānassāti parassa dānasmiṁ. ayameva vā pāṭho.
puna aṅkuro taṁ dānapatiṁ seṭṭhiṁ garahanto:-

footnote: 1 sī. tenāti tasmā, yasmā 2 sī. kuṇṭhā vikuṇṭhitā 3 sī. yaṁ tvaṁ

page number: 136

[288] "kathaṁ hi dānaṁ dadamāno kareyya parapattiyaṁ
annapānaṁ khādanīyaṁ vatthasenāsanāni cā"ti
gāthamāha.
tassattho:- dānaṁ dadanto puriso kathaṁ hi nāma taṁ parapattiyaṁ parena
pāpetabbaṁ 1- kareyya, attapaccakkhameva katvā sahattheneva dadeyya, sayaṁ vā tattha
byāvaṭo bhaveyya, aññathā attano deyyadhammo aṭṭhāne viddhaṁsiyetha, dakkhiṇeyyā
ca dānena 2- parihāyeyyunti.
evantaṁ garahitvā idāni attanā paṭipajjitabbavidhiṁ dassento:-
[289] "so hi nūna ito gantvā anuppatvāna dvārakaṁ
dānaṁ taṁ paṭṭhāpayissāmi 3- yaṁ mamassa sukhāvahaṁ.
[290] dassāmannañca pānañca vatthasenāsanāni ca
papañca udapānañca dugge saṅkamanāni cā"ti
gāthādvayamāha, taṁ vuttatthameva.
[291] "tato hi so nivattitvā anuppatvāna dvārakaṁ
dānaṁ paṭṭhayi 4- aṅkuro yantaṁ assa 5- sukhāvahaṁ.
[292] adā annañca pānañca vatthasenāsanāni ca
papañca udapānañca vippasannena cetasā.
[293] ko chāto ko ca tasito ko vatthaṁ paridahissati 6-
kassa santāni yoggāni ito yojentu vāhanaṁ.

footnote: 1 ma. parena dātabbaṁ, cha. pāpetabbaṁ sādhetabbaṁ 2 sī. chātena,i. sātena
footnote: 3 chaßēéa. dānaṁ paṭṭhapayissāmi 4 chaßēéa. paṭṭhapayi. evamuparipi
footnote: 5 chaßēéa. yaṁtumassa. evamuparipi 6 sī.,i. parivassati

page number: 137

[294] ko chatticchati gandhañca ko mālaṁ ko upāhanaṁ
itissu tattha ghosenti kappakā sūdamāgadhā 1-.
sadā sāyañca pāto ca aṅkurassa nivesane"ti
catasso gāthā aṅkurassa paṭipattiṁ dassetuṁ saṅgītikārehi ṭhapitā.
#[291] tattha tatoti marukantārato. nivattitvāti paṭinivattitvā. anuppatvāna
dvārakanti dvāravatīnagaraṁ anupāpuṇitvā. dānaṁ paṭṭhayi aṅkuroti yakkhena
paripūritasakalakoṭṭhāgāro sabbapātheyyakaṁ mahādānaṁ so aṅkuro paṭṭhapesi. yantaṁ assa
sukhāvahanti yaṁ attano sampati āyatiñca sukhanibbattakaṁ.
#[293] ko chātoti ko jighacchito, so āgantvā yathāruci bhuñjatūti
adhippāyo. eseva nayo sesesupi. tasitoti pipāsito. paridahissatīti 2- nivāsessati
pārupissati cāti attho. santānīti parissamappattāni. yoggānīti rathavāhanāni. 3-
ito yojentu vāhananti ito yoggasamūhato yathārucitaṁ gahetvā vāhanaṁ yojentu.
#[294] ko chatticchatīti ko kilañjachattādibhedaṁ chattaṁ icchati, so gaṇhātūti
adhippāyo. sesesupi eseva nayo. gandhanti catujjātiyagandhādikaṁ gandhaṁ. mālanti
ganthitāganthitabhedaṁ 4- pupphaṁ. upāhananti khallabaddhādibhedaṁ upāhanaṁ. itissūti
ettha sūti nipātamattaṁ, iti evaṁ "ko chāto ko tasito"tiādināti attho. kappakāti
nhāpitakā. sūdāti bhattakārakā. māgadhāti gandhino. sadāti sabbakālaṁ divase
divase sāyañca pāto ca tattha aṅkurassa nivesane ghosenti ugghosentīti yojanā.
evaṁ mahādānaṁ pavattentassa gacchante kāle tittibhāvato atthikajanehi pavivittaṁ
viraḷaṁ dānaggaṁ ahosi. taṁ disvā aṅkuro dāne uḷārajjhāsayatāya atuṭṭhamānaso
hutvā attano dāne niyuttaṁ sindhakaṁ 5- nāma māṇavaṁ āmantetvā:-

footnote: 1 ma. sudāpāṭavā 2 sī.,i. parivassatīti paridahessati 3 sī.,i. rathayugavāhanāni
footnote: 4 ma. ganthikādibhedaṁ 5 ma. sindukaṁ. evamuparipi

page number: 138

[295] "sukhaṁ supati aṅkuro iti jānāti maṁ jano
dukkhaṁ supāmi sindhaka yaṁ na passāmi yācake.
[296] sukhaṁ supati aṅkuro iti jānāti maṁ jano
dukkhaṁ supāmi sindhaka appake su vaṇibbake"ti
gāthādvayamāha.
tattha sukhaṁ supati aṅkuro, iti jānāti maṁ janoti "aṅkuro rājā
yasabhogasamappito dānapati attano bhogasampattiyā dānasampattiyā ca sukhaṁ supati sukheneva
niddaṁ upagacchati, sukhaṁ paṭibujjhatī"ti evaṁ maṁ jano sambhāveti. dukkhaṁ supāmi
sindhakāti ahaṁ pana sindhaka dukkhameva supāmi. kasmā? yaṁ na passāmi yācaketi,
yasmā mama ajjhāsayānurūpaṁ deyyadhammapaṭiggāhake bahū yācake na passāmi, tasmāti
attho. appake su vaṇibbaketi vaṇibbakajane appake katipaye jāte dukkhaṁ supāmīti
yojanā. sūti ca nipātamattaṁ, appake vaṇibbakajane satīti attho.
taṁ sutvā sindhako tassa uḷāraṁ dānādhimuttiṁ pākaṭataraṁ kātukāmo:-
[297] "sakko ce te varaṁ dajjā tāvatiṁsānamissaro
kissa sabbassa lokassa varamāno varaṁ vare"ti
gāthamāha.
tassattho:- tāvatiṁsānaṁ devānaṁ sabbassa ca lokassa issaro sakko "varaṁ
varassu aṅkura yaṅkiñci manasicchitan"ti tuyhaṁ varaṁ dajjā dadeyya ce, varamāno
patthayamāno kissa kīdisaṁ varaṁ vareyyāsīti attho.
atha aṅkuro attano ajjhāsayaṁ yāthāvato pavedento:-

page number: 139

[298] "sakko ce me varaṁ dajjā tāvatiṁsānamissaro
kāluṭṭhitassa me sato sūriyuggamanaṁ 1- pati
dibbā bhakkhā pātubhaveyyuṁ sīlavanto ca yācakā.
[299] dadato me na khīyetha datvā nānutapeyyahaṁ
dadaṁ cittaṁ pasādeyyaṁ etaṁ 2- sakkaṁ varaṁ vare"ti
dve gāthā abhāsi.
#[298] tattha kāluṭṭhitassa me satoti kāle pāto vuṭṭhitassa atthikānaṁ
dakkhiṇeyyānaṁ apacāyanapāricariyādivasena uṭṭhānavīriyasampannassa me samānassa.
sūriyuggamanaṁ patīti sūriyuggamanavelāyaṁ. dibbā bhakkhā pātubhaveyyunti
devalokapariyāpannā āhārā uppajjeyyuṁ. sīlavanto ca yācakāti yācakā ca sīlavanto
kalyāṇadhammā bhaveyyuṁ.
#[299] dadato me na khīyethāti āgatāgatānaṁ dānaṁ dadato ca me deyyadhammo
na khīyetha, na parikkhayaṁ gaccheyya. datvā nānutapeyyahanti tañca dānaṁ datvā
kiñcideva appasādakaṁ disvā tena ahaṁ pacchā nānutapeyyaṁ. dadaṁ cittaṁ pasādeyyanti
dadamāno cittaṁ pasādeyyaṁ, pasannacittoyeva hutvā dadeyyaṁ. etaṁ sakkaṁ varaṁ
vareti sakkaṁ devānamindaṁ ārogyasampadā deyyadhammasampadā dakkhiṇeyyasampadā
deyyadhammassa aparimitasampadā dāyakasampadāti etaṁ pañcavidhaṁ varaṁ vareyyaṁ. ettha
ca "kāluṭṭhitassa me sato"ti etena ārogyasampadā, "dibbā bhakkhā
pātubhaveyyun"ti etena deyyadhammasampadā, "sīlavanto ca yācakā"ti etena
dakkhiṇeyyasampadā, "dadato me na khīyethā"ti etena deyyadhammassa aparimitasampadā,
"datvā nānutapeyyahaṁ, dadaṁ cittaṁ pasādeyyan"ti etehi dāyakasampadāti ime pañca
atthā varabhāvena 3- icchitā, te ca kho dānamayapuññassa yāvadeva uḷārabhāvāyāti
veditabbā.

footnote: 1 ka. suriyuggamanaṁ, sī. sūriyassuggamanaṁ 2 sī. evaṁ 3 sī.,i. atthāvahanabhāvena

page number: 140

evaṁ aṅkurena attano ajjhāsaye pavedite tattha nisinno nītisatthe kataparicayo
sonako nāma eko puriso taṁ atidānato vicchinditukāmo:-
[300] "na sabbavittāni pare pavecche
dadeyya dānañca dhanañca rakkhe
tasmā hi dānā dhanameva seyyo
atippadānena kulā na honti.
[301] adānamatidānañca nappasaṁsanti paṇḍitā
tasmā hi dānā dhanameva seyyo
samena vatteyya sa dhīradhammo"ti
dve gāthā abhāsi.
sindhako evaṁ punapi vīmaṁsitukāmo "na sabbavittānī"tiādimāhāti apare.
#[300] tattha sabbavittānīti 1- saviññāṇakāviññāṇakappabhedāni sabbāni
vittūpakaraṇāni, dhanānīti attho. pareti paramhi, parassāti attho. na paveccheti
na dadeyya, "dakkhiṇeyyā laddhā"ti katvā kiñci asesetvā sabbasāpateyyapariccāgo
na kātabboti attho. dadeyya dānañcāti sabbena sabbaṁ dānadhammo na kātabbo,
atha kho attano āyañca vayañca jānitvā 2- vibhavānurūpaṁ dānañca dadeyya. dhanañca
rakkheti aladdhalābhaladdhaparirakkhaṇarakkhitasambandhavasena 3- dhanaṁ paripāleyya.
"ekena bhoge bhuñjeyya dvīhi kammaṁ payojaye
catutthañca nidhāpeyya āpadāsu bhavissatī"ti
vuttavidhinā vā dhanaṁ rakkheyya tammūlakattā dānassa. tayopi maggā 5- aññamañña-
visodhanena paṭisevitabbāti hi nīticintakā. tasmā hīti yasmā dhanañca rakkhanto

footnote: 1 ma.,i. na sabbavittānīti 2 sī. āyañca jānitvā
footnote: 3 ma. dhanañca rakkheti dhanaṁ rakkheyya aladdhamānabhaṇḍaparirakkhitapabandhavasena
footnote: 4 dī.pā. 11/265/164 suhadamitta 5 sī. mattā

page number: 141

dānañca karonto ubhayalokahitāya paṭipanno hoti dhanamūlakañca dānaṁ, tasmā
dānañca karonto ubhayalokahitāya paṭipanno hoti dhanamūlakañca dānaṁ, tasmā
dānato dhanameva seyyo sundarataroti atidānaṁ na kātabbanti adhippāyo. tenāha
"atippadānena kulā na hontī"ti, dhanassa pamāṇaṁ ajānitvā dānassa taṁ nissāya
atippadānapasaṅgena kulāni na honti nappavattanti, ucchijjantīti attho.
#[301] idāni viññūnaṁ pasaṁsitamevatthaṁ 1- patiṭṭhapento "adānamatidānañcā"ti
gāthamāha. tattha adānamatidānañcāti sabbena sabbaṁ kaṭacchubhikkhāyapi
taṇḍulamuṭṭhiyāpi adānaṁ, pamāṇaṁ atikkamitvā pariccāgasaṅkhātaṁ atidānañca paṇḍitā
buddhimanto sapaññajātikā nappasaṁsanti na vaṇṇayanti. sabbena sabbaṁ adānena
hi samparāyikato atthato paribāhiro hoti, atidānena diṭṭhadhammikapaveṇī na pavattati. 2-
samena vatteyyāti avisamena lokiyasarikkhakena samāhitena 3- majjhimena ñāyena
pavatteyya. sa dhīradhammoti yā yathāvuttā dānādānappavatti, 4- so dhīrānaṁ
dhitisampannānaṁ nītinayakusalānaṁ dhammo, tehi gatamaggoti dīpeti.
taṁ sutvā aṅkuro tassa adhippāyaṁ parivattento:-
[302] "aho vatāre 5- ahameva dajjaṁ
santo ca 6- maṁ sappurisā bhajeyyuṁ
meghova ninnāni paripūrayanto 7-
santappaye sabbavaṇibbakānaṁ.
[303] yassa yācanake disvā mukhavaṇṇo pasīdati
datvā attamano hoti taṁ gharaṁ vasato sukhaṁ.
[304] yassa yācanake disvā mukhavaṇṇo pasīdati
datvā attamano hoti esā yaññassa 8- sampadā.

footnote: 1 ma. pasaṁsitāyapi tamevatthaṁ 2 ma. diṭṭhadhammikato
footnote: 3 sī.,i. lokiyaparikkhakena agarahitena 4 ma. yathāvuttadānasammāpaṭipatti
footnote: 5 chaßēéa. aho vata re 6 ka. hi 7 ka. ninnāni hi pūrayanto

8 sī.,i. puññassa. evamuparipi

page number: 142

[305] pubbeva dānā sumano dadaṁ cittaṁ pasādaye
datvā attamano hoti esā yaññassa sampadā"ti
catūhi gāthāhi attanā paṭipajjitabbavidhiṁ pakāsesi.
#[302] tattha aho vatāti sādhu vata. areti 1- ālapanaṁ. ahameva dajjanti
ahaṁ dajjameva. ayaṁ hettha saṅkhepattho:- māṇava "dānā dhanameva seyyo"ti
yadi ayaṁ nītikusalānaṁ vādo tava hotu, kāmaṁ 2- ahaṁ dajjameva. santo ca maṁ
sappurisā bhajeyyunti tasmiṁ ca dāne santo upasantakāyavacīmanosamācārā sappurisā
sādhavo maṁ bhajeyyuṁ upagaccheyyuṁ. meghova ninnāni paripūrayantoti ahaṁ 3-
abhippavassanto mahāmegho viya ninnāni ninnaṭṭhānāni sabbesaṁ vaṇibbakānaṁ adhippāye
paripūrayanto aho vata te 4- santappeyyanti.
#[303] yassa yācanake disvāti yassa puggalassa gharamesino yācanake disvā
"paṭhamaṁ tāva upaṭṭhitaṁ vata me puññakkhettan"ti saddhājātassa mukhavaṇṇo pasīdati,
yathāvibhavaṁ pana tesaṁ dānaṁ datvā attamano pītisomanassehi gahitacitto hoti.
tanti 5- yadettha yācakānaṁ dassanaṁ, te ca disvā cittassa pasādanaṁ, yathārahaṁ
dānaṁ datvā ca attamanatā.
#[304] esā yaññassa sampadāti esā yaññassa sampatti pāripūri,
nipphattīti attho.
#[305] pubbeva dānā sumanoti "sampattīnaṁ nidānaṁ 6- anugāmikaṁ nidhānaṁ
nidhessāmī"ti muñcanacetanāya 7- pubbe eva dānūpakaraṇassa sampādanato 8- paṭṭhāya
sumano somanassajāto bhaveyya. dadaṁ cittaṁ pasādayeti dadanto deyyadhammaṁ
dakkhiṇeyyahatthe patiṭṭhāpento "asārato dhanato sārādānaṁ 9- karomī"ti attano cittaṁ

footnote: 1 chaßēéa. reti 2 sī. vādoti ye vadantipi kāmaṁ 3 sī.,i. ahañca
footnote: 4 ma. te vata aho 5 sī.,ma. taṁ hi 6 sī. sampattinidhānā
footnote: 7 ma. dānacetanāya 8 ma. sambharaṇato 9 ma. asādanato sādanaṁ

page number: 143

pasādeyya. datvā attamano hotīti dakkhiṇeyyānaṁ deyyadhammaṁ pariccajitvā
"paṇḍitapaññattaṁ nāma mayā anuṭṭhitaṁ, aho sādhu suṭṭhū"ti attamano pamuditamano
pītisomanassajāto hoti. esā yaññassa sampadāti yā ayaṁ pubbacetanā
muñcanacetanā aparacetanāti imāsaṁ kammaphalaladdhānugatānaṁ somanassapariggahitānaṁ tissannaṁ
cetanānaṁ pāripūri, esā yaññassa sampadā dānassa sampatti, na ito aññathāti
adhippāyo.
evaṁ aṅkuro attano paṭipajjanavidhiṁ pakāsetvā bhiyyoso mattāya
abhivaḍḍhamānadānajjhāsayo divase divase mahādānaṁ pavattesi. tena tadā sabbarajjāni
unnaṅgalāni 1- katvā mahādāne diyyamāne paṭiladdhasabbūpakaraṇā manussā attano
attano 2- kammante pahāya yathāsukhaṁ vicariṁsu, tena rājūnaṁ koṭṭhāgārāni parikkhayaṁ
agamaṁsu. tato rājāno aṅkurassa dūtaṁ pāhesuṁ "bhoto dānaṁ nissāya amhākaṁ
āyassa vināso ahosi, koṭṭhāgārāni parikkhayaṁ gatāni, tattha yuttamattaṁ
ñātabban"ti. 3-
taṁ sutvā aṅkuro dakkhiṇāpathaṁ gantvā damiḷavisaye samuddassa avidūraṭṭhāne
mahatiyo anekadānasālāyo kārāpetvā mahādānāni pavattento yāvatāyukaṁ ṭhatvā
kāyassa bhedā paraṁ maraṇā tāvatiṁsabhavane nibbatti. tassa dānavibhūtiñca
saggūpapattiñca dassentā saṅgītikārā:-
[306] "saṭṭhi vāhasahassāni aṅkurassa nivesane
bhojanaṁ dīyate niccaṁ puññapekkhassa jantuno.
[307] tisahassāni sūdā hi 4- āmuttamaṇikuṇḍalā
aṅkuraṁ upajīvanti dāne yaññassa vāvaṭā.

footnote: 1 ma. sattarajjāni anaṅgaṇāni 2 ma. attano
footnote: 3 ma. yuttapatte divase dātabbanti 4 ka. sūdāni

page number: 144

[308] saṭṭhi purisasahassāni āmuttamaṇikuṇḍalā
aṅkurassa mahādāne kaṭṭhaṁ phālenti māṇavā.
[309] soḷasitthisahassāni sabbālaṅkārabhūsitā
aṅkurassa mahādāne vidhā piṇḍenti nāriyo.
[310] soḷasitthisahassāni sabbālaṅkārabhūsitā
aṅkurassa mahādāne dabbiggāhā upaṭṭhitā.
[311] bahuṁ bahūnaṁ pādāsi ciraṁ pādāsi khattiyo
sakkaccañca sahatthā ca cittīkatvā 1- punappunaṁ.
[312] bahū māne ca pakkhe ca utusaṁvacacharāni ca
mahādānaṁ pavattesi aṅkuro dīghamantaraṁ.
[313] evaṁ datvā yajitvā ca aṅkuro dīghamantaraṁ
so hitvā mānusaṁ dehaṁ tāvatiṁsūpago ahū"ti
gāthā āhaṁsu.
#[306] tattha saṭṭhi vāhasahassānīti vāhānaṁ saṭṭhisahassāni
gandhasālitaṇḍulādipūritavāhānaṁ saṭṭhisahassāni puññapekkhassa dānajjhāsayassa
dānādhimuttassa aṅkurassa nivesane niccaṁ divase divase jantuno sattakāyassa
bhojanaṁ dīyateti yojanā.
#[307-308] tisahassāni sūdā hīti tisahassamattā sūdā bhattakārakā,
te ca kho pana padhānabhūtā adhippetā, tesu ekamekassa pana vacanakarā anekāti
veditabbā. "tisahassāni sūdānan"ti ca paṭhanti. āmuttamaṇikuṇḍalāti nānāmaṇi-
vicittakuṇḍaladharā. nidassanamattañcetaṁ, āmuttakaṭakakaṭisuttādiābharaṇāpi te ahesuṁ.

footnote: 1 ka. vittiṁ katvā

page number: 145

aṅkuraṁ upajīvantīti taṁ upanissāya jīvanti, tappaṭibaddhajīvikā hontīti attho.
dāne yaññassa vāvaṭāti mahāyāgasaññitassa yaññassa dāne yajane vāvaṭā 1- ussukkaṁ
āpannā. kaṭṭhaṁ phālenti māṇavāti nānappakārānaṁ khajjabhojjādiāhāravisesānaṁ
pacanāya alaṅkatapaṭiyattā taruṇamanussā kaṭṭhāni phālenti vidālenti.
#[309] vidhāti vidhātabbāni bhojanayoggāni kaṭukabhaṇḍāni. piṇḍentīti
pisanavasena payojenti.
#[310] dabbiggāhāti kaṭacchugāhikā. upaṭṭhitāti parivesanaṭṭhānaṁ upagantvā
ṭhitā honti.
#[311] bahunti mahantaṁ pahūtikaṁ. 2- bahūnanti anekesaṁ. pādāsīti pakārehi
adāsi. ciranti cirakālaṁ. vīsativassasahassāyukesu hi manussesu so uppanno. bahuṁ
bahūnaṁ cirakālaṁ ca dento yathā adāsi, taṁ dassetuṁ "sakkaccañcā"tiādi vuttaṁ.
tattha sakkaccanti sādaraṁ, anapaviddhaṁ anavaññātaṁ katvā. sahatthāti sahatthena,
na āṇāpanamattena. cittīkatvāti gāravabahumānayogena cittena karitvā pūjetvā.
punappunanti bahuso na ekavāraṁ, katipayavāre vā akatvā anekavāraṁ pādāsīti
yojanā.
#[312] idāni tameva punappunaṁ karaṇaṁ vibhāvetuṁ "bahū māse cā"ti gāthamāhaṁsu.
tattha bahū māseti cittamāsādike bahū aneke māse. pakkheti 3- kaṇhasukkabhede
bahū pakkhe. utusaṁvaccharāni cāti vasantagimhādike bahū utū ca saṁvaccharāni ca,
sabbattha accantasaṁyoge upayogavacanaṁ. dīghamantaranti dīghakālamantaraṁ. ettha ca "ciraṁ
pādāsī"ti cirakālaṁ dānassa pavattitabhāvaṁ vatvā puna tassa nirantarameva pavattitabhāvaṁ
dassetuṁ "bahū māse"tiādi vuttanti daṭṭhabbaṁ.

footnote: 1 ka. pāvaṭā 2 ma. bahutaṁ 3 ma. tatthāpi

page number: 146

#[313] evanti vuttappakārena. datvā yajitvā cāti atthato ekameva,
kesañci dakkhiṇeyyānaṁ ekaccassa deyyadhammassa pariccajanavasena datvā, puna "bahuṁ
bahūnaṁ pādāsī"ti vuttanayena atthikānaṁ sabbesaṁ yathākāmaṁ dento mahāyāgavasena
yajitvā. so hitvā mānusaṁ dehaṁ, tāvatiṁsūpago ahūti so aṅkuro āyupariyosāne
manussattabhāvaṁ pahāya paṭisandhiggahaṇavasena tāvatiṁsadevanikāyūpago ahosi.
evaṁ tasmiṁ tāvatiṁsesu nibbattitvā dibbasampattiṁ anubhavante amhākaṁ bhagavato
kāle indako nāma māṇavo āyasmato anuruddhattherassa piṇḍāya carantassa
pasannamānaso kaṭacchubhikkhaṁ dāpesi. so aparena samayena kālaṁ katvā khettagatassa
puññassa ānubhāvena tāvatiṁsesu mahiddhiko mahānubhāvo devaputto hutvā nibbatto
dibbehi rūpādīhi dasahi ṭhānehi aṅkuraṁ devaputtaṁ abhibhavitvā virocati. tena
vuttaṁ:-
[314] "kaṭacchubhikkhaṁ datvāna anuruddhassa indako
so hitvā mānusaṁ dehaṁ tāvatiṁsūpago ahu.
[315] dasahi ṭhānehi aṅkuraṁ indako atirocati
rūpe sadde rase gandhe phoṭṭhabbe ca manorame.
[316] āyunā yasasā ceva vaṇṇena ca sukhena ca
ādhipaccena aṅkuraṁ indako atirocatī"ti.
#[314-315] tattha rūpeti rūpahetu, attano rūpasampattinimittanti attho.
saddetiādīsupi eseva nayo. āyunāti jīvitena. nanu ca devānaṁ jīvitaṁ paricchinnap-
pamāṇaṁ vuttaṁ. saccaṁ vuttaṁ, taṁ pana yebhuyyavasena. tathāhi ekaccānaṁ devānaṁ
payogavipattiādinā antarāmaraṇaṁ hotiyeva. indako pana tisso vassakoṭiyo saṭṭhi
ca vassasahassāni paripūretiyeva. tena vuttaṁ "āyunā atirocatī"ti. yasasāti mahatiyā

page number: 147

parivārasampattiyā. vaṇṇenāti saṇṭhānasampattiyā. vaṇṇadhātusampadā pana "rūpe"ti
iminā vuttāyeva. ādhipaccenāti issariyena.
evaṁ aṅkure ca indake ca tāvatiṁsesu nibbattitvā dibbasampattiṁ anubhavantesu
amhākaṁ bhagavā abhisambodhito sattame saṁvacchare āsāḷhipuṇṇamāyaṁ sāvatthinagaradvāre
gaṇḍambarukkhamūle 1- yamakapāṭihāriyaṁ katvā anukkamena tipadavikkamena tāvatiṁsabhavanaṁ
gantvā pāricchattakamūle paṇḍukambalasilāyaṁ yugandharapabbate bālasūriyo viya
virocamāno dasahi lokadhātūhi sannipatitāya devabrahmaparisāya jutiṁ attano
sarīrappabhāya abhibhavanto abhidhammaṁ desetuṁ nisinno avidūre nisinnaṁ indakaṁ,
dvādasayojanantare nisinnaṁ aṅkurañca disvā dakkhiṇeyyasampattivibhāvanatthaṁ:-
"mahādānaṁ tayā dinnaṁ aṅkura dīghamantaraṁ
avidūre 2- nisinnosi āgaccha mama santike"ti
gāthamāha.
taṁ sutvā aṅkuro "bhagavā mayā cirakālaṁ bahuṁ deyyadhammaṁ pariccajitvā
pavattitampi mahādānaṁ dakkhiṇeyyasampattivirahena akhette vuttabījaṁ viya na uḷāraphalaṁ
ahosi, indakassa pana kaṭacchubhikkhādānampi dakkhiṇeyyasampattiyā sukhette
vuttabījaṁ viya ativiya uḷāraphalaṁ jātan"ti āha. tamatthaṁ dassentā saṅgītikārā:-
[317] "tāvatiṁse yadā buddho silāyaṁ paṇḍukambale
pāricchattakamūlamhi vihāsi purisuttamo.
[318] dasasu lokadhātūsu sannipatitvāna devatā
payirupāsanti sambuddhaṁ vasantaṁ nagamuddhani.

footnote: 1 chaßēéa. kaṇḍamba... 2 ma. suvidūre, cha. atidūre

page number: 148

[319] na koci devo vaṇṇena sambuddhaṁ atirocati
sabbe deve atikkamma 1- sambuddhova virocati.
[320] yojanāni dasa dve ca 2- aṅkuroyaṁ tadā ahu
avidūreva buddhassa indako atirocati.
[321] oloketvāna sambuddho aṅkurañcāpi indakaṁ
dakkhiṇeyyaṁ sambhāvento 3- idaṁ vacanamabravi.
[322] mahādānaṁ tayā dinnaṁ aṅkura dīghamantaraṁ
atidūre nisinnosi āgaccha mama santikaṁ. 4-
[323] codito bhāvitattena aṅkuro idamabravi
kiṁ mayhaṁ tena dānena dakkhiṇeyyena suññataṁ.
[324] ayaṁ so indako yakkho dajjā dānaṁ parittakaṁ
atirocati amhehi cando tāragaṇe yathā.
[325] ujjaṅgale yathā khette bījaṁ bahumpi ropitaṁ
na phalaṁ vipulaṁ hoti 5- napi toseti kassakaṁ.
[326] tatheva dānaṁ bahukaṁ dussīlesu patiṭṭhitaṁ
na phalaṁ vipulaṁ hoti napi toseti dāyakaṁ.
[327] yathāpi bhaddake khette bījaṁ appampi ropitaṁ
sammā dhāraṁ pavecchante phalaṁ toseti kassakaṁ.
[328] tatheva sīlavantesu guṇavantesu tādisu
appakampi kataṁ kāraṁ puññaṁ hoti mahapphalan"ti
gāthāyo avocuṁ.

footnote: 1 sī. adhigayha 2 pāli. dasa dve (syā) 3 sī.,i. pabhāvento
footnote: 4 chaßēéa. santike 5 chaßēéa. na vipulaṁ phalaṁ hoti

page number: 149

#[317] tattha tāvatiṁseti tāvatiṁsabhavane. silāyaṁ paṇḍukambaleti paṇḍukambalanāmake
silāsane purisuttamo buddho yadā vihāsīti yojanā.
#[318] dasasu lokadhātūsu, sannipatitvāna devatāti jātikhettasaññitesu dasasu
cakkavāḷasahassesu kāmāvacaradevatā brahmadevatā ca buddhassa bhagavato payirupāsanāya
dhammassavanatthañca ekato sannipatitvā. tenāha "payirupāsanti sambuddhaṁ, vasantaṁ
nagamuddhanī"ti, sinerumuddhanīti attho.
#[320] yojanāni dasa dve ca, aṅkuroyaṁ tadā ahūti ayaṁ yathāvuttacarito
aṅkuro tadā satthu sammukhakāle dasa dve yojanāni antaraṁ katvā ahu, satthu
nisinnaṭṭhānato dvādasayojanantare ṭhāne nisinno ahosīti attho.
#[323] codito bhāvitattenāti pāramiparibhāvitāya ariyamaggabhāvanāya
bhāvitattena sammāsambuddhena codito. kiṁ mayhaṁ tenātiādikā satthu paṭivacanavasena
aṅkurena vuttagāthā. dakkhiṇeyyena suññatanti yaṁ dakkhiṇeyyena suññataṁ rittakaṁ
virahitaṁ tadā mama dānaṁ, tasmā "kiṁ mayhaṁ tenā"ti attano dānapuññaṁ hīḷento
vadati.
#[324] yakkhoti devaputto. dajjāti datvā. atirocati amhehīti attanā
mādisehi ativiya virocati. hīti vā nipātamattaṁ, amhe atikkamitvā abhibhavitvā
virocatīti attho. yathā kinti āha "cando tāragaṇe yathā"ti.
#[325-326] ujjaṅgaleti ativiya thaddhabhūmibhāge. "ūsare"ti keci vadanti.
ropitanti vuttaṁ, vapitvā vā uddharitvā vā puna ropitaṁ. napi tosetīti na
nandayati, appaphalatāya vā tuṭṭhiṁ na janeti. tathevāti yathā ujjaṅgale khette
bahumpi bījaṁ ropitaṁ vipulaphalaṁ uḷāraphalaṁ na hoti, tato eva kassakaṁ na toseti,
tathā dussīlesu sīlavirahitesu bahukampi dānaṁ patiṭṭhāpitaṁ vipulaphalaṁ mahapphalaṁ na
hoti tato eva dāyakaṁ na tosetīti attho.

page number: 150

#[327-328] yathāpi bhaddaketi gāthādvayassa vuttavipariyāyena atthayojanā
veditabbā. tattha sammā dhāraṁ pavecchanteti vuṭṭhidhāraṁ sammadeva pavattente,
anvaḍḍhamāsaṁ anudasāhaṁ anupañcāhaṁ deve vassanteti attho. guṇavantesūti
jhānādiguṇayuttesu. tādisūti iṭṭhādīsu tādilakkhaṇappattesu. kāranti
liṅgavipallāsena vuttaṁ, upakāroti attho. kīdiso upakāroti āha "puññan"ti.
[329] "viceyya dānaṁ dātabbaṁ yattha dinnaṁ mahapphalaṁ
viceyya dānaṁ datvāna saggaṁ gacchanti dāyakā.
[330] viceyya dānaṁ sugatappasaṭṭhaṁ
ye dakkhiṇeyyā idha jīvaloke
etesu dinnāni mahapphalāni
bījāni vuttāni yathā sukhette"ti
ayaṁ saṅgītikārehi ṭhapitā gāthā.
#[329] tattha viceyyāti vicinitvā, puññakkhettaṁ paññāya upaparikkhitvā.
sesaṁ sabbattha uttānamevāti.
tayidaṁ aṅkurapetavatthu satthārā 1- tāvatiṁsabhavane dasasahassacakkavāḷadevatānaṁ purato
dakkhiṇeyyasampattivibhāvanatthaṁ "mahādānaṁ tayā dinnan"tiādinā attanā samuṭṭhāpitaṁ,
tattha tayo māse abhidhammaṁ desetvā mahāpavāraṇāya devagaṇaparivuto devadevo
devalokato saṅkassanagaraṁ otaritvā anukkamena sāvatthiṁ patvā jetavane viharanto
catuparisamajjhe dakkhiṇeyyasampattivibhāvanatthameva "yassa atthāya gacchāmā"tiādinā
vitthārato desetvā catusaccakathāya desanāya kūṭaṁ gaṇhi, desanāvasāne tesaṁ
anekakoṭipāṇasahassānaṁ dhammābhisamayo ahosīti.
aṅkurapetavatthuvaṇṇanā niṭṭhitā

footnote: 1 i. satthā

page number: 151

107. 10. uttaramātupetivatthuvaṇṇanā
divāvihāragataṁ bhikkhunti idaṁ uttaramātupetivatthu.
tatrāyaṁ atthavibhāvanā:- satthari parinibbute paṭhamamahāsaṅgītiyā pavattitāya
āyasmā mahākaccāyano dvādasahi bhikkhūhi saddhiṁ kosambiyā avidūre aññatarasmiṁ
araññāyatane vihāsi. tena ca samayena rañño udenassa aññataro amacco
kālaṁ akāsi, tena ca pubbe nagare kammantā adhiṭṭhitā ahesuṁ. atha rājā
tassa puttaṁ uttaraṁ nāma māṇavaṁ pakkosāpetvā "tvaṁ ca 1- pitarā adhiṭṭhite
kammante samanusāsā"ti tena ṭhitaṭṭhāne 2- ṭhapesi.
so ca sādhūti sampaṭicchitvā ekadivasaṁ nagarapaṭisaṅkharaṇiyānaṁ dārūnaṁ atthāya
vaḍḍhakiyo gahetvā araññaṁ gato tattha āyasmato mahākaccāyanattherassa vasanaṭṭhānaṁ
upagantvā theraṁ tattha paṁsukūlacīvaradharaṁ 3- vivittaṁ nisinnaṁ disvā iriyāpatheyeva
pasīditvā katapaṭisanthāro vanditvā ekamantaṁ nisīdi, thero tassa dhammaṁ kathesi, so
dhammaṁ sutvā ratanattaye sañjātappasādo saraṇesu patiṭṭhāya theraṁ nimantesi "adhivāsetha
me bhante svātanāya bhattaṁ saddhiṁ bhikkhūhi anukampaṁ upādāyā"ti. adhivāsesi
thero tuṇhībhāvena, so tato nikkhamitvā nagaraṁ gantvā aññesaṁ upāsakānaṁ
ācikkhi "thero mayā svātanāya nimantito, tumhehipi mama dānaggaṁ āgantabban"ti.
so dutiyadivase kālasseva paṇītaṁ khādanīyaṁ bhojanīyaṁ paṭiyādāpetvā kālaṁ
ārocāpetvā saddhiṁ bhikkhūhi āgacchantassa therassa paccuggamanaṁ katvā vanditvā
purakkhatvā gehaṁ pavesesi. atha mahārahakappiyapaccattharaṇātthatesu āsanesu there
ca bhikkhūsu ca nisinnesu gandhapupphadhūpehi 4- pūjaṁ katvā paṇītena annapānena te
santappetvā sañjātappasādo katañjalī anumodanaṁ suṇitvā katabhattānumodane
there gacchante pattaṁ gahetvā anugacchanto nagarato nikkhamitvā paṭinivattanto

footnote: 1 ma. tava 2 ma. taṁ senāpatiṭṭhāne 3 ma. paṁsukūlacīvaraṁ pārupitvā
footnote: 4 sī.,i. gandhapupphadhūpadīpehi

page number: 152

"bhante tumhehi niccaṁ mama gehaṁ pavisitabban"ti yācitvā therassa adhivāsanaṁ ñatvā
nivatti. evaṁ so theraṁ upaṭṭhahanto tassa ovāde patiṭṭhāya sotāpattiphalaṁ pāpuṇi,
vihārañca kāresi, sabbe ca attano ñātake sāsane abhippasanne akāsi.
mātā panassa maccheramalapariyuṭṭhitacittā hutvā evaṁ paribhāsi "yaṁ tvaṁ mama
anicchantiyā eva samaṇānaṁ annapānaṁ desi, taṁ te paraloke lohitaṁ sampajjatū"ti.
ekaṁ pana morapiñchakalāpaṁ vihāramahadivase diyyamānaṁ anujāni. sā kālaṁ katvā
petayoniyaṁ uppajji, morapiñchakalāpadānānumodanena panassā kesā nīlā siniddhā
vellitaggā sukhumā dīghā ca ahesuṁ. sā yadā gaṅgānadiṁ "pānīyaṁ pivissāmī"ti
otari, tadā nadī lohitapūrā 1- hoti. sā pañcapaṇṇāsa vassāni khuppipāsābhibhūtā
vicaritvā ekadivasaṁ kaṅkhārevatattheraṁ gaṅgāya tīre divāvihāraṁ nisinnaṁ disvā
attānaṁ attano kesehi paṭicchādetvā upasaṅkamitvā pānīyaṁ yāci. taṁ sandhāya
vuttaṁ:-
[331] "divāvihāragataṁ bhikkhuṁ gaṅgātīre nisinnakaṁ
taṁ petī upasaṅkamma dubbaṇṇā bhīrudassanā.
[332] kesā cassā atidīghā 2- yāvabhūmāvalambare
kesehi sā paṭicchannā samaṇaṁ etadabravī"ti
imā dve gāthā saṅgītikārakehi idha ādito ṭhapitā.
tattha bhīrudassanāti bhayānakadassanā. "ruddadassanā"ti 3- vā pāṭho
bībhacchabhāriyadassanāti 4- attho. yāvabhūmāvalambareti yāva bhūmi, tāva olambanti.
pubbe "bhikkhun"ti ca pacchā "samaṇan"ti ca kaṅkhārevatattherameva sandhāya vuttaṁ.
sā pana petī theraṁ upasaṅkamitvā pānīyaṁ yācantī:-

footnote: 1 sī.,i. lohitapuṇṇā 2 ma. ahū dīghā 3 ma. garudassanāti
footnote: 4 ma. vigacchatāya bhāriyadassanāti

page number: 153

[333] "pañcapaṇṇāsa vassāni yato kālakatā ahaṁ
nābhijānāmi bhuttaṁ vā pītaṁ vā pana pāniyaṁ
dehi tvaṁ 1- pāniyaṁ bhante tasitā pāniyāya me"ti
imaṁ gāthamāha.
#[333] tattha nābhijānāmi bhuttaṁ vāti evaṁ dīghamantare kāle bhojanaṁ
bhuttaṁ vā pānīyaṁ pītaṁ vā nābhijānāmi, na bhuttaṁ na pītanti attho. tasitāti
pipāsitā. pāniyāyāti pānīyatthāya āhiṇḍantiyā me pānīyaṁ dehi bhanteti
yojanā.
ito paraṁ:-
[334] "ayaṁ sītodikā gaṅgā himavanto sandati
piva etto gahetvāna kiṁ maṁ yācasi pāniyaṁ.
[335] sacāhaṁ bhante gaṅgāya sayaṁ gaṇhāmi pāniyaṁ
lohitaṁ me parivattati tasmā yācāmi pāniyaṁ.
[336] kiṁ nu kāyena vācāya manasā dukkaṭaṁ kataṁ
kissakammavipākena gaṅgā te hoti lohitaṁ.
[337] putto me uttaro nāma 2- saddho āsi upāsako
so ca mayhaṁ akāmāya samaṇānaṁ pavecchati.
[338] cīvaraṁ piṇḍapātañca paccayaṁ sayanāsanaṁ
tamahaṁ paribhāsāmi maccherena upaddutā.

footnote: 1 ma. dehi me 2 ma. putto me bhante uttaro

page number: 154

[339] `yaṁ tvaṁ mayhaṁ akāmāya samaṇānaṁ pavecchasi
cīvaraṁ piṇḍapātañca paccayaṁ sayanāsanaṁ.
[340] etaṁ te paralokasmiṁ lohitaṁ hotu uttara'
tassakammavipākena gaṅgā me hoti lohitan"ti
imā therassa ca petiyā ca vacanapaṭivacanagāthā.
#[334] tattha himavantatoti mahato himassa atthitāya "himavā"ti laddhanāmato
pabbatarājato. sandatīti pavattati. ettoti ito mahāgaṅgāto. kinti kasmā
maṁ yācasi pānīyaṁ, gaṅgānadiṁ otaritvā yathāruci pivāti dasseti.
#[335] lohitaṁ me parivattatīti udakaṁ sandamānaṁ mayhaṁ pāpakammaphalena
lohitaṁ hutvā parivattati pariṇamati, tāya gahitamattaṁ udakaṁ lohitaṁ jāyati.
#[337-340] mayhaṁ akāmāyāti mama anicchantiyā. pavecchatīti deti. paccayanti
gilānapaccayaṁ. etanti yaṁ etaṁ cīvarādikaṁ paccayajātaṁ samaṇānaṁ pavecchasi 1- desi,
etaṁ te paralokasmiṁ lohitaṁ hotu uttarāti abhisapanavasena kataṁ pāpakammaṁ, tassa
vipākenāti yojanā.
athāyasmā revato taṁ petiṁ uddissa bhikkhusaṁghassa pānīyaṁ adāsi, piṇḍāya
caritvā bhattaṁ gahetvā bhikkhūnamadāsi, saṅkārakūṭādito paṁsukūlaṁ gahetvā dhovitvā
bhisiñca cimilikañca katvā bhikkhūnaṁ adāsi, tena cassā petiyā dibbasampattiyo
ahesuṁ. sā therassa santikaṁ gantvā attanā laddhadibbasampattiṁ therassa dassesi.
thero taṁ pavattiṁ attano santikaṁ upagatānaṁ catunnaṁ 2- parisānaṁ pakāsetvā dhammakathaṁ
kathesi, tena mahājano sañjātasaṁvego vigatamalamacchero hutvā dānasīlādikusaladhammābhirato
ahosīti. idaṁ pana petavatthu dutiyasaṅgītiyaṁ saṅgahaṁ āruḷhanti daṭṭhabbaṁ.
uttaramātupetivatthuvaṇṇanā niṭṭhitā.

footnote: 1 sī.,i. pavecchasīti 2 ma. bahūnaṁ

page number: 155

108. 11. suttapetavatthuvaṇṇanā
ahaṁ pure pabbajitassa bhikkhunoti idaṁ suttapetavatthu. tassa kā uppatti?
sāvatthiyā kira avidūre aññatarasmiṁ gāmake amhākaṁ satthari anuppanneyeva
sattannaṁ vassasatānaṁ upari aññataro dārako ekaṁ paccekabuddhaṁ upaṭṭhahi. tassa
mātā tasmiṁ vayappatte tassatthāya samānakulato aññataraṁ kuladhītaraṁ ānesi.
vivāhadivaseyeva ca so kumāro sahāyehi saddhiṁ nhāyituṁ gato ahinā daṭṭho kālaṁ
akāsi, "yakkhagāhenā"tipi vadanti. so paccekabuddhassa upaṭṭhānena bahuṁ kusalakammaṁ
katvā ṭhitopi tassā dārikāya paṭibaddhacittatāya vimānapeto hutvā nibbatti,
mahiddhiko pana ahosi mahānubhāvo.
atha so taṁ dārikaṁ attano vimānaṁ netukāmo "kena nu kho upāyena
esā diṭṭhadhammavedanīyakammaṁ katvā mayā saddhiṁ idha abhirameyyā"ti tassā dibbabhoga-
sampattiyā anubhavanahetuṁ vīmaṁsanto paccekabuddhaṁ cīvarakammaṁ karontaṁ disvā
manussarūpena gantvā vanditvā "kiṁ bhante suttakena attho atthī"ti āha. cīvarakammaṁ
karomi upāsakāti. "tenahi bhante asukasmiṁ ṭhāne suttabhikkhaṁ carathā"ti tassā
dārikāya gehaṁ dassesi. paccekabuddho tattha gantvā gharadvāre aṭṭhāsi. atha
sā paccekabuddhaṁ tattha ṭhitaṁ disvā 1- pasannamānasā "suttakena me ayyo atthiko"ti
ñatvā ekaṁ suttaguḷaṁ adāsi. atha so amanusso manussarūpena tassā dārikāya
gharaṁ gantvā tassā mātaraṁ yācitvā tāya saddhiṁ katipāhaṁ vasitvā tassā
mātuyā anuggahatthaṁ tasmiṁ gehe sabbabhājanāni hiraññasuvaṇṇassa pūretvā sabbattha
upari nāmaṁ likhi "idaṁ devadattiyaṁ dhanaṁ 2- na kenaci gahetabban"ti, tañca dārikaṁ
gahetvā attano vimānaṁ agamāsi. tassā mātā pahūtaṁ dhanaṁ labhitvā attano
ñātakānaṁ kapaṇaddhikādīnañca datvā attanā ca paribhuñjitvā kālaṁ karontī
"mama dhītā āgacchati ce, idaṁ dhanaṁ dassethā"ti ñātakānaṁ kathetvā kālamakāsi.

footnote: 1 ma. paccekabuddhaṁ disvā 2 ma. devadattikadhanaṁ

page number: 156

tato sattannaṁ vassasatānaṁ accayena amhākaṁ bhagavati loke uppajjitvā
pavattitavaradhammacakke anukkamena sāvatthiyaṁ viharante tassā itthiyā tena amanussena
saddhiṁ vasantiyā ukkaṇṭhā uppajji. sā taṁ 1- "sādhu ayyaputta maṁ sakaññeva
gehaṁ paṭinehī"ti vadantī:-
[341] "ahaṁ pure pabbajitassa bhikkhuno
suttaṁ adāsiṁ upasaṅkamma 2- yācitā
tassa vipāko vipulaphalūpalabbhati 3-
bahukā 4- ca me uppajjare 5- vatthakoṭiyo.
[342] pupphābhikiṇṇaṁ ramitaṁ 6- vimānaṁ
anekacittaṁ naranārisevitaṁ
sāhaṁ bhuñjāmi ca pārupāmi ca
pahūtavittā na ca tāva khīyati.
[343] tasseva kammassa vipākamanvayā
sukhañca sātañca idhūpalabbhati
sāhaṁ gantvā punadeva mānusaṁ
kāhāmi puññāni nayayyaputta man"ti
imā gāthā abhāsi.
#[341] tattha "pabbajitassa bhikkhuno"ti idaṁ paccekabuddhaṁ sandhāya vuttaṁ.
so hi kāmādhimalānaṁ attano santānato anavasesato pabbājitattā pahīnattā
paramatthato "pabbajito"ti, bhinnakilesattā "bhikkhū"ti ca vattabbataṁ arahati. suttanti
kappāsiyasuttaṁ. upasaṅkammāti mayhaṁ gehaṁ upasaṅkamitvā. yācitāti "uddissa
ariyā

footnote: 1 sī.,ma. taṁ āha 2 sī.,i. upagamma. evamuparipi 3 pāli. phalūpalabbhati (syā)
footnote: 4 pāli.,sī. bahū 5 sī. upapajjare 6 ma. ramamidaṁ

page number: 157

tiṭṭhanti, esā ariyāna yācanā"ti 1- evaṁ vuttāya kāyaviññattipayogasaṅkhātāya
bhikkhācariyāya yācitā. tassāti tassa suttadānassa. vipāko vipulaphalūpalabbhatīti
vipulaphalo uḷāraudayo mahāudayo vipāko etarahi upalabbhati paccanubhavīyati. bahukāti
anekā. vatthakoṭiyoti vatthānaṁ koṭiyo, anekasatasahassapabhedāni vatthānīti 2- attho.
#[342] anekacittanti nānāvidhacittakammaṁ, anekehi vā muttāmaṇiādīhi
ratanehi vicittarūpaṁ. naranārisevitanti paricārakabhūtehi narehi nārīhi ca upasevitaṁ.
sāhaṁ bhuñjāmīti sā ahaṁ taṁ vimānaṁ paribhuñjāmi. pārupāmīti anekāsu vatthakoṭīsu
icchiticchitaṁ nivāsemi ceva paridahāmi ca. pahūtavittāti pahūtavittūpakaraṇā mahaddhanā
mahābhogā. na ca tāva khīyatīti tañca vittaṁ na khīyati, na parikkhayaṁ pariyādānaṁ
gacchati.
#[343] tasseva kammassa vipākamanvayāti tasseva suttadānamayapuññakammassa
anvayā paccayā hetubhāvena vipākabhūtaṁ sukhaṁ iṭṭhamadhurasaṅkhātaṁ sātañca idha imasmiṁ
vimāne upalabbhati. gantvā punadeva mānusanti puna eva manussalokaṁ upagantvā.
kāhāmi puññānīti mayhaṁ sukhavisesanipphādakāni puññāni karissāmi, yesaṁ vā
mayā ayaṁ sampatti laddhāti adhippāyo. nayayyaputta manti ayyaputta maṁ manussalokaṁ
naya, nehīti attho.
taṁ sutvā so amanusso tassā paṭibaddhacittatāya anukampāya gamanaṁ
anicchanto:-
[344] "satta tuvaṁ vassasatā idhāgatā
jiṇṇā ca vuḍḍhā ca tahiṁ bhavissasi
sabbeva te kālakatā ca ñātakā
kiṁ tattha gantvāna ito karissasī"ti
gāthamāha.

footnote: 1 khu.jā. 27/1026/220 iṭṭhisenajātaka 2 ma. anekasatasahassapamāṇānīti

page number: 158

tattha sattāti vibhattilopena niddeso, nissakke vā etaṁ paccattavacanaṁ.
vassasatāti vassasatato, sattahi vassasatehi uddhaṁ tuvaṁ idhāgatā imaṁ vimānaṁ āgatā,
idhāgatāya tuyhaṁ satta vassasatāni hontīti attho. jiṇṇā ca vuḍḍhā ca tahiṁ
bhavissasīti idha dibbehi utuāhārehi upathambhitattabhāvā kammānubhāvena ettakaṁ
kālaṁ daharākāreneva ṭhitā, ito pana gatā kammassa ca parikkhīṇattā manussānañca
utuāhāravasena jarājiṇṇā vayovuḍḍhā ca tahiṁ manussaloke bhavissasi. kinti?
sabbeva te kālakatā ca ñātakāti dīghassa addhuno gatattā tava ñātayopi
sabbe eva matā, tasmā ito devalokato tattha manussalokaṁ gantvā kiṁ karissasi,
avasesampi āyuñca idheva khepehi, idha vasāhīti adhippāyo.
evaṁ tena vuttā sā tassa vacanaṁ asaddahantī punadeva:-
[345] "satteva vassāni idhāgatāya me
dibbañca sukhañca samappitāya
sāhaṁ gantvā punareva 1- mānusaṁ
kāhāmi puññāni nayayyaputta man"ti
gāthamāha.
tattha satteva vassāni idhāgatāya meti ayyaputta mayhaṁ idhāgatāya satteva
vassāni maññe vītivattāni. satta vassasatāni dibbasukhasamappitāya bahumpi kālaṁ
gataṁ asallakkhentī evamāha.
evaṁ pana tāya vutto so vimānapeto nānappakāraṁ taṁ anusāsitvā "tvaṁ
idāni sattāhato uttari tattha na jīvissasi, 2- mātuyā te nikkhittaṁ mayā dinnaṁ
dhanaṁ atthi, taṁ samaṇabrāhmaṇānaṁ datvā idheva uppattiṁ patthehī"ti vatvā taṁ

footnote: 1 chaßēéa. punadeva 2 sī.,i. uddhaṁ na jīvissasi

page number: 159

bāhāyaṁ gahetvā gāmamajjhe ṭhapetvā "idhāgate aññepi jane `yathābalaṁ puññāni
karothā'ti ovadeyyāsī"ti vatvā gato. tena vuttaṁ:-
[346] "so taṁ gahetvāna pasayha bāhāyaṁ
paccānayitvāna theriṁ sudubbalaṁ
vajjesi `aññampi janaṁ idhāgataṁ
karotha puññāni sukhūpalabbhatī'ti "
tattha soti so vimānapeto. tanti taṁ itthiṁ. gahetvāna pasayha bāhāyanti
pasayha netā viya 1- bāhāyaṁ taṁ gahetvā. paccānayitvānāti tassā jātasaṁvuḍḍhagāmaṁ
punadeva ānayitvā. therinti thāvariṁ, jiṇṇaṁ vuḍḍhanti attho. sudubbalanti
jarājiṇṇatāya eva suṭṭhu dubbalaṁ. sā kira tato vimānato apagamanasamanantarameva
jiṇṇā vuḍḍhā mahallikā addhagatā vayoanuppattā ahosi. vajjesīti vadeyyāsi.
vattabbavacanākārañca dassetuṁ "aññampi janan"tiādi vuttaṁ. tassattho:- bhadde
tvampi puññaṁ kareyyāsi, aññampi janaṁ idha tava dassanatthāya āgataṁ "bhadramukhā
ādittaṁ sīsaṁ vā celaṁ vā ajjhupekkhitvāpi dānasīlādīni puññāni karothāti,
kate ca puññe ekaṁseneva tassa phalabhūtaṁ sukhaṁ upalabbhati, na ettha saṁsayo
kātabbo"ti vadeyyāsi ovadeyyāsīti.
evañca vatvā tasmiṁ gate sā itthī attano ñātakānaṁ vasanaṭṭhānaṁ gantvā
tesaṁ attānaṁ jānāpetvā tehi niyyāditadhanaṁ gahetvā samaṇabrāhmaṇānaṁ dānaṁ
dentī attano santikaṁ āgatāgatānaṁ:-
[347] "diṭṭhā mayā akatena sādhunā
petā vihaññanti tatheva manussā

footnote: 1 ma. pasayhanto viya so

page number: 160

kammañca katvā sukhavedanīyaṁ
devā manussā ca sukhe ṭhitā pajā"ti
gāthāya ovādaṁ adāsi.
tattha akatenāti anibbattitena attanā anupacitena. sādhunāti kusalakammena,
itthambhūtalakkhaṇe karaṇavacanaṁ. vihaññantīti vighātaṁ āpajjanti. sukhavedanīyanti
sukhavipākaṁ puññakammaṁ. sukhe ṭhitāti sukhe patiṭṭhitā. "sukhedhitā"ti vā pāṭho,
sukhena abhivuḍḍhā phītāti attho. ayaṁ hettha adhippāyo:- yathā petā tatheva
manussā akatena kusalena, katena ca akusalena vihaññamānā khuppipāsādinā vighātaṁ
āpajjantā mahādukkhaṁ anubhavantā diṭṭhā mayā. sukhavedanīyaṁ pana kammaṁ katvā
tena katena kusalakammena, akatena ca akusalakammena devamanussapariyāpannā pajā
sukhe ṭhitā diṭṭhā mayā, attapaccakkhametaṁ, tasmā pāpaṁ dūratova parivajjentā
puññakiriyāya yuttapayuttā hothāti.
evaṁ pana ovādaṁ dentī samaṇabrāhmaṇādīnaṁ sattāhaṁ mahādānaṁ pavattetvā
sattame divase kālaṁ katvā tāvatiṁsesu nibbatti. bhikkhū taṁ pavattiṁ bhagavato ārocesuṁ.
bhagavā tamatthaṁ aṭṭhuppattiṁ katvā sampattaparisāya dhammaṁ desesi, visesato ca
paccekabuddhesu pavattitadānassa mahapphalataṁ mahānisaṁsatañca pakāsesi, taṁ sutvā
mahājano vigatamalamacchero dānādipuññābhirato ahosīti.
suttapetavatthuvaṇṇanā niṭṭhitā.
-------------------

page number: 161

109. 12. kaṇṇamuṇḍapetivatthuvaṇṇanā
soṇṇasopānaphalakāti idaṁ satthari sāvatthiyaṁ viharante kaṇṇamuṇḍapetiṁ ārabbha
vuttaṁ.
atīte kira kassapabuddhakāle kimilanagare 1- aññataro upāsako sotāpanno
pañcahi upāsakasatehi saddhiṁ samānacchando hutvā ārāmaropanasetubandhanacaṅkamana-
karaṇādīsu puññakammesu pasuto hutvā viharanto saṁghassa vihāraṁ kāretvā tehi
saddhiṁ kālena kālaṁ vihāraṁ gacchati. tesaṁ bhariyāyopi upāsikā hutvā aññamaññaṁ
samaggā mālāgandhavilepanādihatthā kālena kālaṁ vihāraṁ gacchantiyo antarāmagge
ārāmasabhādīsu vissamitvā gacchanti.
athekadivasaṁ katipayā dhuttā ekissā sabhāya sannisinnā tāsu tattha vissamitvā
gatāsu tāsaṁ rūpasampattiṁ disvā paṭibaddhacittā hutvā tāsaṁ sīlācāraguṇasampannataṁ
ñatvā kathaṁ samuṭṭhāpesuṁ "ko etāsu ekissāpi sīlabhedaṁ kātuṁ samattho"ti. tattha
aññataro "ahaṁ samattho"ti āha. te tena "sahassena abbhutaṁ karomā"ti abbhutaṁ
akaṁsu. kate tava sahassaṁ amhehi deyyaṁ, akate tayā amhākaṁ dadeyyaṁ 2-, so 3-
anekehi upāyehi vāyamamāno 4- tāsu sabhaṁ 5- āgatāsu sumuñcitaṁ sattatantiṁ
madhurassaraṁ vīṇaṁ vādento madhureneva sarena kāmapaṭisaṁyuttagītāni gāyanto gītasaddena
tāsu aññataraṁ itthiṁ sīlabhedaṁ pāpento aticāriniṁ katvā te dhutte 6- sahassaṁ
parājesi. te sahassaparājitā 7- tassā sāmikassa ārocesuṁ. sāmiko taṁ pucchi 8- "kiṁ
tvaṁ evarūpā, yathā te purisā avocun"ti. sā "nāhaṁ īdisaṁ jānāmī"ti
paṭikkhipitvā tasmiṁ asaddahante samīpe ṭhitaṁ sunakhaṁ dassetvā sapathaṁ akāsi "sace mayā
tādisaṁ pāpakammaṁ kataṁ, ayaṁ chinnakaṇṇo kāḷasunakho tattha tattha bhave jātaṁ maṁ khādatū"ti.

footnote: 1 sī.,i. kimbilanagare 2 chaßēéa. ime pāṭhā na dissanti
footnote: 3 sī. so lobhena bhayena ca 4 sī. gāyamāno 5 ma. āsannaṁ
footnote: 6 sī.,i. pāpetvā tāya saddhiṁ vippaṭipattiṁ āpajjitvā tehi dhuttehi

7 sī. te tena sahassena parājitā 8 sī.,i. so asaddahanto taṁ paṭipucchi

page number: 162

itarāpi pañcasatā itthiyo taṁ itthiṁ aticāriniṁ jānantī "kiṁ ayaṁ tathārūpaṁ pāpaṁ
akāsi, udāhu nākāsī"ti coditā "na mayaṁ evarūpaṁ jānāmā"ti musā vatvā
"sace mayaṁ jānāma, bhave bhave etissāyeva dāsiyo bhaveyyāmā"ti sapathaṁ akaṁsu.
atha sā aticārinī itthī teneva vippaṭisārena ḍayhamānahadayā sussitvā
nacireneva kālaṁ katvā himavati pabbatarāje sattannaṁ mahāsarānaṁ aññatarassa
kaṇṇamuṇḍadahassa tīre vimānapetī hutvā nibbatti, vimānasāmantā cassā
kammavipākānubhavanayoggā ekā pokkharaṇī nibbatti. sesā ca pañcasatā itthiyo
kālaṁ katvā sapathakammavasena tassāyeva dāsiyo hutvā nibbattiṁsu. sā tattha
pubbe katassa puññakammassa phalena divasabhāgaṁ dibbasampattiṁ anubhavitvā aḍḍharatte
pāpakammabalasañcoditā sayanato uṭṭhahitvā pokkharaṇitīraṁ gacchati. tattha gataṁ
gajapotakappamāṇo eko kāḷasunakho bheravarūpo chinnakaṇṇo tikhiṇāyatakathinadāṭho
suvipphulitakhadiraṅgārapuñjasadisanayano nirantarappavattavijjulatāsaṅghātasadisajivho
kathinatikhiṇanakho kharāyatadubbaṇṇalomo tato āgantvā taṁ bhūmiyaṁ nipātetvā
atisayajighacchābhibhūto viya pasayha khādanto aṭṭhisaṅkhalikamattaṁ katvā dantehi gahetvā
pokkharaṇiyaṁ khipitvā antaradhāyati. sā ca tattha pakkhittasamanantarameva pakatirūpadhārinī
hutvā vimānaṁ abhiruyha sayane nipajjati. itarā pana tassā dāsabyameva dukkhaṁ
anubhavanti. evaṁ tāsaṁ tattha vasantīnaṁ paññāsādhikāni pañca vassasatāni vītivattāni.
atha tāsaṁ purisehi vinā dibbasampattiṁ anubhavantīnaṁ ukkaṇṭhā ahesuṁ. tattha
ca kaṇṇamuṇḍadahato niggatā pabbatavivarena āgantvā gaṅgaṁ nadiṁ anupaviṭṭhā
ekā nadī atthi, tāsañca vasanaṭṭhānasamīpe eko dibbaphalehi ambarukkhehi
panasalabujādīhi ca upasobhito ārāmasadiso araññappadeso atthi. tā evaṁ samacintesuṁ
"handa mayaṁ imāni ambaphalāni imissā nadiyā pakkhipissāma, appeva nāma
imaṁ phalaṁ disvā phalalobhena kocideva puriso idhāgaccheyya, tena saddhiṁ ramissāmāti.

page number: 163

tā tathā akaṁsu. tāhi pana pakkhittāni ambaphalāni kānici tāpasā gaṇhiṁsu,
kānici vanacarakā, kānici kākā vilujjiṁsu, kānici tīre laggiṁsu. ekaṁ pana gaṅgāya
sotaṁ patvā anukkamena bārāṇasiṁ sampāpuṇi.
tena ca samayena bārāṇasirājā lohajālaparikkhitte gaṅgājale nhāyati.
atha taṁ phalaṁ nadisotena vuyhamānaṁ anukkamena āgantvā lohajāle laggi. taṁ
vaṇṇagandharasasampannaṁ mahantaṁ dibbaṁ ambaphalaṁ disvā rājapurisā rañño upanesuṁ.
rājā tassa ekadesaṁ gahetvā vīmaṁsanatthāya ekassa bandhanāgāre ṭhapitassa
vajjhacorassa khādituṁ adāsi. so taṁ khāditvā "deva mayā evarūpaṁ na khāditapubbaṁ,
dibbamidaṁ maññe ambaphalan"ti āha. rājā punapi tassa ekaṁ khaṇḍaṁ adāsi,
so taṁ khāditvā vigatavalitapalito ativiya manohararūpo yobbane ṭhito viya ahosi.
taṁ disvā rājā acchariyabbhutajāto taṁ ambaphalaṁ paribhuñjitvā sarīre visesaṁ labhitvā
manusse pucchi "kattha evarūpāni dibbāmbaphalāni saṁvijjantī"ti. manussā
evamāhaṁsu "himavante kira deva pabbatarāje"ti. sakkā pana tāni 1- ānetunti.
vanacarakā deva jānantīti.
rājā vanacarake pakkosāpetvā tesaṁ tamatthaṁ ācikkhitvā tehi sammantetvā
dinnassa ekassa vanacarakassa kahāpaṇasahassaṁ datvā taṁ vissajjesi "gaccha sīghaṁ
taṁ me ambaphalaṁ ānehī"ti. so taṁ kahāpaṇasahassaṁ puttadārassa datvā pātheyyaṁ
gahetvā paṭigaṅgaṁ kaṇṇamuṇḍadahābhimukho gantvā manussapathaṁ atikkamitvā
kaṇṇamuṇḍadahato oraṁ saṭṭhiyojanappamāṇe padese ekaṁ tāpasaṁ disvā tena
ācikkhitamaggena gacchanto puna tiṁsayojanappamāṇe padese ekaṁ tāpasaṁ disvā tena
ācikkhitamaggena gacchanto puna paṇṇarasayojanappamāṇe ṭhāne aññaṁ tāpasaṁ disvā tassa
attano āgamanakāraṇaṁ 2- kathesi, tāpaso taṁ anusāsi "ito paṭṭhāya imaṁ mahāgaṅgaṁ
pahāya imaṁ khuddakanadiṁ nissāya paṭisotaṁ gacchanto yadā pabbatavivaraṁ passasi,

footnote: 1 ka. kāci 2 sī. āgamanākāraṁ

page number: 164

tadā rattiyaṁ ukkaṁ gahetvā paviseyyāsi. ayañca nadī rattiyaṁ nappavattati, tena
te gamanayoggā hoti, katipayayojanātikkamena te ambe passissasī"ti. so tathā
katvā udayante sūriye vividharatanaraṁsijālapajjotitabhūmibhāgaṁ
phalabhārāvanatasākhāvitānatarugaṇopasobhitaṁ nānāvidhavihaṅgagaṇūpakūjitaṁ ativiya manoharaṁ ambavanaṁ
sampāpuṇi.
atha naṁ tā amanussitthiyo dūratova āgacchantaṁ disvā "esa mama pariggaho 1-,
esa mama pariggaho"ti upadhāviṁsu. so pana tāhi saddhiṁ tattha dibbasampattiṁ
anubhavituṁ yoggassa puññakammassa akatattā tā disvāva bhīto viravanto palāyitvā
anukkamena bārāṇasiṁ patvā taṁ pavattiṁ rañño ārocesi. rājā taṁ sutvā
tā itthiyo daṭṭhuṁ ambaphalāni ca paribhuñjituṁ sañjātābhilāso rajjabhāraṁ amaccesu
āropetvā migavāpadesena sannaddhadhanukalāpo khaggaṁ bandhitvā katipayamanussaparivāro
teneva vanacarakena dassitamaggena gantvā katipayayojanantare ṭhāne manussepi ṭhapetvā
vanacarakameva gahetvā anukkamena gantvā tampi tato nivattāpetvā udayante
divākare ambavanaṁ pāvisi. atha naṁ tā itthiyo abhinavauppannamiva devaputtaṁ disvā 2-
paccuggantvā "rājā"ti ñatvā sañjātasinehabahumānā sakkaccaṁ nhāpetvā
dibbehi vatthālaṅkāramālāgandhavilepanehi sumaṇḍitapasādhitaṁ katvā vimānaṁ āropetvā
nānaggarasaṁ dibbabhojanaṁ bhojetvā tassa icchānurūpaṁ payirupāsiṁsu.
atha diyaḍḍhavassasate atikkante 3- rājā aḍḍharattisamaye uṭṭhahitvā nisinno
taṁ aticāriniṁ petiṁ pokkharaṇitīraṁ gacchantiṁ disvā "kiṁ nu kho esā imāya
velāya gacchatī"ti vīmaṁsitukāmo anubandhi. atha naṁ tattha gataṁ sunakhena khajjamānaṁ
disvā "kiṁ nu kho idan"ti ajānanto tayo ca divase vīmaṁsitvā "eso etissā
paccāmitto bhavissatī"ti nisitena usunā vijjhitvā jīvitā voropetvā tañca
itthiṁ pothetvā pokkharaṇiṁ otāretvā 4- paṭiladdhapurimarūpaṁ disvā:-

footnote: 1 ma. purisapariggaho. evamuparipi
footnote: 2 ma. tā sūrayuvatisadisarūpasobhābharaṇā amanussitthiyo
footnote: 3 ma. evaṁ dvīsu vassasatesu atikkamantesu 4 ma. ogāhetvā

page number: 165

[348] "soṇṇasopānaphalakā soṇṇavālukasanthatā
tattha sogandhiyā vaggū sucigandhā manoramā.
[349] nānārukkhehi sañchannā nānāgandhasameritā
nānāpadumasañchannā puṇḍarīkasamohatā. 1-
[350] surabhiṁ sampavāyanti manuññā māluteritā
haṁsakoñcābhirudā ca cakkavakkābhikūjitā.
[351] nānādijagaṇākiṇṇā nānāsaragaṇāyutā
nānāphaladharā rukkhā nānāpupphadharā vanā.
[352] na manussesu īdisaṁ nagaraṁ yādisaṁ idaṁ
pāsādā bahukā tuyhaṁ sovaṇṇarūpiyāmayā
daddallamānā ābhenti samantā caturo disā.
[353] pañca dāsisatā tuyhaṁ yā temā paricārikā
tā kambukāyūradharā 2- kañcanāveḷabhūsitā.
[354] pallaṅkā bahukā tuyhaṁ sovaṇṇarūpiyāmayā
kadalimigasañchannā sajjā gonakasanthatā.
[355] yattha tuvaṁ vāsūpagatā sabbakāmasamiddhinī
sampattāyaḍḍharattāya tato uṭṭhāya gacchasi.
[356] uyyānabhūmiṁ gantvāna pokkharaññā samantato
tassā tīre tuvaṁ ṭhāsi harite saddale subhe.
[357] tato te kaṇṇamuṇḍo sunakho aṅgamaṅgāni khādati
yadā ca khāyitā āsi aṭṭhisaṅkhalikā katā
ogāhasi pokkharaṇiṁ hoti kāyo yathā pure.

footnote: 1 chaßēéa. puṇḍarīkasamotatā 2 sī.,i. kākambukeyūradharā

page number: 166

[358] tato tvaṁ aṅgapaccaṅgī sucāru piyadassanā
vatthena pārupitvāna āyāsi mama santikaṁ.
[359] kiṁ nu kāyena vācāya manasā dukkaṭaṁ kataṁ
kissakammavipākena kaṇṇamuṇḍo sunakho tava 1-
aṅgamaṅgāni khādatī"ti
dvādasahi gāthāhi taṁ tassā pavattiṁ paṭipucchi.
#[348] tattha soṇṇasopānaphalakāti suvaṇṇamayasopānaphalakā. soṇṇavālukasanthatāti
samantato suvaṇṇamayāhi vālukāhi santhatā. tatthāti pokkharaṇiyaṁ.
sogandhiyāti sogandhikā. vaggūti sundarā rucirā. sucigandhāti manuññagandhā.
#[349] nānāgandhasameritāti nānāvidhasurabhigandhavasena gandhavāyunā samantato
eritā. nānāpadumasañchannāti nānāvidharattapadumasañchāditasalilatalā.
puṇḍarīkasamotatāti setapadumehi ca samokiṇṇā.
#[350] surabhiṁ sampavāyantīti sammadeva sugandhaṁ vāyati 2- pokkharaṇīti adhippāyo.
haṁsakoñcābhirudāti haṁsehi ca koñcehi ca abhināditā.
#[351] nānādijagaṇākiṇṇāti 3- nānādijagaṇākiṇṇā. nānāsaragaṇāyutāti
nānāvidhavihaṅgamābhirudasamūhayuttā. nānāphaladharāti nānāvidhaphaladhārino sabbakālaṁ
vividhaphalabhāranamitasākhattā. nānāpupphadharā vanāti nānāvidhasurabhikusumadāyikāni vanānīti
attho. liṅgavipallāsena hi "vanā"ti vuttaṁ.
#[352] na manussesu īdisaṁ nagaranti yādisaṁ tava idaṁ nagaraṁ, īdisaṁ manussesu
natthi, manussaloke na upalabbhatīti attho. rūpiyāmayāti rajatamayā. daddallamānāti
ativiya virocamānā. ābhentīti sobhayanti. samantā caturo disāti samantato catassopi
disāyo.

footnote: 1 sī.,ma. kaṇṇamuṇḍo ca sunakho 2 i.,ma. vāyanti 3 sī. nānādijagaṇāyutāti

page number: 167

#[353] yā temāti yā te imā. paricārikāti veyyāvaccakāriniyo. tāti
tā paricārikāyo. kambukāyūradharāti saṅkhavalayakāyūravibhūsitā. kañcanāveḷabhūsitāti
suvaṇṇavaṭaṁsakasamalaṅkatakesahatthā.
#[354] kadalimigasañchannāti kadalimigacammapaccattharaṇatthatā. sajjāti sajjitā
sayituṁ yuttarūpā. gonakasanthatāti dīghalomakena kojavena santhatā.
#[355] yatthāti yasmiṁ pallaṅke. vāsūpagatāti vāsaṁ upagatā, sayitāti attho.
samapattāyaḍḍharattāyāti aḍḍharattiyā upagatāya. tatoti pallaṅkato.
#[356] pokkharaññāti pokkharaṇiyā. hariteti nīle. saddaleti taruṇatiṇasañchanne.
subheti suddhe. subheti vā tassā ālapanaṁ. bhadde samantato harite
saddale tassā pokkharaṇiyā tīre tvaṁ gantvāna ṭhāsi tiṭṭhasīti yojanā.
#[357] kaṇṇamuṇḍoti khaṇḍitakaṇṇo chinnakaṇṇo. khāyitā āsīti khāditā
ahosi. aṭṭhisaṅkhalikā katāti aṭṭhisaṅkhalikamattā katā. yathā pureti sunakhena khādanato
pubbe viya.
#[358] tatoti pokkharaṇiṁ ogāhanato pacchā. aṅgapaccaṅgīti
paripuṇṇasabbaṅgapaccaṅgavatī. sucārūti suṭṭhu manoramā. piyadassanāti dassanīyā.
āyāsīti āgacchasi.
evaṁ tena raññā pucchitā sā petī ādito paṭṭhāya attano pavattiṁ
tassa kathentī:-
[360] "kimilāyaṁ 1- gahapati saddo āsi upāsako
tassāhaṁ bhariyā āsiṁ dussīlā aticārinī.

footnote: 1 sī.,i. kimbilāyaṁ. evamuparipi

page number: 168

[361] so maṁ aticaramānāya 1- sāmiko etadabravi
`netaṁ channaṁ patirūpaṁ 2- yaṁ tvaṁ aticarāsi maṁ'.
[362] sāhaṁ ghorañca sapathaṁ musāvādañca bhāsisaṁ
`nāhaṁ taṁ aticarāmi kāyena uda cetasā.
[363] sacāhaṁ taṁ aticarāmi kāyena uda cetasā
kaṇṇamuṇḍoyaṁ 3- sunakho aṅgamaṅgāni khādatu'
[364] tassa kammassa vipākaṁ musāvādassa cūbhayaṁ
satteva vassasatāni 4- anubhūtaṁ yato hi me
kaṇṇamuṇḍo ca sunakho aṅgamaṅgāni khādatī"ti
pañca gāthā āha.
#[360-361] tattha kimilāyanti evaṁnāmake nagare. aticārinīti bhariyā hi
patiṁ atikkamma caraṇato "aticārinī"ti vuccati. aticaramānāya mayi so sāmiko
maṁ etadabravīti yojanā. netaṁ channantiādi vuttākāradassanaṁ. tattha netaṁ channanti
na etaṁ yuttaṁ. na patirūpanti tasseva vevacanaṁ. yanti kiriyāparāmasanaṁ. aticarāsīti
aticarasi, ayameva vā pāṭho. yaṁ maṁ tvaṁ aticarasi, tattha yaṁ aticaraṇaṁ, netaṁ
channaṁ netaṁ patirūpanti attho.
#[362-364] ghoranti dāruṇaṁ. sapathanti sapanaṁ. bhāsisanti abhāsiṁ. sacāhanti
sace ahaṁ. tanti tvaṁ. tassa kammassāti tassa pāpakammassa dussīlyakammassa.
musāvādassa cāti "nāhaṁ taṁ aticarāmī"ti vuttamusāvādassa ca. ubhayanti ubhayassa
vipākaṁ. anubhūtanti anubhūyamānaṁ mayāti attho. yatoti yato pāpakammato.

footnote: 1 sī.,i. evaṁ aticaramānāya 2 sī. channaṁ na paṭirūpaṁ
footnote: 3 sī.,i. ayaṁ kaṇṇamuṇḍo 4 sī. satta vassasatāni ca

page number: 169

evañca pana vatvā tena attano kataṁ upakāraṁ kittentī:-
[365] "tvañca deva bahukāro atthāya me idhāgato
sumuttāhaṁ kaṇṇamuṇḍassa asokā akutobhayā.
[366] tāhaṁ deva namassāmi yācāmi pañjalīkatā
bhuñaja amānuse kāme rama deva mayā sahā"ti
dve gāthā āha. tattha devāti rājānaṁ ālapati. kaṇṇamuṇḍassāti kaṇṇamuṇḍato.
nissakke hi idaṁ sāmivacanaṁ. atha rājā tattha vāsena nibbinnamānaso gamanajjhāsayaṁ
pakāsesi. taṁ sutvā petī rañño paṭibaddhacittā tatthevassa vāsaṁ yācantī "tāhaṁ
deva namassāmī"ti gāthamāha.
puna rājā ekaṁsena nagaraṁ gantukāmova hutvā attano ajjhāsayaṁ
pavedento:-
[367] "bhuttā amānusā kāmā 1- ramitomhi tayā saha
tāhaṁ subhage yācāmi khippaṁ paṭinayāhi man"ti
osānagāthaṁ āha. tattha tāhanti taṁ ahaṁ. subhageti subhagayutte. paṭinayāhi manti
mayhaṁ nagarameva maṁ paṭinehi. sesaṁ sabbattha pākaṭameva.
atha sā vimānapetī rañño vacanaṁ sutvā viyogaṁ asahamānā sokāturatāya
byākulahadayā vedhamānasarīrā nānāvidhehi upāyehi yācitvāpi taṁ tattha vāsetuṁ
asakkontī bahūhi mahārahehi ratanehi saddhiṁ rājānaṁ nagaraṁ netvā pāsādaṁ
āropetvā kanditvā paridevitvā attano vasanaṭṭhānameva gatā. rājā pana
taṁ disvā sañjātasaṁvego dānādīni puññakammāni katvā saggaparāyano ahosi.
atha amhākaṁ bhagavati loke uppajjitvā pavattitavaradhammacakke anukkamena sāvatthiyaṁ

footnote: 1 sī.,i. bhutvā amānuse kāme

page number: 170

viharante ekadivasaṁ āyasmā mahāmoggallāno pabbatacārikaṁ caramāno taṁ itthiṁ
saparivāraṁ disvā tāya katakammaṁ pucchi, sā ādito paṭṭhāya sabbaṁ therassa
kathesi, thero tāsaṁ dhammaṁ desesi, taṁ pavattiṁ thero bhagavato ārocesi, bhagavā
tamatthaṁ aṭṭhuppattiṁ katvā sampattaparisāya dhammaṁ desesi, mahājano paṭiladdhasaṁvego
pāpato oramitvā dānādīni puññakammāni katvā saggaparāyano ahosīti.
kaṇṇamuṇḍapetivatthuvaṇṇanā niṭṭhitā.
------------------
110. 13. ubbaripetivatthuvaṇṇanā 1-
ahu rājā brahmadattoti idaṁ ubbaripetivatthuṁ satthā jetavane viharanto
aññataraṁ upāsikaṁ ārabbha kathesi.
sāvatthiyaṁ kira aññatarāya upāsikāya sāmiko kālaṁ akāsi, sā
pativiyogadukkhāturā socantī āḷāhanaṁ gantvā rodati. bhagavā tassā sotāpattiphalassa
upanissayasampattiṁ disvā karuṇāya sañcoditamānaso hutvā tassā gehaṁ gantvā
paññatte āsane nisīdi. upāsikā satthāraṁ upasaṅkamitvā vanditvā ekamantaṁ
nisīdi. atha naṁ satthā "kiṁ upāsike socasī"ti vatvā "āma bhagavā piyavippayogena
socāmī"ti vutte tassā sokaṁ apanetukāmo atītaṁ āhari.
atīte pañcālaraṭṭhe 2- kapilanagare cūḷanībrahmadatto nāma rājā ahosi. so
agatigamanaṁ pahāya attano vijite pajāya hitakaraṇanirato dasa rājadhamme akopetvā
rajjaṁ anusāsamāno kadāci "attano rajje kiṁ vadantī"ti sotukāmo tunnavāyavesaṁ
gahetvā eko adutiyo nagarato nikkhamitvā gāmato gāmaṁ janapadato janapadaṁ
vicaritvā sabbarajjaṁ akaṇṭakaṁ anupapīḷaṁ manusse sammodamāne apārutaghare maññe

footnote: 1 chaßēéa. ubbaripeta..., evamuparipi 2 ma. pañcālaraṭṭhe uttarapañcāle

page number: 171

viharante disvā somanassajāto nivattitvā nagarābhimukho āgacchanto aññatarasmiṁ
gāme ekissā vidhavāya duggatitthiyā gehaṁ pāvisi. sā taṁ disvā āha "ko
nu tvaṁ ayyo, kuto vā āgatosī"ti. ahaṁ tunnavāyo bhadde, bhatiyā tunnavāyakammaṁ
karonto vicarāmi, yadi tumhākaṁ tunnavāyakammaṁ atthi, bhattañca 1- vetanañca detha,
tumhākampi kammaṁ karomīti. natthi amhākaṁ kammaṁ bhattavetanaṁ vā, aññesaṁ karohi
ayyāti. so tattha katipāhaṁ vasanto dhaññapuññalakkhaṇasampannaṁ tassā dhītaraṁ
disvā mātaraṁ āha "ayaṁ dārikā kiṁ kenaci katapariggahā, udāhu akatapariggahā,
sace pana kenaci akatapariggahā, imaṁ mayhaṁ detha, ahaṁ tumhākaṁ sukhena jīvanūpāyaṁ
kātuṁ samattho"ti. "sādhu ayyā"ti sā tassa taṁ adāsi.
so tāya saddhiṁ katipāhaṁ vasitvā tassā kahāpaṇasahassaṁ datvā "ahaṁ
katipāheneva nivattissāmi, bhadde tvaṁ mā ukkaṇṭhasī"ti vatvā attano nagaraṁ
gantvā nagarassa ca tassa gāmassa ca antare maggaṁ samaṁ kārāpetvā 2-
alaṅkārāpetvā mahatā rājānubhāvena tattha gantvā taṁ dārikaṁ kahāpaṇarāsimhi
ṭhapetvā suvaṇṇarajatakalasehi nhāpetvā "ubbarī"ti nāmaṁ kārāpetvā
aggamahesiṭṭhāne ṭhapetvā tañca gāmaṁ tassā ñātīnaṁ datvā mahatā rājānubhāvena
taṁ nagaraṁ ānetvā tāya saddhiṁ abhiramamāno yāvajīvaṁ rajjasukhaṁ anubhavitvā
āyupariyosāne kālamakāsi. kālakate ca tasmiṁ, kate ca sarīrakicce ubbarī pativiyogena
sokasallasamappitahadayā āḷāhanaṁ gantvā bahū divase gandhapupphādīhi pūjetvā
rañño guṇe kittetvā ummādappattā viya kandantī paridevantī āḷāhanaṁ padakkhiṇaṁ
karoti.
tena ca samayena amhākaṁ bhagavā bodhisattabhūto isipabbajjaṁ pabbajitvā
adhigatajjhānābhiñño himavantassa sāmantā aññatarasmiṁ araññāyatane viharanto
sokasallasamappitaṁ ubbariṁ dibbena cakkhunā disvā ākāsena āgantvā

footnote: 1 sī. vatthañca 2 ma. kanakarāsimhi

page number: 172

dissamānarūpo ākāse ṭhatvā tattha ṭhite manusse pucchi "kassidaṁ āḷāhanaṁ,
kassatthāya cāyaṁ itthī `brahmadatta brahmadattā'ti kandantī paridevatī"ti. taṁ
sutvā manussā "brahmadatto nāma pañcālānaṁ rājā, so āyupariyosāne
kālaṁ akāsi, tassidaṁ āḷāhanaṁ, tassa ayaṁ aggamahesī ubbarī nāma `brahmadatta
brahmadattā'ti tassa nāmaṁ gahetvā kandantī paridevatī"ti āhaṁsu. tamatthaṁ dīpentā
saṅgītikārā:-
[368] "ahu rājā brahmadatto pañcālānaṁ rathesabho
ahorattānamaccayā rājā kālamakrubbatha. 1-
[369] tassa āḷāhanaṁ gantvā bhariyā kandati ubbarī
brahmadattaṁ apassantī brahmadattāti kandati.
[370] isi ca tattha āgacchi sampannacaraṇo muni
so ca tattha apucchittha ye tattha su samāgatā.
[371] `kassa idaṁ āḷāhanaṁ nānāgandhasameritaṁ
kassāyaṁ kandati bhariyā ito dūragataṁ patiṁ
brahmadattaṁ apassantī brahmadattāti kandati'.
[372] te ca tattha viyākaṁsu ye tattha su samāgatā
brahmadattassa bhaddante brahmadattassa mārisa.
[373] tassa idaṁ āḷāhanaṁ nānāgandhasameritaṁ
tassāyaṁ kandati bhariyā ito dūragataṁ patiṁ
brahmadattaṁ apassantī brahmadattāti kandatī"ti
cha gāthā ṭhapesuṁ.

footnote: 1 sī.,i. rājā kālaṅkarī tadā

page number: 173

#[368-369] tattha ahūti ahosi. pañcālānanti pañcālaraṭṭhavāsīnaṁ,
pañcālaraṭṭhasseva vā. ekopi hi janapado janapadikānaṁ 1- rājakumārānaṁ vasena ruḷhiyā
"pañcālānan"ti 2- bahuvacanena niddisīyati. rathesabhoti rathesu usabhasadiso, mahārathoti
attho. tassa āḷāhananti tassa rañño sarīrassa daḍḍhaṭṭhānaṁ.
#[370] isīti jhānādīnaṁ guṇānaṁ esanaṭṭhena isi. tatthāti tasmiṁ ubbariyā
ṭhitaṭṭhāne, susāneti attho. āgacchīti agamāsi. sampannacaraṇoti sīlasampadā
indriyesu guttadvāratā bhojane mattaññutā jāgariyānuyogo saddhādayo satta
saddhammā cattāri rūpāvacarajhānānīti imehi paṇṇarasahi caraṇasaṅkhātehi guṇehi
sampanno samannāgato, caraṇasampannoti attho. munīti attahitañca parahitañca munāti
jānātīti muni. so ca tattha apucchitthāti so tasmiṁ ṭhāne ṭhite jane paṭipucchi.
ye tattha su samāgatāti ye manussā tattha susāne samāgatā. sūti nipātamattaṁ,
"ye tatthāsuṁ samāgatā"ti vā pāṭho. āsunti ahesunti attho.
#[371] nānāgandhasameritanti nānāvidhehi gandhehi samantato eritaṁ upavāsitaṁ 3-.
itoti manussalokato. dūragatanti paralokaṁ gatattā vadati. brahmadattāti kandatīti
brahmadattāti evaṁ nāmasaṁkittanaṁ katvā paridevanavasena avhāyati.
#[372-373] brahmadattassa bhaddante, brahmadattassa mārisāti mārisa
nirāmayakāyacittamahāmuni brahmadattassa rañño idaṁ āḷāhanaṁ, tasseva
brahmadattassa rañño ayaṁ bhariyā, bhaddaṁ te tassa ca brahmadattassa bhaddaṁ hotu,
tādisānaṁ mahesīnaṁ hitānucintanena paraloke ṭhitānampi hitasukhaṁ hotiyevāti adhippāyo.
atha so tāpaso tesaṁ vacanaṁ sutvā anukampaṁ upādāya ubbariyā santikaṁ
gantvā tassā sokavinodanatthaṁ:-

footnote: 1 sī. janapadādhikatānaṁ 2 ma. pañcālāti 3 ma. upavāyitaṁ

page number: 174

[374] "chaḷāsītisahassāni brahmadattassanāmakā
imasmiṁ āḷāhane daḍḍhā tesaṁ kamanusocasī"ti
gāthamāha. tattha chaḷāsītisahassānīti chasahassādhikāsītisahassasaṅkhā. brahmadattassanāmakāti
brahmadattoti evaṁnāmakā. tesaṁ kamanusocasīti tesaṁ chaḷāsītisahassasaṅkhātānaṁ
brahmadattānaṁ katamaṁ brahmadattaṁ tvaṁ anusocasi, katamaṁ paṭicca te
soko uppannoti pucchi.
evaṁ pana tena isinā pucchitā ubbarī attanā adhippetaṁ brahmadattaṁ
ācikkhantī:-
[375] "yo rājā cūḷanīputto pañcālānaṁ rathesabho
taṁ bhante anusocāmi bhattāraṁ sabbakāmadan"ti
gāthamāha. tattha cūḷanīputtoti evaṁnāmassa rañño putto. sabbakāmadanti mayhaṁ
sabbassa icchiticchitassa dātāraṁ, sabbesaṁ vā sattānaṁ icchitadāyakaṁ.
evaṁ ubbariyā vutte puna tāpaso:-
[376] "sabbevāhesuṁ rājāno brahmadattassanāmakā
sabbeva cūḷanīputtā pañcālānaṁ rathesabhā.
[377] sabbesaṁ anupubbena mahesittamakārayi
kasmā purimake hitvā pacchimaṁ anusocasī"ti
gāthādvayamāha.
#[376] tattha sabbevāhesunti sabbeva te chaḷāsītisahassasaṅkhā rājāno
brahmadattassanāmakā cūḷanīputtā pañcālānaṁ rathesabhāva ahesuṁ, ime rājabhāvādayo
visesā tesu ekassāpi nāhesuṁ.

page number: 175

#[377] mahesittamakārayīti tvañca tesaṁ sabbesampi anupubbena aggamahesibhāvaṁ
akāsi, anuppattāti attho. kasmāti guṇato ca sāmikabhāvato ca avisiṭṭhesu
ettakesu janesu purimake rājāno pahāya pacchimaṁ ekaṁyeva kasmā kena kāraṇena
anusocasīti pucchi.
taṁ sutvā ubbarī saṁvegajātā puna tāpasaṁ:-
[378] "ātume itthibhūtāya dīgharattāya mārisa
yassā me itthibhūtāya saṁsāre bahubhāsasī"ti
gāthamāha. tattha ātumeti attani. itthibhūtāyāti itthibhāvaṁ upagatāya. dīgharattāyāti
dīgharattaṁ. ayaṁ hettha adhippāyo:- itthibhūtāya attani sabbakālaṁ itthīyeva hoti,
udāhu purisabhāvampi upagacchatīti. yassā me itthibhūtāyāti yassā mayhaṁ
itthibhūtāya evaṁ tāva bahusaṁsāre mahesibhāvaṁ mahāmuni tvaṁ bhāsasi kathesīti attho.
"āhu me 1- itthibhūtāyā"ti vā pāṭho. tattha āti anussaraṇatthe nipāto. āhu
meti 2- sayaṁ anussaritaṁ aññātamidaṁ mayā, itthibhūtāya itthibhāvaṁ upagatāya evaṁ
mayhaṁ ettakaṁ kālaṁ aparāparuppatti 3- ahosi, kasmā? yasmā 4- yassā me
itthibhūtāya sabbesaṁ anupubbena mahesittamakārayi, kiṁ tvaṁ mahāmuni saṁsāre bahuṁ
bhāsasīti yojanā.
taṁ sutvā tāpaso ayaṁ niyamo saṁsāre natthi "itthī itthīyeva hoti, puriso
puriso evā"ti dassento:-
[379] "ahu itthī ahu puriso pasuyonimpi āgamā
evametaṁ atītānaṁ pariyanto na dissatī"ti
gāthamāha. tattha ahu itthī ahu purisoti tvaṁ kadāci itthīpi ahosi, kadāci

footnote: 1 ma. ātumo 2 sī. ātumeti, ma. ātumoti 3 sī. aparā ca anuppatti
footnote: 4 sī. ahosi, tasmā

page number: 176

purisopi ahosi. na kevalaṁ itthipurisabhāvameva, atha kho pasu yonimpi agamāsi,
kadāci pasubhāvampi agamāsi, tiracchānayonimpi upagatā ahosi. evametaṁ atītānaṁ,
pariyanto na dissatīti evaṁ yathāvuttaṁ etaṁ itthibhāvaṁ purisabhāvaṁ tiracchānādi-
bhāvañca upagatānaṁ atītānaṁ attabhāvānaṁ pariyanto ñāṇacakkhunā mahatā ussāhena
passantānampi na dissati. na kevalaṁ taveva, atha kho sabbesampi saṁsāre
paribbhamantānaṁ sattānaṁ attabhāvassa pariyanto na dissateva na paññāyateva.
tenāha bhagavā:-
"anamataggoyaṁ bhikkhave saṁsāro, pubbā koṭi na paññāyati avijjā-
nīvaraṇānaṁ sattānaṁ taṇhāsaṁyojanānaṁ sandhāvataṁ saṁsaratan"ti 1-.
evaṁ tena tāpasena saṁsārassa apariyantataṁ kammassakatañca vibhāventena desitaṁ
dhammaṁ sutvā saṁsāre saṁviggahadayā dhamme ca pasannamānasā vigatasokasallā hutvā
attano pasādaṁ sokavigamanañca pakāsentī:-
[380] "ādittaṁ vata maṁ santaṁ ghaṭasittaṁva pāvakaṁ
vārinā viya osiñcaṁ sabbaṁ nibbāpaye daraṁ.
[381] abbahī vata me sallaṁ sokaṁ hadayanissitaṁ
yo me sokaparetāya patisokaṁ apānudi.
[382] sāhaṁ abbūḷhasallāsmi sītibhūtāsmi nibbutā
na socāmi na rodāmi tava sutvā mahāmunī"ti
tisso gāthā abhāsi. tāsaṁ attho heṭṭhā vuttoyeva.
idāni saṁviggahadayāya ubbariyā paṭipattiṁ dassento satthā:-

footnote: 1 saṁṇi. 16/124/172

page number: 177

[383] "tassa taṁ vacanaṁ sutvā samaṇassa subhāsitaṁ
pattacīvaramādāya pabbaji anagāriyaṁ.
[384] sā ca pabbajitā santā agārasmā anagāriyaṁ.
mettacittaṁ ābhāvesi brahmalokūpapattiyā.
[385] gāmā gāmaṁ vicarantī nigame rājadhāniyo
uruvelā nāma so gāmo yattha kālamakrubbatha.
[386] mettacittaṁ ābhāvetvā brahmalokūpapattiyā
itthicittaṁ virājetvā brahmalokūpagā ahū"ti
catasso gāthā abhāsi.
#[383-384] tattha tassāti tassa tāpasassa. subhāsitanti suṭṭhu bhāsitaṁ,
dhammanti attho. pabbajitā santāti pabbajjaṁ upagatā samānā, pabbajitvā vā
hutvā santakāyavācā. mettacittanti mettāsahagataṁ cittaṁ. cittasīsena mettajjhānaṁ
vadati. brahmalokūpapattiyāti tañca sā mettacittaṁ bhāventī brahmalokūpapattiyā
abhāvesi, na vipassanāpādakādiatthaṁ. anuppanne hi buddhe brahmavihārādike
bhāventā tāpasaparibbājakā yāvadeva bhavasampattiatthameva bhāvesuṁ.
#[385-386] gāmā gāmanti gāmato aññaṁ gāmaṁ. ābhāvetvāti vaḍḍhetvā
brūhetvā. "abhāvetvā"ti keci paṭhanti, tesaṁ akāro nipātamattaṁ. itthicittaṁ
virājetvāti itthibhāve cittaṁ ajjhāsayaṁ abhiruciṁ virājetvā 1- itthibhāve
virattacittā hutvā. brahmalokūpagāti paṭisandhiggahaṇavasena brahmalokaṁ upagamanakā
ahosi. sesaṁ heṭṭhā vuttanayattā uttānameva.

footnote: 1 sī.,i. vidhametvā

page number: 178

satthā imaṁ dhammadesanaṁ āharitvā tassā upāsikāya sokaṁ vinodetvā
upari catusaccadesanaṁ akāsi, saccapariyosāne sā upāsikā sotāpattiphale patiṭṭhahi,
sampattaparisāya ca desanā sātthikā ahosīti.
ubbaripetivatthuvaṇṇanā niṭṭhitā.
iti khuddakaṭṭhakathāya petavatthusmiṁ
terasavatthupaṭimaṇḍitassa
dutiyassa ubbarivaggassa atthasaṁvaṇṇanā niṭṭhitā.
------------

page number: 179

3. cūḷavagga
111. 1. abhijjamānapetavatthuvaṇṇanā
abhijjamāne vārimhīti idaṁ satthari veḷuvane viharante aññataraṁ luddapetaṁ
ārabbha vuttaṁ.
bārāṇasiyaṁ kira aparadisābhāge pāragaṅgāya vāsabhagāmaṁ atikkamitvā
cundaṭṭhilanāmake 1- gāme eko luddako ahosi, so araññe mige vadhitvā varamaṁsaṁ
aṅgāre pacitvā khāditvā avasesaṁ paṇṇapuṭe bandhitvā kājena gahetvā gāmaṁ 2-
āgacchati. taṁ bāladārakā gāmadvāre disvā "maṁsaṁ me dehi maṁsaṁ me dehī"ti
hatthe pasāretvā upadhāvanti. so tesaṁ thokaṁ thokaṁ maṁsaṁ deti. athekadivasaṁ maṁsaṁ
alabhitvā uddālakapupphaṁ pilandhitvā bahuñca hatthena gahetvā gāmaṁ gacchantaṁ
taṁ dārakā gāmadvāre disvā "maṁsaṁ me dehi maṁsaṁ me dehī"ti hatthe pasāretvā
upadhāviṁsu, so tesaṁ ekekaṁ pupphamañjariṁ adāsi.
atha aparena samayena kālaṁ katvā petesu nibbatto naggo virūparūpo
bhayānakadassano supinepi 3- annapānaṁ ajānanto sīse ābandhitauddālakakusumamālākalāpo
"cundaṭṭhilāyaṁ ñātakānaṁ santike kiñci labhissāmī"ti gaṅgāya udake
abhijjamāne paṭisotaṁ padasā gacchati. tena ca samayena koliyo nāma rañño
bimbisārassa mahāmatto kupitaṁ paccantaṁ vūpasametvā paṭinivattento hatthiassādi-
parivārabalaṁ thalapathena pesetvā sayaṁ gaṅgāya nadiyā anusotaṁ nāvāya āgacchanto
taṁ petaṁ tathā gacchantaṁ disvā pucchanto:-
[387] "abhijjamāne vārimhi gaṅgāya idha gacchasi
naggo pubbaḍḍhapetova 4- māladhārī alaṅkato
kuhiṁ gamissasi peta kattha vāso bhavissatī"ti

footnote: 1 sī. cundatthikanāmake 2 ma. ayaṁ pāṭho na dissati 3 sī.,i. supinenapi
footnote: 4 chaßēéa. pubbaddhapetova

page number: 180

gāthamāha. tattha abhijjamāneti padanikkhepena abhijjamāne saṅghāte 1-. vārimhi
gaṅgāyāti gaṅgāya nadiyā udake. idhāti imasmiṁ ṭhāne. pubbaḍḍhapetovāti kāyassa
purimaḍḍhena apeto viya apetayoniko devaputto viya. kathaṁ? māladhārī alaṅkatoti,
mālāhi pilandhitvā alaṅkatasīsaggoti attho. kattha vāso bhavissatīti katarasmiṁ gāme
dese vā tuyhaṁ nivāso bhavissati, taṁ kathehīti attho.
idāni yaṁ tadā tena petena koliyena ca vuttaṁ, taṁ dassetuṁ saṅgītikārā:-
[388] "cundaṭṭhilaṁ gamissāmi peto so iti bhāsati
antare vāsabhagāmaṁ bārāṇasiṁ 2- ca santike.
[389] tañca disvā mahāmatto koliyo iti vissuto
sattuṁ bhattañca petassa pītakañca yugaṁ adā.
[390] nāvāya tiṭṭhamānāya kappakassa adāpayi
kappakassa padinnamhi ṭhāne petassa dissatha.
[391] tato suvatthavasano māladhārī alaṅkato
ṭhāne ṭhitassa petassa dakkhiṇā upakappatha
tasmā dajjetha petānaṁ anukampāya punappunan"ti
gāthāyo avocuṁ.
#[388] tattha cundaṭṭhilanti evaṁnāmakaṁ gāmaṁ. antare vāsabhagāmaṁ, bārāṇasiṁ

page number: 181

attho:- antare vāsabhagāmassa ca bārāṇasiyā ca yo cundaṭṭhilanāmako gāmo
bārāṇasiyā avidūre, taṁ gāmaṁ gamissāmīti.
#[389] koliyo iti vissutoti koliyoti evaṁpakāsitanāmo 1-. sattuṁ bhattañcāti
sattuṁ ceva bhattañca. pītakañca yugaṁ adāti pītakaṁ suvaṇṇavaṇṇaṁ ekaṁ vatthayugaṁ
ca adāsi.
#[390] kadā adāsīti ce āha nāvāya tiṭṭhamānāya, kappakassa adāpayīti
gacchantiṁ nāvaṁ ṭhapetvā tattha ekassa nhāpitassa upāsakassa dāpesi, dinnamhi
vatthayugeti yojanā. ßēhāneti ṭhānaso taṁkhaṇaññeva. petassa dissathāti petassa sarīre
paññāyittha, tassa nivāsanapārupanavatthaṁ sampajji. tenāha "tato suvatthavasano,
māladhārī alaṅkato"ti, suvatthavasano 2- mālābharaṇehi sumaṇḍitapasādhito. ßēhāne ṭhitassa
petassa, dakkhiṇā upakappathāti dakkhiṇeyyaṭṭhāne ṭhitā panesā dakkhiṇā tassa
petassa yasmā upakappati, viniyogaṁ agamāsi. tasmā dajjetha petānaṁ, anukampāya
punappunanti petānaṁ anukampāya pete uddissa punappunaṁ dakkhiṇaṁ dadeyyāti
attho.
atha so koliyamahāmatto taṁ petaṁ anukampamāno dānavidhiṁ sampādetvā
anusotaṁ āgantvā sūriye uggacchante bārāṇasiṁ sampāpuṇi. bhagavā ca tesaṁ
anuggahatthaṁ ākāsena āgantvā gaṅgātīre aṭṭhāsi. koliyamahāmattopi nāvāto
otaritvā haṭṭhapahaṭṭho bhagavantaṁ nimantesi "adhivāsetha me bhante bhagavā ajjatanāya
bhattaṁ anukampaṁ upādāyā"ti. adhivāsesi bhagavā tuṇhībhāvena. so bhagavato adhivāsanaṁ
viditvā tāvadeva ramaṇīye bhūmibhāge mahantaṁ sākhāmaṇḍapaṁ upari catūsu ca passesu
nānāvirāgavaṇṇavicittavividhavasanasamalaṅkataṁ kāretvā tattha bhagavato āsanaṁ
paññāpetvā adāsi, nisīdi bhagavā paññatte āsane.

footnote: 1 ma. pakāsananāmo 2 sī.,i. suvatthavasanoti

page number: 182

atha so mahāmatto bhagavantaṁ upasaṅkamitvā gandhapupphādīhi pūjetvā vanditvā
ekamantaṁ nisinno heṭṭhā attano vuttavacanaṁ petassa ca paṭivacanaṁ bhagavato ārocesi.
bhagavā "bhikkhusaṁgho āgacchatū"ti cintayi, cintitasamanantarameva buddhānubhāvasañcodito
suvaṇṇahaṁsagaṇo viya dhataraṭṭhahaṁsarājaṁ bhikkhusaṁgho dhammarājaṁ samparivāresi, tāvadeva
mahājano sannipati "uḷārā dhammadesanā bhavissatī"ti. taṁ disvā pasannamānaso
mahāmatto buddhappamukhaṁ bhikkhusaṁghaṁ paṇītena khādanīyena bhojanīyena santappesi. bhagavā
katabhattakicco mahājanassa anukampāya "bārāṇasisamīpagāmavāsino sannipatantū"ti
adhiṭṭhāsi. sabbe ca te iddhibalena mahājanā sannipatiṁsu, uḷāre cassa pete
pākaṭe akāsi. tesu keci chinnabhinnapilotikakhaṇḍadharā, keci attano keseheva
paṭicchāditakopinā, keci naggā yathājātarūpā khuppipāsābhibhūtā tacapariyonaddhā
aṭṭhimattasarīrā ito cito ca paribbhamantā mahājanassa paccakkhato paññāyiṁsu.
atha bhagavā tathārūpaṁ iddhābhisaṅkhāraṁ abhisaṅkhāsi, yathā te ekajjhaṁ sannipatitvā
attanā kataṁ pāpakammaṁ mahājanassa pavedesuṁ. tamatthaṁ dīpentā saṅgītikārā:-
[392] "sātunnavasanā 1- eke aññe kesanivāsanā 2-
petā bhattāya gacchanti pakkamanti disodisaṁ.
[393] dūre eke padhāvitvā aladdhāva nivattare
chātā pamucchitā bhantā bhūmiyaṁ paṭisumbhitā.
[394] keci tattha papatitvā 3- bhūmiyaṁ paṭisumbhitā
pubbe akatakalyāṇā aggidaḍḍhāva ātape.
[395] mayaṁ pubbe pāpadhammā gharaṇī kulamātaro
santesu deyyadhammesu dīpaṁ nākamha attano.

footnote: 1 ma. sāhundavāsino, i. sāhunnavāsino. evamuparipi 2 ma. kesanivāsino
footnote: 3 ma. te ca tattha papatitā

page number: 183

[396] pahūtaṁ annapānampi apissu avakirīyati
sammaggate pabbajite na ca kiñci adamhase.
[397] akammakāmā alasā sādukāmā mahagghasā
ālopapiṇḍadātāro paṭiggahe paribhāsimhase. 1-
[398] te gharā tā ca dāsiyo tānevābharaṇāni no
te aññe paricārenti mayaṁ dukkhassa bhāgino.
[399] veṇī vā avaññā honti rathakārī ca dubbhikā
caṇḍālī kapaṇā honti kappakā ca punappunaṁ.
[400] yāni yāni nihīnāni kulāni kapaṇāni ca
tesu tesveva jāyanti esā maccharino gati.
[401] pubbe ca katakalyāṇā dāyakā vītamaccharā
saggaṁ te paripūrenti obhāsenti ca nandanaṁ.
[402] vejayante ca pāsāde ramitvā kāmakāmino
uccākulesu jāyanti sabhogesu tato cutā.
[403] kūṭāgāre ca pāsāde pallaṅke gonakatthate
bījitaṅgā morahatthehi kule jātā yasassino.
[404] aṅkato aṅkaṁ gacchanti māladhārī alaṅkatā
dhātiyo upatiṭṭhanti sāyaṁ pātaṁ sukhesino.
[405] na yidaṁ akatapuññānaṁ katapuññānamevidaṁ
asokaṁ nandanaṁ rammaṁ tidasānaṁ mahāvanaṁ.

footnote: 1 ma. paribhāsitā

page number: 184

[406] sukhaṁ akatapuññānaṁ idha natthi parattha ca
sukhañca katapuññānaṁ idha ceva parattha ca.
[407] tesaṁ sahabyakāmānaṁ kattabbaṁ kusalaṁ bahuṁ
katapuññā hi modanti sagge bhogasamaṅgino"ti
gāthāyo avocuṁ.
#[392] tattha sātunnavasanāti chinnabhinnapilotikakhaṇḍanivāsanā. eketi
ekacce. kesanivāsanāti keseheva paṭicchāditakopinā. bhattāya gacchantīti "appeva
nāma ito gatā yattha vā tattha vā kiñci ucchiṭṭhabhattaṁ vā vamitabhattaṁ 1- vā
gabbhamalādikaṁ vā labheyyāmā"ti katthacideva aṭṭhatvā 2- ghāsatthāya gacchanti. pakkamanti
disodisanti disato disaṁ anekayojanantarikaṁ ṭhānaṁ pakkamanti.
#[393] dūreti dūreva ṭhāne. eketi ekacce petā. padhāvitvāti ghāsatthāya
upadhāvitvā. aladdhāva nivattareti kiñci ghāsaṁ vā pānīyaṁ vā alabhitvā eva
nivattanti. pamucchitāti khuppipāsādidukkhena sañjātamucchā. bhantāti paribbhamantā.
bhūmiyaṁ paṭisumbhitāti tāya eva mucchāya uppattiyā ṭhatvā avakkhittamattikāpiṇḍā
viya vissussitvā paṭhaviyaṁ patitā.
#[394] tatthāti gataṭṭhāne. bhūmiyaṁ paṭisumbhitāti papāte patitā viya
jighacchādidukkhena ṭhātuṁ asamatthabhāvena bhūmiyaṁ patitā, tattha vā gataṭṭhāne ghāsādīnaṁ
alābhena chinnāsā hutvā kenaci paṭimukhaṁ sumbhitā pothitā viya bhūmiyaṁ patitā
hontīti attho. pubbe akatakalyāṇāti purimabhave akatakusalā. aggidaḍḍhāva ātapeti
nidāghakāle ātapaṭṭhāne agginā daḍḍhā viya, khuppipāsagginā ḍayhamānā
mahādukkhaṁ anubhavantīti attho.

footnote: 1 sī.,i. vamathubhattaṁ 2 sī.,i. āgantvā

page number: 185

#[395] pubbeti atītabhave. pāpadhammāti issukīmaccharīādibhāvena lāmakasabhāvā.
gharaṇīti gharasāminiyo. kulamātaroti kuladārakānaṁ mātaro, kulapurisānaṁ 1- vā mātaro.
dīpanti patiṭṭhaṁ, puññanti attho. tañhi sattānaṁ sugatīsu patiṭṭhābhāvato 2-
"patiṭṭhā"ti vuccati. nākamhāti na karimha.
#[396] pahūtanti bahuṁ. annapānampīti annañca pānañca. apissu avakirīyatīti
sūti nipātamattaṁ, api avakirīyati chaḍḍīyati. 3- sammaggateti sammā gate sammā
paṭipanne sammā paṭipannāya. pabbajiteti pabbajitāya. sampadānatthe 4- hi idaṁ
bhummavacanaṁ. sammaggate vā pabbajite sati labbhamāneti attho. na ca kiñci adamhaseti
"kiñcimattampi deyyadhammaṁ nādamhā"ti vippaṭisārābhibhūtā vadanti.
#[397] akammakāmāti sādhūhi akattabbaṁ kammaṁ akusalaṁ kāmentīti akammakāmā,
5- sādhūhi vā kattabbaṁ kusalaṁ kāmentīti kammakāmā, na kammakāmāti akammakāmā 5-,
kusaladhammesu acchandikāti attho. alasāti kusītā kusalakammakaraṇe nibbīriyā.
sādukāmāti sātamadhuravatthupiyā 6-. mahagghasāti mahābhojanā, ubhayenāpi sundarañca
madhurañca bhojanaṁ labhitvā atthikānaṁ kiñci adatvā sayameva bhuñjitāroti dasseti.
ālopapiṇḍadātāroti ālopamattassapi bhojanapiṇḍassa dāyakā. paṭiggaheti 7- tassa
paṭiggaṇhanake. paribhāsimhaseti paribhavaṁ karontā bhāsimha, avamaññimha uppaṇḍimhā
cāti attho.
#[398] te gharāti yattha mayaṁ pubbe "amhākaṁ gharan"ti mamattaṁ akarimhā,
tāni gharāni yathāṭhitāni, idāni no na kiñci upakappatīti adhippāyo. tā
ca dāsiyo tānevābharaṇāni noti etthāpi eseva nayo. tattha noti amhākaṁ.
teti te gharādike. aññe paricārentīti, paribhogādivasena viniyogaṁ karontīti attho.

footnote: 1 sī. kulaparisānaṁ 2 ma. sattānaṁ gati 3 sī. chādīyati 4 chaßēéa. sampadāne
footnote: 5-5 sī. sādhūhi vā kattabbaṁ kusalaṁ na kāmentīti akammakāmā, na kammakāmā vā akammakāmā 6 ma. sādumadhuravatthupiyā 7 sī. paṭiggāhaketi

page number: 186

mayaṁ dukkhassa bhāginoti mayaṁ pana pubbe kevalaṁ kīḷanappasutā hutvā sāpateyyaṁ
pahāya gamanīyaṁ anugāmikaṁ kātuṁ ajānantā idāni khuppipāsādidukkhassa bhāgino
bhavāmāti attānaṁ garahantā vadanti.
#[399] idāni yasmā petayonito cavitvā manussesu uppajjantāpi sattā
yebhuyyena tasseva kammassa vipākāvasesena hīnajātikā kapaṇavuttinova honti,
tasmā tamatthaṁ dassetuṁ "veṇivā"tiādinā dve gāthā vuttā. tattha veṇivāti
venajātikā, 1- vilīvakārā naḷakārā hontīti attho. vāsaddo aniyamattho. avaññāti
avaññeyyā, avajānitabbāti vuttaṁ hoti. "vambhanā"ti vā pāṭho, parehi bādhanīyāti
attho. rathakārīti cammakārino. dubbhikāti mittadubbhikā mittānaṁ bādhikā 2-.
caṇḍālīti caṇḍālajātikā. kapaṇāti vaṇibbakā 3- ativiya kāruññappattā. kappakāti
kappakajātikā, sabbattha "honti punappunan"ti yojanā, aparāparampi imesu
nihīnakulesu uppajjantīti vuttaṁ hoti.
#[400] tesu tesveva jāyantīti yāni yāni aññānipi nesādapukkusakulādīni
kapaṇāni ativiya vambhaniyāni paramaduggatāni ca, tesu tesu eva nihīnakulesu
macchariyamalena petesu nibbattitvā tato cutā nibbattanti. tenāha "esā maccharino
gatī"ti.
#[401] evaṁ akatapuññānaṁ sattānaṁ gatiṁ dassetvā idāni katapuññānaṁ
gatiṁ dassetuṁ "pubbe ca katakalyāṇā"ti satta gāthā vuttā. tattha saggaṁ te
paripūrentīti ye pubbe purimajātiyaṁ katakalyāṇā dāyakā dānapuññābhiratā
vigatamalamaccherā, te attano rūpasampattiyā ceva parivārasampattiyā ca saggaṁ devalokaṁ
paripūrenti paripuṇṇaṁ karonti. obhāsenti ca nandananti na kevalaṁ paripūrentiyeva,
atha kho kapparukkhādīnaṁ pabhāhi sabhāveneva obhāsamānampi nandanavanaṁ attano
vatthābharaṇajutīhi sarīrappabhāya ca abhibhavitvā ceva obhāsetvā ca jotenti.

footnote: 1 sī. veṇijātikā 2 ma. dubbhikāti mittānaṁ bādhakā 3 sī.,i. varākā

page number: 187

#[402] kāmakāminoti yathicchitesu kāmaguṇesu 1- yathākāmaṁ paribhogavanto.
uccākulesūti uccesu khattiyakulādīsu kulesu. sabhogesūti mahāvibhavesu. tato
cutāti tato devalokato cutā.
#[403] kūṭāgāre ca pāsādeti kūṭāgāre ca pāsāde ca. bījitaṅgāti
bījiyamānadehā. morahatthehīti morapiñchapaṭimaṇḍitabījanīhatthehi. yasassinoti
parivāravanto ramantīti adhippāyo.
#[404] aṅkato aṅkaṁ gacchantīti dārakakālepi ñātīnaṁ dhātīnañca aṅkaṭṭhānato
aṅkaṭṭhānameva gacchanti, na bhūmitalanti adhippāyo. upatiṭṭhantīti upaṭṭhānaṁ
karonti. sukhesinoti sukhamicchantā, "mā sītaṁ vā uṇhaṁ vā"ti appakampi dukkhaṁ
pariharantā upatiṭṭhantīti adhippāyo.
#[405] na yidaṁ akatapuññānanti idaṁ sokavatthuabhāvato asokaṁ rammaṁ ramaṇīyaṁ
tidasānaṁ tāvatiṁsadevānaṁ mahāvanaṁ mahāupavanabhūtaṁ nandanaṁ nandanavanaṁ akatapuññānaṁ
na hoti, tehi laddhuṁ na sakkāti attho.
#[406] idhāti imasmiṁ manussaloke visesato puññaṁ karīyati, taṁ sandhāyāha.
idhāti vā diṭṭhadhamme. paratthāti samparāye.
#[407] tesanti tehi yathāvuttehi devehi. sahabyakāmānanti sahabhāvaṁ
icchantehi. bhogasamaṅginoti bhogehi samannāgatā, dibbehi pañcakāmaguṇehi samappitā
modantīti attho. sesaṁ uttānatthameva.
evaṁ tehi petehi sādhāraṇato 2- attanā katakammassa ca gatiyā puññakammassa
ca gatiyā paveditāya saṁviggamanassa koliyāmaccapamukhassa tattha sannipatitassa mahājanassa

footnote: 1 sī. kāmesu kāmaguṇesu 2 sī. ārādhanato, i. ādhāraṇato

page number: 188

ajjhāsayānurūpaṁ bhagavā vitthārena dhammaṁ desesi, desanāpariyosāne caturāsītiyā
pāṇasahassānaṁ dhammābhisamayo ahosīti.
abhijjamānapetavatthuvaṇṇanā niṭṭhitā.
-------------------
112. 2. sānuvāsittherapetavatthuvaṇṇanā 1-
kuṇḍināgariyo theroti idaṁ satthari veḷuvane viharante āyasmato
sānuvāsittherassa ñātipete ārabbha vuttaṁ.
atīte kira bārāṇasiyaṁ kitavassa nāma rañño putto uyyānakīḷaṁ kīḷitvā
nivattanto sunettaṁ nāma paccekabuddhaṁ piṇḍāya caritvā nagarato nikkhamantaṁ disvā
issariyamadamatto hutvā "kathañhi nāma mayhaṁ añjaliṁ akatvā ayaṁ muṇḍako
gacchatī"ti paduṭṭhacitto hatthikkhandhato otaritvā "kacci te 2- piṇḍapāto laddho"ti
ālapanto hatthato pattaṁ gahetvā paṭhaviyaṁ pātetvā bhindi. atha naṁ sabbattha
tādibhāvappattiyā nibbikāraṁ karuṇāvipphārasomanassanipātapasannacittameva 3-
olokentaṁ aṭṭhānāghātena 4- dūsitacitto "kiṁ maṁ kitavassa rañño puttaṁ na jānāsi,
tvaṁ olokayanto mayhaṁ kiṁ karissasī"ti vatvā avahasanto pakkāmi. pakkantamattasseva
cassa narakaggidāhapaṭibhāgo balavasarīradāho uppajji. so tena mahāsantāpenābhibhūta-
kāyo atibāḷhaṁ dukkhavedanābhitunno kālaṁ katvā avīcimahāniraye nibbatti.
so tattha dakkhiṇapassena vāmapassena uttāno avakujjoti bahūhi pakārehi
parivattitvā caturāsīti vassasahassāni paccitvā tato cuto petesu aparimitakālaṁ
khuppipāsādidukkhaṁ anubhavitvā tato cuto imasmiṁ buddhuppāde kuṇḍinagarassa samīpe

footnote: 1 chaßēéa. sāṇa..., evamuparipi. 2 sī.,i. vo
footnote: 3 sī. karuṇāvipphārasommasomanassanayananipātitapasannacittameva 4 ma. accharāghātenapi

page number: 189

kevaṭṭagāme nibbatti, tassa jātissarañāṇaṁ uppajji, tena so pubbe attanā
anubhūtapubbaṁ dukkhaṁ anussaranto vayappattopi pāpabhayena ñātakehipi saddhiṁ maccha-
bandhanatthaṁ na gacchati. tesu gacchantesu macche ghātetuṁ anicchanto nilīyati, gato
ca jālaṁ bhindati, jīvante vā macche gahetvā udake vissajjeti, tassa taṁ
kiriyaṁ arocantā ñātakā gehato taṁ nīhariṁsu. eko panassa bhātā sinehabaddhahadayo 1-
ahosi.
tena ca samayena āyasmā ānando kuṇḍinagaraṁ upanissāya sānupabbate 2-
viharati. atha so kevaṭṭaputto ñātakehi pariccatto hutvā ito cito ca paribbhamanto
taṁ padesaṁ patto bhojanavelāya therassa santikaṁ upasaṅkami. thero taṁ pucchitvā
bhojanena atthikabhāvaṁ ñatvā tassa bhattaṁ datvā katabhattakicco sabbaṁ taṁ pavattiṁ
ñatvā dhammakathāya pasannamānasaṁ 3- ñatvā "pabbajissasi āvuso"ti. āma bhante
pabbajissāmīti. thero taṁ pabbājetvā tena saddhiṁ bhagavato santikaṁ agamāsi.
atha naṁ satthā āha "ānanda imaṁ sāmaṇeraṁ anukampeyyāsī"ti. so ca akatakusalattā
appalābho ahosi. atha naṁ satthā anuggaṇhanto bhikkhūnaṁ paribhogatthāya pānīyaghaṭānaṁ
paripūraṇe niyojesi. taṁ disvā upāsakā tassa bahūni niccabhattāni paṭṭhapesuṁ.
so aparena samayena laddhūpasampado arahattaṁ patvā thero hutvā dvādasahi
bhikkhūhi saddhiṁ sānupabbate vasi. tassa pana ñātakā pañcasatamattā anupacitakusalakammā
upacitamaccherādipāpadhammā kālaṁ katvā petesu nibbattiṁsu. tassa pana mātāpitaro
"esa amhehi pubbe gehato nikkaḍḍhito"ti sārajjamānā 4- taṁ anupasaṅkamitvā
tasmiṁ baddhasinehaṁ bhātikaṁ pesesuṁ. so therassa gāmaṁ piṇḍāya paviṭṭhasamaye
dakkhiṇajāṇumaṇḍalaṁ paṭhaviyaṁ patiṭṭhāpetvā katañjalī attānaṁ dassetvā "mātā pitā
ca te bhante"tiādigāthā avoca. kuṇḍināgariyo therotiādayo pana ādito pañca
gāthā tāsaṁ sambandhadassanatthaṁ dhammasaṅgāhakehi ṭhapitā.

footnote: 1 sī. sinehena somhahadayo 2 sī.,i. sānuvāsipabbate, chaßēéa. sāṇapabbate
footnote: 3 sī.,i. taṁ pasannamānasaṁ 4 sī.,i. lajjāyamānā

page number: 190

[408] "kuṇḍināgariyo thero sānuvāsinivāsiko
poṭṭhapādoti nāmena samaṇo bhāvitindriyo.
[409] tassa mātā pitā bhātā duggatā yamalokikā
pāpakammaṁ karitvāna petalokaṁ ito gatā.
[410] te duggatā sūcikaṭṭā kilantā naggino kisā
uttasantā 1- mahattāsā na dassenti kurūrino 2-.
[411] tassa bhātā vitaritvā naggo ekapathekako
catukuṇḍiko bhavitvāna therassa dassayītumaṁ.
[412] thero cāmanasikatvā tuṇhībhūto atikkami 3-
so ca viññāpayī theraṁ `bhātā petagato ahaṁ'.
[413] mātā pitā ca te bhante duggatā yamalokikā
pāpakammaṁ karitvāna petalokaṁ ito gatā.
[414] te duggatā sūcikaṭṭā kilantā naggino kisā
uttasantā mahattāsā na dassenti kurūrino.
[415] anukampassu kāruṇiko datvā anvādisāhi no
tava dinnena dānena yāpessanti kurūrino"ti.
#[408-409] tattha kuṇḍināgariyo theroti evaṁnāmake nagare jātasaṁvaḍḍhatthero,
"kuṇḍikanagaro thero"tipi pāṭho, so evattho. sānuvāsinivāsikoti
sānupabbatavāsī. poṭṭhapādoti nāmenāti nāmena poṭṭhapādo nāma. samaṇoti

footnote: 1 ma. ottappantā 2 ma. kuruddino 3 sī.,i. apakkami

page number: 191

samitapāpo. bhāvitindriyoti ariyamaggabhāvanāya bhāvitasaddhādiindriyo, arahāti
attho. tassāti tassa sānuvāsittherassa. duggatāti duggatigatā.
#[410] sūcikaṭṭāti pūtinā lūkhagattā aṭṭakā, sūcikāti laddhanāmāya
khuppipāsāya aṭṭā pīḷitā. 1- "sūcikaṇṭhā"ti keci paṭhanti, sūcichiddasadisamukha-
dvārāti attho. kilantāti kilantakāyacittā. nagginoti naggarūpā niccoḷā. kisāti
aṭṭhittacamattasarīratāya kisadehā. uttasantāti "ayaṁ samaṇo amhākaṁ putto"ti
ottappena utrāsaṁ āpajjantā. mahattāsāti attanā pubbe katakammaṁ paṭicca
sañjātamahābhayā. na dassentīti attānaṁ na dassenti, sammukhībhāvaṁ na gacchanti.
kurūrinoti dāruṇakammantā.
#[411] tassa bhātāti sānuvāsittherassa bhātā. vitaritvāti vitiṇṇo hutvā,
ottappasantāsabhayāti 2- attho. vituritvāti vā pāṭho, turito hutvā, taramānarūpo
hutvāti vuttaṁ hoti. ekapatheti ekapadikamagge. ekakoti ekiko adutiyo.
catukuṇḍiko bhavitvānāti catūhi aṅgehi kuṇḍeti attabhāvaṁ pavattetīti
catukuṇḍiko, dvīhi jāṇūhi dvīhi hatthehi gacchanto tiṭṭhanto ca, evaṁbhūto
hutvāti attho. so hi evaṁ purato kopīnapaṭicchādanā hotīti tathā akāsi. therassa
dassayītumanti therassa attānaṁ uddisayi dassesi.
#[412] amanasikatvāti "ayaṁ nāma eso"ti evaṁ manasi akaritvā anāvajjetvā.
so cāti so peto. bhātā petagato ahanti "ahaṁ atītattabhāve bhātā, idāni
petabhūto idhāgato"ti vatvā viññāpayi theranti yojanā.
#[413-415] yathā pana viññāpayi, taṁ dassetuṁ "mātā pitā cā"tiādinā
tisso gāthā vuttā. tattha mātā pitā ca teti tava mātā ca pitā ca.

footnote: 1 sī.,i. sūcikaṭṭāti sūcinā lūkhavatthādinā aṭṭikā. sūcigattāti vā pāṭho,
footnote: vijjhanatthena sūcikāti laddhanāmāya khuppipāsāya aṭṭitā pīḷitā
footnote: 2 ma. ottappantāsā hontīti

page number: 192

anukampassūti anuggaṇha anudayaṁ karohi. anvādisāhīti ādisa. noti amhākaṁ.
tava dinnenāti tayā dinnena.
taṁ sutvā thero yathā paṭipajji, taṁ dassetuṁ:-
[416] "thero caritvā piṇḍāya bhikkhū aññe ca dvādasa
ekajjhaṁ sannipatiṁsu bhattavissaggakāraṇā.
[417] thero sabbeva te āha yathāladdhaṁ dadātha me
saṁghabhattaṁ karissāmi anukampāya ñātinaṁ.
[418] niyyādayiṁsu therassa thero saṁghaṁ nimantayi
datvā anvādisi thero mātu pitu ca bhātuno
`idaṁ me ñātīnaṁ hotu sukhitā hontu ñātayo'.
[419] samanantarānuddiṭṭhe bhojanaṁ upapajjatha 1-
suciṁ paṇītaṁ sampannaṁ anekarasabyañjanaṁ.
[420] tato uddassayī 2- bhātā vaṇṇavā balavā sukhī
pahūtaṁ bhojanaṁ bhante passa naggāmhase mayaṁ
tathā bhante parakkama yathā vatthaṁ labhāmase.
[421] thero saṅkārakūṭamhā 3- uccinitvāna nantake
pilotikaṁ paṭaṁ katvā saṁghe cātuddise adā.
[422] datvā anvādisī thero mātu pitu ca bhātuno
`idaṁ me ñātīnaṁ hotu sukhitā hontu ñātayo'.

footnote: 1 chaßēéa. udapajjatha. evamuparipi 2 sī.,ma. uddisayī 3 ma. saṅkārakūṭato

page number: 193

[423] samanantarānuddiṭṭhe vatthāni upapajjiṁsu 1-
tato suvatthavasano therassa dassayītumaṁ. 2-
[424] yāvatā nandarājassa vijitasmiṁ paṭicchadā
tato bahutarā bhante vatthānacchādanāni no.
[425] koseyyakambalīyāni 3- khomakappāsikāni ca
vipulā ca mahagghā ca tepākāsevalambare.
[426] te mayaṁ paridahāma yaṁ yaṁ hi manaso piyaṁ
tathā bhante parakkama yathā gehaṁ labhāmase.
[427] thero paṇṇakuṭiṁ katvā saṁghe cātuddise adā
datvā ca anvādisī thero mātu pitu ca bhātuno
`idaṁ me ñātīnaṁ hotu sukhitā hontu ñātayo'.
[428] samanantarānuddiṭṭhe gharāni upapajjiṁsu
kūṭāgāranivesanā vibhattā bhāgaso mitā.
[429] na manussesu īdisā yādisā no gharā idha
api dibbesu yādisā tādisā no gharā idha.
[430] daddallamānā ābhenti samantā caturo disā
tathā bhante parakkama yathā pānīyaṁ labhāmase.
[431] thero karakaṁ 4- pūretvā saṁghe cātuddise adā
datvā anvādisī thero mātu pitu ca bhātuno
`idaṁ me ñātīnaṁ hotu sukhitā hontu ñātayo'.

footnote: 1 chaßēéa. udapajjisuṁ. evamuparipi 2 ma. therassuddissayī 3 ma. koseyyakambalāneva
footnote: 4 chaßēéa. karaṇaṁ

page number: 194

[432] samanantarānuddiṭṭhe pānīyaṁ upapajjatha
gambhīrā caturassā ca pokkharañño sunimmitā.
[433] sītodakā 1- suppatitthā sītā appaṭigandhiyā
padumuppalasañchannā vārikiñjakkhapūritā.
[434] tattha nhātvā pivitvā ca therassa paṭidassayuṁ
pahūtaṁ pānīyaṁ bhante pādā dukkhā phalanti no.
[435] āhiṇḍamānā khañjāma sakkhare kusakaṇṭake
tathā bhante parakkama yathā yānaṁ labhāmase.
[436] thero sipāṭikaṁ laddhā saṁghe cātuddise adā
datvā anvādisī thero mātu pitu ca bhātuno
`idaṁ me ñātīnaṁ hotu sukhitā hontu ñātayo'.
[437] samanantarānuddiṭṭhe petā rathena māgamuṁ
anukampitamha bhadante bhattenacchādanena ca.
[438] gharena pānīyadānena yānadānena cūbhayaṁ
muniṁ kāruṇikaṁ loke bhante vanditumāgatā"ti
gāthāyo āhaṁsu.
#[416-417] tattha thero caritvā piṇḍāyāti thero piṇḍapātacārikāya
caritvā. bhikkhū aññe ca dvādasāti therena saha vasantā aññe ca dvādasa
bhikkhū ekajjhaṁ ekato sannipatiṁsu. kasmāti ce? bhattavissaggakāraṇāti
bhattakiccakāraṇā bhuñjananimittaṁ. teti te bhikkhū. yathāladdhanti yaṁ yaṁ laddhaṁ.
dadāthāti detha.

footnote: 1 chaßēéa. sītodikā

page number: 195

#[418] niyyādayiṁsūti adaṁsu. saṁghaṁ nimantayīti te eva dvādasa bhikkhū
saṁghuddesavasena taṁ bhattaṁ dātuṁ nimantesi. anvādisīti ādisi. tattha yesaṁ
anvādisi, te dassetuṁ "mātu pitu ca bhātuno, idaṁ me ñātīnaṁ hotu, sukhitā hontu
ñātayo"ti vuttaṁ.
#[419] samanantarānuddiṭṭheti uddiṭṭhasamanantarameva. bhojanaṁ upapajjathāti tesaṁ
petānaṁ bhojanaṁ uppajji. kīdisanti āha "sucin"tiādi. tattha anekarasabyañjananti
nānārasehi byañjanehi yuttaṁ, atha vā anekarasaṁ anekabyañjanañca. tatoti
bhojanalābhato pacchā.
#[420] uddassayī bhātāti bhātikabhūto peto therassa attānaṁ dassesi.
vaṇṇavā balavā sukhīti tena bhojanalābhena tāvadeva rūpasampanno balasampanno
sukhitova hutvā. pahūtaṁ bhojanaṁ bhanteti bhante tava dānānubhāvena pahūnaṁ anappakaṁ
bhojanaṁ amhehi laddhaṁ. passa naggāmhaseti olokehi, naggikā pana amha, tasmā
tathā bhante parakkama payogaṁ karohi. yathā vatthaṁ labhāmaseti yena pakārena yādisena
payogena sabbeva mayaṁ vatthāni labheyyāma, tathā vāyamathāti attho.
#[421] saṅkārakūṭamhāti tattha tattha saṅkāraṭṭhānato. uccinitvānāti
gavesanavasena gahetvā. nantaketi chinnapariyante chaḍḍitadussakhaṇḍe. te pana yasmā
khaṇḍabhūtā pilotikā nāma honti, tāhi ca thero cīvaraṁ katvā saṁghassa adāsi,
tasmā āha "pilotikaṁ paṭaṁ katvā, saṁghe cātuddise adā"ti. tattha saṁghe cātuddise
adāti catūhipi disāhi āgatabhikkhusaṁghassa adāsi. sampadānatthe hi idaṁ bhummavacanaṁ.
#[423-424] suvatthavasanoti sundaravatthavasano. therassa dassayītumanti therassa
attānaṁ dassayi dassesi, pākaṭo ahosi. paṭicchādayati etthāti paṭicchadā.
#[428-429] kūṭāgāranivesanāti kūṭāgārabhūtā tadaññanivesanasaṅkhātā ca

page number: 196

gharā. liṅgavippallāsavasena hetaṁ vuttaṁ. vibhattāti samacaturassāayatavaṭṭasaṇṭhānādivasena
vibhattā. bhāgaso mitāti bhāgena paricchinnā. noti amhākaṁ. idhāti imasmiṁ
petaloke. api dibbesūti apīti nipātamattaṁ, devalokesūti attho.
#[431] karakanti dhammakarakaṁ 1-. pūretvāti udakassa pūretvā.
vārikiñjakkhapūritāti tattha tattha vārimatthake padumuppalādīnaṁ kesarabhārehi
sañchāditavasena 2- pūritā. phalantīti pupphanti, paṇhikapariyantādīsu
vidālentīti attho.
#[435-436] āhiṇḍamānāti vicaramānā. khañjāmāti khañjanavasena gacchāma.
sakkhare kusakaṇṭaketi sakkharavati kusakaṇṭakavati ca bhūmibhāge, sakkhare kusakaṇṭake
ca akkamantāti attho. yānanti rathavayhādikaṁ yaṅkiñci yānaṁ. sipāṭikanti
ekapaṭalaupāhanaṁ.
#[437-438] rathena māgamunti makāro padasandhikaro, rathena āgamaṁsu. ubhayanti
ubhayena dānena, yānadānena ceva bhattādicatupaccayadānena ca. pānīyadānena hettha
bhesajjadānampi saṅgahitaṁ. sesaṁ heṭṭhā vuttanayattā uttānamevāti.
thero taṁ pavattiṁ bhagavato ārocesi. bhagavā tamatthaṁ aṭṭhuppattiṁ katvā
"yathā ime etarahi, evaṁ tvampi ito anantarātīte attabhāve peto hutvā
mahādukkhaṁ anubhavī"ti vatvā therena yācito suttapetavatthuṁ kathetvā sampattaparisāya
dhammaṁ desesi, taṁ sutvā mahājano sañjātasaṁvego dānasīlādipuññakammanirato
ahosīti.
sānuvāsittherapetavatthuvaṇṇanā niṭṭhitā.
------------------

footnote: 1 chaßēéa. karaṇanti dhamakaraṇaṁ 2 ma. kesarabhāgehi sañchannavasena

page number: 197

113. 3. rathakārapetivatthuvaṇṇanā
veḷuriyathambhaṁ ruciraṁ pabhassaranti idaṁ satthari sāvatthiyaṁ viharante aññataraṁ
petiṁ ārabbha vuttaṁ.
atīte kira kassapassa bhagavato kāle aññatarā itthī sīlācārasampannā
kalyāṇamittasannissayena sāsane abhippasannā suvibhattavicitrabhittithambhasopānabhūmitalaṁ
ativiya dassanīyaṁ ekaṁ āvāsaṁ katvā tattha bhikkhū nisīdāpetvā paṇītena āhārena
parivisitvā bhikkhusaṁghassa niyyādesi. sā aparena samayena kālaṁ katvā aññassa
pāpakammassa vasena himavati pabbatarāje rathakāradahaṁ nissāya vimānapetī hutvā
nibbatti, tassā saṁghassa āvāsadānapuññānubhāvena sabbaratanamayaṁ uḷāraṁ ativiya
samantato pāsādikaṁ manoharaṁ ramaṇīyaṁ pokkharaṇiyaṁ nandanavanasadisaṁ upasobhitaṁ 1- vimānaṁ
nibbatti, sayañca suvaṇṇavaṇṇā abhirūpā dassanīyā pāsādikā ahosi.
sā tattha purisehi vināva dibbasampattiṁ anubhavantī viharati. 2- tassā tattha
dīgharattaṁ nippurisāya vasantiyā anabhirati uppannā. sā ukkaṇṭhitā hutvā
"attheso upāyo"ti cintetvā dibbāni ambapakkāni nadiyaṁ pakkhipati. sabbaṁ
kaṇṇamuṇḍapetivatthusmiṁ āgatanayeneva veditabbaṁ. idha pana bārāṇasivāsī eko māṇavo
gaṅgāyaṁ tesu 3- ekaṁ ambaphalaṁ disvā tassa pabhavaṁ gavesanto anukkamena taṁ ṭhānaṁ
gantvā nadiṁ disvā tadanusārena tassā vasanaṭṭhānaṁ gato. sā taṁ disvā attano
vasanaṭṭhānaṁ netvā paṭisanthāraṁ karontī nisīdi. so tassā vasanaṭṭhānasampattiṁ disvā
pucchanto:-
[439] "veḷuriyathambhaṁ ruciraṁ pabhassaraṁ
vimānamāruyha anekacittaṁ

footnote: 1 ma. rūpasobhitaṁ 2 sī.,i. vasati 3 ma. gatesu

page number: 198

tatthacchasi devi mahānubhāve
pathaddhani paṇṇaraseva cando. 1-
[440] vaṇṇo ca te kanakassa sannibho
uttattarūpo bhusa dassaneyyo
pallaṅkaseṭṭhe atule nisinnā
ekā tuvaṁ natthi ca tuyha sāmiko.
[441] imā ca te pokkharaṇī samantā
pahūtamalyā bahupuṇḍarīkā
suvaṇṇacuṇṇehi samantamotthatā
na tattha paṅko paṇako ca vijjati.
[442] haṁsā cime dassanīyā manoramā
udakasmimanupariyanti sabbadā
samayya vaggūpanadanti sabbe
bindussarā dundubhīnaṁva ghoso.
[443] daddallamānā yasasā yasassinī
nāvāya ca tvaṁ avalamba tiṭṭhasi
āḷārapamhe hasite piyaṁvade
sabbaṅgakalyāṇi bhusaṁ virocasi.
[444] idaṁ vimānaṁ virajaṁ same ṭhitaṁ
uyyānavantaṁ 2- ratinandivaḍḍhanaṁ

footnote: 1 sī. candimā 2 ma. uyyānavanaṁ

page number: 199

icchāmahaṁ nāri anomadassane
tayā saha nandane idha moditun"ti
imā gāthā abhāsi.
#[439] tattha tatthāti tasmiṁ vimāne. acchasīti icchiticchitakāle nisīdasi.
devīti taṁ ālapati. mahānubhāveti mahatā dibbānubhāvena samannāgate. pathaddhanīti
attano pathabhūte addhani, gaganatalamaggeti 1- attho. paṇṇaraseva candoti puṇṇamāsiyaṁ
paripuṇṇamaṇḍalo cando viya vijjotamānāti attho.
#[440] vaṇṇo ca te kanakassa sannibhoti tava vaṇṇo ca uttattasiṅgīsuvaṇṇena
sadiso ativiya manoharo. tenāha "uttattarūpo bhusa dassaneyyo"ti.
atuleti mahārahe. atuleti vā devatāya ālapanaṁ, asadisarūpeti attho. natthi
ca tuyha sāmikoti tuyhaṁ sāmiko ca natthi.
#[441] pahūtamalyāti kamalakuvalayādibahuvidhakusumavatiyo. suvaṇṇacuṇṇehīti
suvaṇṇavālukāhi. samantamotthatāti 2- samantato okiṇṇā. tatthāti tāsu pokkharaṇīsu.
paṅko paṇako cāti kaddamo vā udakapicchillo 3- vā na vijjati.
#[442] haṁsā cime dassanīyā manoramāti ime haṁsā ca dassanasukhā manoramā ca.
anupariyantīti anuvicaranti. sabbadāti sabbesu utūsu. samayyāti saṅgamma. vaggūti
madhuraṁ. upanadantīti vikūjanti. bindussarāti avisaṭassarā 4- sampiṇḍitassarā.
dundubhīnaṁva ghosoti vaggubindussarabhāvena dundubhīnaṁ viya tava pokkharaṇiyaṁ haṁsānaṁ
ghosoti attho.
#[443] daddallamānāti ativiya abhijalantī. yasasāti deviddhiyā. nāvāyāti
doṇiyaṁ. pokkharaṇiyaṁ hi paduminiyaṁ suvaṇṇanāvāya mahārahe pallaṅke nisīditvā

footnote: 1 sī. gaganatalamatthaketi 2 sī. samantamotatāti 3 sī. udakapicchilo
footnote: 4 sī.,i. avissaṭṭhasarā

page number: 200

udakakīḷaṁ kīḷantiṁ petiṁ disvā evamāha. avalambāti avalambitvā apassenaṁ apassāya.
tiṭṭhasīti idaṁ ṭhānasaddassa gatinivattiatthattā gatiyā paṭikkhepavacanaṁ, "nisajjasī"ti
vā pāṭho, nisīdasiccevassa attho daṭṭhabbo. āḷārapamheti vellitadīghanīlapakhume.
hasiteti hasitamahāhasitamukhe. 1- piyaṁvadeti piyabhāṇinī. sabbaṅgakalyāṇīti sabbehi
aṅgehi sundare, sobhanasabbaṅgapaccaṅgīti attho. virocasīti virājesi.
#[444] virajanti vigatarajaṁ niddosaṁ. same ṭhitanti same bhūmibhāge ṭhitaṁ,
caturassasobhitatāya vā samabhāge ṭhitaṁ, samantabhaddakanti attho. uyyānavantanti
nandanavanasahitaṁ 2-. ratinandivaḍḍhananti ratiñca nandiñca vaḍḍhetīti ratinandivaḍḍhanaṁ,
sukhassa ca pītiyā ca saṁvaḍḍhananti attho. nārīti tassā ālapanaṁ. anomadassaneti
paripuṇṇāṅgapaccaṅgatāya aninditadassane. 3- nandaneti nandanakare. idhāti nandanavane,
vimāne vā. moditunti abhiramituṁ icchāmīti yojanā.
evaṁ tena māṇavena vutte sā vimānapetidevatā 4- tassa paṭivacanaṁ
dentī:-
[445] "karohi kammaṁ idha vedanīyaṁ
cittañca te idha nihitaṁ bhavatu 5-
katvāna kammaṁ idha vedanīyaṁ
evaṁ mama lacchasi kāmakāminin"ti
gāthamāha. tattha karohi kammaṁ idha vedanīyanti idha imasmiṁ dibbaṭṭhāne vipaccanakaṁ
vipākadāyakaṁ kusalakammaṁ karohi pasaveyyāsi. idha nihitanti idhūpanītaṁ, 6- "idha
ninnan"ti vā pāṭho, imasmiṁ ṭhāne ninnaṁ poṇaṁ pabbhāraṁ tava cittaṁ bhavatu hotu.
mamanti maṁ. lacchasīti labhissasi.

footnote: 1 sī. hasitavatī ca hasitamukhīpi 2 ma. uyyānavananti nandanavanasadisaṁ 3 ma. anūnadassane

page number: 201

so māṇavo tassā vimānapetiyā vacanaṁ sutvā tato manussapathaṁ gato
tattha cittaṁ paṇidhāya tajjaṁ puññakammaṁ katvā nacirasseva kālaṁ katvā tattha
nibbatti tassā petiyā sahabyataṁ. tamatthaṁ pakāsentā saṅgītikārā:-
[446] "sādhūti so tassā paṭissuṇitvā
akāsi kammaṁ tahiṁ vedanīyaṁ
katvāna kammaṁ tahiṁ vedanīyaṁ
upapajji so māṇavo tassā sahabyatan"ti
osānagāthamāhaṁsu. tattha sādhūti sampaṭicchane nipāto. tassāti tassā vimānapetiyā.
paṭissuṇitvāti tassā vacanaṁ sampaṭicchitvā. tahiṁ vedanīyanti tasmiṁ vimāne tāya
saddhiṁ veditabbasukhavipākaṁ kusalakammaṁ. sahabyatanti sahabhāvaṁ. so māṇavo tassā
sahabyataṁ upapajjīti 1- yojanā. sesaṁ uttānameva.
evaṁ tesu tattha cirakālaṁ dibbasampattiṁ anubhavantesu puriso kammassa parikkhayena
kālamakāsi, itthī pana attano puññakammassa khettaṅgatabhāvena ekaṁ buddhantaraṁ
tattha paripuṇṇaṁ katvā vasi. atha amhākaṁ bhagavati loke uppajjitvā pavattitavaradhamma-
cakke anukkamena jetavane viharante āyasmā mahāmoggallāno ekadivasaṁ pabbatacārikaṁ
caramāno taṁ vimānañca vimānapetiñca disvā "veḷuriyathambhaṁ ruciraṁ pabhassaran"ti-
ādikāhi gāthāhi pucchi, sā cassa ādito paṭṭhāya sabbaṁ attano pavattiṁ
ārocesi. taṁ sutvā thero sāvatthiṁ āgantvā bhagavato ārocesi. bhagavā tamatthaṁ
aṭṭhuppattiṁ katvā sampattaparisāya dhammaṁ desesi, taṁ sutvā mahājano
dānādipuññadhammanirato 2- ahosīti.
rathakārapetivatthuvaṇṇanā niṭṭhitā.

footnote: 1 sī.,i. uppajjīti 2 sī.,i. dānādīni puññāni katvā dhammanirato

page number: 202

114. 4. bhusapetavatthuvaṇṇanā
bhusāni eko sāliṁ punāparoti idaṁ satthari sāvatthiyaṁ viharante cattāro
pete ārabbha vuttaṁ.
sāvatthiyā kira avidūre aññatarasmiṁ gāmake eko kūṭavāṇijo kūṭamānādīhi
jīvikaṁ kappesi. so sālipalāpe gahetvā tambamattikāya paribhāvetvā garutare
katvā rattasālīhi saddhiṁ missetvā vikkiṇi. tassa putto "gharaṁ āgatānaṁ mama
mittasuhajjānaṁ sammānaṁ na karotī"ti kupito yugacammaṁ 1- gahetvā mātusīse pahāraṁ
adāsi. tassa suṇisā sabbesaṁ atthāya ṭhapitamaṁsaṁ corikāya khāditvā puna tehi
anuyuñjiyamānā "sace mayā taṁ maṁsaṁ khāditaṁ, bhave bhave attano piṭṭhimaṁsaṁ kantitvā
khādeyyan"ti sapathamakāsi. bhariyā panassa kiñcideva upakaraṇaṁ yācantānaṁ "natthī"ti
vatvā tehi nippīḷiyamānā "sace santaṁ natthīti vadāmi, jātajātaṭṭhāne gūthabhakkhā
bhaveyyan"ti musāvādena sapathamakāsi.
te cattāropi janā aparena samayena kālaṁ katvā viñjhāṭaviyaṁ petā
hutvā nibbattiṁsu. tattha kūṭavāṇijo kammaphalena pajjalantaṁ bhusaṁ ubhohi hatthehi
gahetvā attano matthake ākiritvā mahādukkhaṁ anubhavati, tassa putto ayomayehi
muggarehi sayameva attano sīsaṁ bhinditvā anappakaṁ dukkhaṁ paccanubhoti, tassa suṇisā
kammaphalena sunisitehi ativiya vipulāyatehi nakhehi attano piṭṭhimaṁsāni kantitvā 2-
khādantī aparimitaṁ dukkhaṁ anubhavati, tassa bhariyāya sugandhaṁ suvisuddhaṁ apagatakāḷakaṁ
sālibhattaṁ upanītamattameva nānāvidhakimikulākulaṁ paramaduggandhajegucchaṁ gūthaṁ
sampajjati, taṁ sā ubhohi hatthehi pariggahetvā bhuñjantī mahādukkhaṁ paṭisaṁvedeti.
evaṁ tesu catūsu janesu petesu nibbattitvā mahādukkhaṁ anubhavantesu āyasmā
mahāmoggallāno pabbatacārikaṁ caranto ekadivasaṁ taṁ ṭhānaṁ gato te pete
disvā:-

footnote: 1 sī. yoggacammaṁ 2 sī.,i. okkantitvā okkantitvā

page number: 203

[447] "bhusāni eko sāliṁ punāparo
ayañca nārī sakamaṁsalohitaṁ
tuvañca gūthaṁ asuciṁ akantaṁ 1-
paribhuñjasi kissa ayaṁ vipāko"ti
imāya gāthāya tehi katakammaṁ pucchi. tattha bhusānīti palāpāni. ekoti ekako.
sālinti sālino. sāmiatthe hetaṁ upayogavacanaṁ, sālino palāpāni pajjalantāni
attano sīse avakiratīti adhippāyo. punāparoti puna aparo. yo hi so mātusīsaṁ
pahari, so ayomuggarehi attano sīsaṁ paharitvā sīsabhedaṁ pāpuṇāti, taṁ sandhāya
vadati. 2- sakamaṁsalohitanti attano piṭṭhimaṁsaṁ lohitañca paribhuñjatīti yojanā.
akantanti 3- amanāpaṁ jegucchaṁ. kissa ayaṁ vipākoti katamassa pāpakammassa idaṁ phalaṁ,
yaṁ idāni tumhehi paccanubhavīyatīti attho.
evaṁ therena tehi katakamme pucchite kūṭavāṇijassa bhariyā sabbehi tehi
katakammaṁ ācikkhantī:-
[448] "ayaṁ pure mātaraṁ hīsati ayaṁ pana kūṭavāṇijo
ayaṁ maṁsāni khāditvā musāvādena vañceti.
[449] ahaṁ manussesu manussabhūtā
agārinī sabbakulassa issarā
santesu pariguhāmi
mā ca kiñci ito adaṁ.
[450] musāvādena chādemi natthi etaṁ mama gehe
sace santaṁ niguhāmi gūtho me hotu bhojanaṁ.

footnote: 1 sī.,i. akantikaṁ 2 ma. sīsabhedapāpuṇaṭṭhānagato 3 sī.,i. akantikanti na kantaṁ

page number: 204

[451] tassa kammassa vipākena musāvādassa cūbhayaṁ
sugandhaṁ sālino bhattaṁ gūthaṁ me parivattati.
[452] avañjhāni ca kammāni na hi kammaṁ vinassati
duggandhaṁ kiminaṁ mīḷhaṁ bhuñjāmi ca pivāmi cā"ti
gāthā abhāsi.
#[448] tattha ayanti puttaṁ dassentī vadati. hiṁsatīti thāmena paribādheti, 1-
muggarena paharatīti attho. kūṭavāṇijoti khalavāṇijo 2-, vañcanāya vaṇijjakārakoti
attho. maṁsāni khāditvāti parehi sādhāraṇamaṁsaṁ khāditvā 3- "na khādāmī"ti musāvādena
te vañceti.
#[449-450] agārinīti gehasāminī. santesūti vijjamānesveva parehi
yācitaupakaraṇesu. pariguhāmīti paṭicchādesiṁ. kālavipallāsena hetaṁ vuttaṁ. mā ca
kiñci ito adanti ito mama santakato kiñcimattampi atthikassa parassa na adāsiṁ.
chādemīti "natthi etaṁ mama gehe"ti musāvādena chādesiṁ.
#[451-452] gūthaṁ me parivattatīti sugandhaṁ sālibhattaṁ mayhaṁ kammavasena gūthabhāvena
parivattati pariṇamati. avañjhānīti amoghāni anipphalāni. na hi kammaṁ
vinassatīti yathūpacitaṁ 4- kammaṁ phalaṁ adatvā na hi vinassati. kiminanti 5- kimivantaṁ
sañjātakimikulaṁ. mīḷhanti gūthaṁ. sesaṁ heṭṭhā vuttanayattā uttānameva.
evaṁ thero tassā petiyā vacanaṁ sutvā taṁ pavattiṁ bhagavato ārocesi.
bhagavā tamatthaṁ aṭṭhuppattiṁ katvā sampattaparisāya dhammaṁ desesi, sā desanā
mahājanassa sātthikā ahosīti.
bhusapetavatthuvaṇṇanā niṭṭhitā.

footnote: 1 ma. paripotheti 2 ma. bālavāṇijo 3 sī.,i. sayameva khāditvā
footnote: 4 sī.,i. hetupacitaṁ 5 sī. kimijanti

page number: 205

115. 5. kumārapetavatthuvaṇṇanā
accherarūpaṁ sugatassa ñāṇanti idaṁ kumārapetavatthu. tassa kā uppatti?
sāvatthiyaṁ kira bahū upāsakā dhammagaṇā hutvā nagare mahantaṁ maṇḍapaṁ
kāretvā taṁ nānāvaṇṇehi vatthehi alaṅkaritvā kālasseva satthāraṁ bhikkhusaṁghañca
nimantetvā mahārahavarapaccattharaṇatthatesu āsanesu buddhappamukhaṁ bhikkhusaṁghaṁ
nisīdāpetvā gandhapupphādīhi pūjetvā mahādānaṁ pavattenti. taṁ disvā aññataro
maccheramalapariyuṭṭhitacitto puriso taṁ sakkāraṁ asahamāno evamāha "varametaṁ sabbaṁ
saṅkārakūṭe chaḍḍitaṁ, na tveva imesaṁ muṇḍakānaṁ dinnan"ti. taṁ sutvā upāsakā
saṁviggamānasā "bhāriyaṁ vata iminā purisena pāpaṁ pasutaṁ, yena evaṁ buddhappamukhe
bhikkhusaṁghe aparaddhan"ti tamatthaṁ tassa mātuyā ārocetvā "gaccha tvaṁ sasāvakasaṁghaṁ
bhagavantaṁ khamāpehī"ti āhaṁsu. sā "sādhū"ti paṭissuṇitvā puttaṁ santajjentī
saññāpetvā bhagavantaṁ bhikkhusaṁghañca upasaṅkamitvā puttena katāccayaṁ dassentī
khamāpetvā bhagavato bhikkhusaṁghassa ca sattāhaṁ yāgudānena pūjaṁ akāsi. tassā
putto nacirasseva kālaṁ katvā kiliṭṭhakammūpajīviniyā gaṇikāya kucchiyaṁ nibbatti,
sā ca naṁ jātamattaṁyeva "dārako"ti ñatvā susāne chaḍḍāpesi. so tattha
attano puññabaleneva gahitārakkho kenaci anupadduto mātu aṅke viya sukhaṁ supi.
devatā tassa ārakkhaṁ gaṇhiṁsūti ca vadanti.
atha bhagavā paccūsasamaye mahākaruṇāsamāpattito vuṭṭhāya buddhacakkhunā lokaṁ
volokento taṁ dārakaṁ sivathikāya chaḍḍitaṁ disvā sūriyuggamanavelāya sivathikaṁ agamāsi.
"satthā idhāgato, kāraṇenettha bhavitabban"ti mahājano sannipati. bhagavā sannipatita-
parisāya "nāyaṁ dārako oññātabbo, 1- yadipi idāni susāne chaḍḍito anātho
ṭhito, āyatiṁ pana diṭṭheva dhamme abhisamparāyañca uḷārasampattiṁ paṭilabhissatī"ti

footnote: 1 sī.,i. omako ñātabbo

page number: 206

vatvā tehi manussehi "kiṁ nu kho bhante iminā purimajātiyaṁ kataṁ kamman"ti
puṭṭho:-
"buddhappamukhassa bhikkhusaṁghassa
pūjaṁ akāsi janatā uḷāraṁ
tatrassa cittassahu aññathattaṁ
vācaṁ abhāsi pharusaṁ asabbhan"ti
ādinā nayena dārakena katakammaṁ āyatiṁ pattabbaṁ sampattiñca pakāsetvā
sannipatitāya parisāya ajjhāsayānurūpaṁ dhammaṁ kathetvā upari sāmukkaṁsikaṁ dhammadesanaṁ
akāsi. saccapariyosāne caturāsītiyā pāṇasahassānaṁ dhammābhisamayo ahosi, tañca
dārakaṁ asītikoṭivibhavo eko kuṭumbiko bhagavato sammukhāva "mayhaṁ putto"ti aggahesi.
bhagavā "ettakena ayaṁ dārako rakkhito, mahājanassa ca anuggaho kato"ti vihāraṁ
agamāsi.
so aparena samayena tasmiṁ kuṭumbike kālaṅkate tena niyyāditaṁ dhanaṁ paṭipajjitvā
kuṭumbaṁ saṇṭhapento tasmiṁ nagareyeva mahāvibhavo gahapati hutvā dānādinirato
ahosi. athekadivasaṁ bhikkhū dhammasabhāyaṁ kathaṁ samuṭṭhāpesuṁ "aho nūna satthā sattesu
anukampako, sopi nāma dārako tadā anātho ṭhito etarahi mahatiṁ sampattiṁ
paccanubhavati, uḷārāni ca puññāni karotī"ti. taṁ sutvā satthā "na bhikkhave
tassa ettakāva sampatti, atha kho āyupariyosāne tāvatiṁsabhavane sakkassa devarañño
putto hutvā nibbattissati, mahatiṁ dibbasampattiṁ ca paṭilabhissatī"ti byākāsi.
taṁ sutvā bhikkhu ca mahājano ca "idaṁ kira kāraṇaṁ disvā dīghadassī bhagavā
jātamattassevassa āmakasusāne chaḍḍitassa tattha gantvā saṅgahaṁ akāsī"ti satthu
ñāṇavisesaṁ thometvā tasmiṁ attabhāve tassa pavattiṁ kathesuṁ. tamatthaṁ dīpentā
saṅgītikārā:-

page number: 207

[453] "accherarūpaṁ sugatassa ñāṇaṁ
satthā yathā puggalaṁ byākāsi
ussannapuññāpi bhavanti heke
parittapuññāpi bhavanti heke.
[454] ayaṁ kumāro sīvathikāya chaḍḍito
aṅguṭṭhasnehena yāpeti rattiṁ
na yakkhabhūtā na sarīsapā vā
viheṭhayeyyuṁ katapuññaṁ kumāraṁ.
[455] sunakhāpimassa palihiṁsu pāde
dhaṅkā siṅgālā parivattayanti
gabbhāsayaṁ pakkhigaṇā haranti
kākā pana akkhimalaṁ haranti.
[456] nayimassa rakkhaṁ vidahiṁsu keci
na osadhaṁ sāsapadhūpanaṁ vā
nakkhattayogampi na aggahesuṁ
na sabbadhaññānipi ākiriṁsu.
[457] etādisaṁ uttamakicchapattaṁ
rattābhataṁ sīvathikāya chaḍḍitaṁ
nonītapiṇḍaṁva pavedhamānaṁ
sasaṁsayaṁ jīvitasāvasesaṁ.
[458] tamaddasā devamanussapūjito
disvā ca taṁ byākari bhūripañño

page number: 208

`ayaṁ kumāro nagarassimassa
aggakuliko bhavissati bhogato ca'.
[459] kissa vataṁ kiṁ pana brahmacariyaṁ
kissa suciṇṇassa ayaṁ vipāko
etādisaṁ byasanaṁ pāpuṇitvā
taṁ tādisaṁ paccanubhossatiddhin"ti
cha gāthā avocuṁ.
#[453] tattha accherarūpanti acchariyasabhāvaṁ. sugatassa ñāṇanti aññehi
asādhāraṇaṁ sammāsambuddhassa ñāṇaṁ, āsayānusayañāṇādisabbaññutaññāṇameva
sandhāya vuttaṁ. tayidaṁ aññesaṁ avisayabhūtaṁ kathaṁ ñāṇanti āha "satthā yathā
puggalaṁ byākāsī"ti. tena satthu desanāya eva ñāṇassa acchariyabhāvo viññāyatīti 1-
dasseti.
idāni byākaraṇaṁ dassento "ussannapuññāpi bhavanti heke, parittapuññāpi
bhavanti heke"ti āha. tassattho:- ussannakusaladhammāpi idhekacce puggalā
laddhapaccayassa 2- apuññassa 3- vasena jātiādinā nihīnā bhavanti, parittapuññāpi
appatarapuññadhammāpi eke sattā khettasampattiādinā tassa puññassa mahājutikatāya
uḷārā bhavantīti.
#[454] sīvathikāyāti susāne. aṅguṭṭhasnehenāti aṅguṭṭhato pavattasnehena,
devatāya aṅguṭṭhato paggharitakhīrenāti attho. na yakkhabhūtā na sarīsapā vāti
pisācabhūtā vā yakkhabhūtā vā sarīsapā vā ye keci sarantā gacchantā vā
na viheṭhayeyyuṁ na bādheyyuṁ. 4-

footnote: 1 ma. khahātīti 2 ma. laddhapaccayatāya 3 sī. puññassa
footnote: 4 ma. na yakkhabhūtāti yakkhā vā bhūtā vā. na sarīsapā vāti ye keci sarantā
footnote: gacchanti. na viheṭheyyunti na potheyyuṁ

page number: 209

#[455] palihiṁsu pādeti attano jivhāya pāde lihiṁsu. dhaṅkāti kākā.
parivattayantīti 1- "mā naṁ kumāraṁ keci viheṭheyyun"ti rakkhantā nirogabhāvajānanatthaṁ
aparāparaṁ parivattanti. gabbhāsayanti gabbhamalaṁ. pakkhigaṇāti gijjhakulalādayo
sakuṇagaṇā. harantīti apanenti. akkhimalanti akkhigūthaṁ.
#[456] kecīti keci manussā, amanussā pana rakkhaṁ saṁvidahiṁsu. osadhanti
tadā āyatiñca ārogyāvahaṁ agadaṁ. sāsapadhūpanaṁ vāti yaṁ jātassa dārakassa
rakkhaṇatthaṁ sāsapena dhūpanaṁ karonti, tampi tassa karontā nāhesunti dīpenti.
nakkhattayogampi na aggahesunti nakkhattayuttampi na gaṇhiṁsu, "asukamhi nakkhatte
tithimhi muhutte ayaṁ jāto"ti evaṁ jātakammampissa na keci akaṁsūti attho. na
sabbadhaññānipi ākiriṁsūti maṅgalaṁ karontā agadavasena yaṁ sāsapatelamissitaṁ
sāliādidhaññaṁ ākiranti, tampissa nākaṁsūti attho.
#[457] etādisanti evarūpaṁ. uttamakicchapattanti paramakicchaṁ āpannaṁ ativiya
dukkhappattaṁ. rattābhatanti rattiyaṁ ābhataṁ. nonītapiṇḍaṁ viyāti navanītapiṇḍasadisaṁ,
maṁsapesimattattā evaṁ vuttaṁ. pavedhamānanti dubbalabhāvena pakampamānaṁ. sasaṁsayanti
"jīvati nu kho na nu kho jīvatī"ti saṁsayitatāya saṁsayavantaṁ. jīvitasāvasesanti 2-
jīvitaṭṭhitiyā hetubhūtānaṁ sādhanānaṁ abhāvena kevalaṁ jīvitamattāvasesakaṁ.
#[458] aggakuliko bhavissati bhogato cāti bhoganimittaṁ bhogassa vasena 3-
aggakuliko seṭṭhakuliko bhavissatīti attho.
#[459] "kissa vatan"ti ayaṁ gāthā satthu santike ṭhitehi upāsakehi tena
katakammassa pucchāvasena vuttā, sā ca kho sivathikāya sannipatitehīti veditabbā.
tattha kissāti kiṁ assa. vatanti vatasamādānaṁ. puna kissāti kīdisassa suciṇṇassa

footnote: 1 sī.,i. sigālā parivattayantīti 2 ma. jīvitayāvasesanti
footnote: 3 sī. bhoganimittabhogasampadāvasena

page number: 210

vatassa brahmacariyassa cāti vibhattiṁ vipariṇāmetvā yojanā. etādisanti gaṇikāya
kucchiyā nibbattanaṁ, susāne chaḍḍananti evarūpaṁ. byasananti anatthaṁ. tādisanti
tathārūpaṁ, "aṅguṭṭhasnehena yāpeti rattin"tiādinā, "ayaṁ kumāro nagarassimassa
aggakuliko bhavissatī"tiādinā ca vuttappakāranti attho. iddhinti deviddhiṁ,
dibbasampattinti vuttaṁ hoti.
idāni tehi upāsakehi puṭṭho bhagavā yathā tadā byākāsi, taṁ dassentā
saṅgītikārā:-
[460] "buddhappamukhassa bhikkhusaṁghassa
pūjaṁ akāsi janatā uḷāraṁ
tatrassa cittassahu aññathattaṁ
vācaṁ abhāsi pharusaṁ asabbhaṁ.
[461] so taṁ vitakkaṁ pavinodayitvā
pītiṁ pasādaṁ paṭiladdhā pacchā
tathāgataṁ jetavane vasantaṁ
yāguyā upaṭṭhāsi sattarattaṁ.
[462] tassa vataṁ taṁ pana brahmacariyaṁ
tassa suciṇṇassa ayaṁ vipāko
etādisaṁ byasanaṁ pāpuṇitvā
taṁ tādisaṁ paccanubhossatiddhiṁ.
[463] ßēhatvāna so vassasataṁ idheva
sabbehi kāmehi samaṅgibhūto
kāyassa bhedā abhisamparāyaṁ
sahabyataṁ gacchati vāsavassā"ti
catasso gāthā avocuṁ.

page number: 211

#[460] tattha janatāti janasamūho, upāsakagaṇoti adhippāyo. tatrāti tassaṁ
pūjāyaṁ. assāti tassa dārakassa. cittassahu aññathattanti purimabhavasmiṁ cittassa
aññathābhāvo anādaro agāravo apaccayo ahosi. asabbhanti sādhusabhāya sāvetuṁ
ayuttaṁ pharusaṁ vācaṁ abhāsi.
#[461] soti so ayaṁ. taṁ vitakkanti taṁ pāpakaṁ vitakkaṁ. pavinodayitvāti
mātarā katāya saññattiyā 1- vūpasametvā. pītiṁ pasādaṁ paṭiladdhāti pītiṁ pasādañca
paṭilabhitvā uppādetvā. yāguyā upaṭṭhāsīti yāgudānena upaṭṭhahi. sattarattanti
sattadivasaṁ 2-.
#[462] tassa vataṁ taṁ pana brahmacariyanti taṁ mayā heṭṭhā vuttappakāraṁ
attano cittassa pasādanaṁ dānañca imassa puggalassa vataṁ taṁ brahmacariyañca,
aññaṁ kiñci natthīti attho.
#[463] ßēhatvānāti yāva āyupariyosānā idheva manussaloke ṭhatvā.
abhisamparāyanti punabbhave. sahabyataṁ gacchati vāsavassāti sakkassa devānamindassa
puttabhāvena sahabhāvaṁ gamissati. anāgatatthe hi idaṁ paccuppannakālavacanaṁ. sesaṁ
sabbattha uttānamevāti.
kumārapetavatthuvaṇṇanā niṭṭhitā.
---------------
116. 6. seriṇīpetivatthuvaṇṇanā
naggā dubbaṇṇarūpāsīti idaṁ satthari jetavane viharante seriṇīpetiṁ ārabbha
vuttaṁ.

footnote: 1 ma. paññattiyā 2 ma. sattadivase

page number: 212

kururaṭṭhe kira hatthinipure seriṇī nāma ekā rūpūpajīvinī ahosi. tattha
ca uposathakaraṇatthāya tato tato bhikkhū sannipatiṁsu, puna mahābhikkhusannipāto ahosi.
taṁ disvā manussā tilataṇḍulādiṁ sappinavanītamadhuādiñca 1- bahuṁ dānūpakaraṇaṁ sajjetvā
mahādānaṁ pavattesuṁ, tena ca samayena sā gaṇikā assaddhā appasannā
maccheramalapariyuṭṭhitacittā tehi 2- manussehi "ehi tāva idaṁ dānaṁ anumodāhī"ti
ussāhitāpi "kiṁ tena muṇḍakānaṁ samaṇānaṁ dinnenā"ti appasādameva nesaṁ sampavedesi,
kuto appamattakassa pariccāgo.
sā aparena samayena kālaṁ katvā aññatarassa paccantanagarassa parikhāpiṭṭhe
petī hutvā nibbatti. atha hatthinipuravāsī aññataro upāsako vaṇijjāya taṁ
nagaraṁ gantvā rattiyā paccūsasamaye parikhāpiṭṭhaṁ gato tādisena payojanena. sā
tattha taṁ disvā sañjānitvā naggā aṭṭhittacamattāvasesasarīrā ativiya bībhacchadassanā
avidūre ṭhatvā attānaṁ dassesi. so taṁ disvā:-
[464] "naggā dubbaṇṇarūpāsi kisā dhamanisanthatā
upphāsulike kisike kā nu tvaṁ idha tiṭṭhasī"ti
gāthāya pucchi. sāpissa:-
[465] "ahaṁ bhadante petīmhi duggatā yamalokikā
pāpakammaṁ karitvāna petalokaṁ ito gatā"ti
gāthāya attānaṁ pakāsesi. puna tena:-
[466] "kiṁ nu kāyena vācāya mānasā dukkaṭaṁ kataṁ
kissakammavipākena petalokaṁ ito gatā"ti
gāthāya katakammaṁ pucchitā:-

footnote: 1 ma. sappidadhimadhuādiñca 2 ma. kehici

page number: 213

[467] "anāvaṭesu titthesu viciniṁ aḍḍhamāsakaṁ
santesu deyyadhammesu dīpaṁ nākāsimattano.
[468] nadiṁ upemi tasitā rittakā parivattati
chāyaṁ upemi uṇhesu ātapo parivattati.
[469] aggivaṇṇo ca me vāto ḍahanto upavāyati
etañca bhante arahāmi aññañca pāpakaṁ tato.
[470] gantvāna hatthiniṁ puraṁ vajjesi mayha mātaraṁ
`dhītā ca te mayā diṭṭhā duggatā yamalokikā
pāpakammaṁ karitvāna petalokaṁ ito gatā.'
[471] atthi me ettha nikkhittaṁ anakkhātañca taṁ mayā
cattāri satasahassāni pallaṅkassa ca heṭṭhato.
[472] tato me dānaṁ dadatu tassā ca hotu jīvikā
dānaṁ datvā ca me mātā dakkhiṇaṁ anudicchatu 1-
tadāhaṁ sukhitā hessaṁ sabbakāmasamiddhinī"ti
imāhi chahi gāthāhi attanā katakammañceva puna tena attano kātabbaṁ atthañca
ācikkhi.
#[467] tattha anāvaṭesu titthesūti kenaci anivāritesu nadītaḷākādīnaṁ
titthapadesesu, yattha manussā nhāyanti, udakakiccaṁ karonti, tādisesu ṭhānesu.
viciniṁ aḍḍhamāsakanti "manussehi ṭhapetvā vissaritaṁ apināmettha kiñci labheyyan"ti
lobhābhibhūtā aḍḍhamāsakamattampi viciniṁ gavesiṁ. atha vā anāvaṭesu titthesūti

footnote: 1 sī.,i. ādissatu me

page number: 214

upasaṅkamanena kenaci anivāritesu sattānaṁ payogāsayasuddhiyā kāraṇabhāvena
titthabhūtesu samaṇabrāhmaṇesu vijjamānesu. viciniṁ aḍḍhamāsakanti
maccheramalapariyuṭṭhitacittā kassaci kiñci adentī aḍḍhamāsakampi visesena ciniṁ, na
sañciniṁ puññaṁ. 1- tenāha "santesu deyyadhammesu, dīpaṁ nākāsimattano"ti.
#[468] tasitāti pipāsitā. rittakāti kākapeyyā sandamānāpi nadī mama
pāpakammena udakena rittā tucchā vālikamattā hutvā parivattati. uṇhesūti
uṇhasamayesu. ātapo parivattatīti chāyāṭṭhānaṁ mayi upagatāya ātapo sampajjati.
#[469-470] aggivaṇṇoti samphassena aggisadiso. tena vuttaṁ "ḍahanto
upavāyatī"ti. etañca bhante arahāmīti bhanteti taṁ upāsakaṁ garukārena vadati,
bhante etañca yathāvuttaṁ pipāsādidukkhaṁ, aññañca tato pāpakaṁ dāruṇaṁ dukkhaṁ
anubhavituṁ arahāmi tajjassa pāpassa katattāti adhippāyo. vajjesīti vadeyyāsi.
#[471-472] ettha nikkhittaṁ, anakkhātanti "ettakaṁ ettha nikkhittan"ti
anācikkhitaṁ. idāni tassa parimāṇaṁ ṭhapitaṭṭhānañca dassentī "cattāri satasahassāni,
pallaṅkassa ca heṭṭhato"ti āha. tattha pallaṅkassāti pubbe attano sayanapallaṅkassa.
tatoti nihitadhanato 2- ekadesaṁ gahetvā mamaṁ uddissa dānaṁ detu. tassāti
mayhaṁ mātuyā.
evaṁ tāya petiyā vutte so upāsako tassā vacanaṁ sampaṭicchitvā tattha
attano karaṇīyaṁ tīretvā hatthinipuraṁ gantvā tassā mātuyā tamatthaṁ ārocesi.
tamatthaṁ dassetuṁ:-
[473] sādhūti so paṭissutvā gantvāna hatthiniṁ puraṁ
avoca tassā mātaraṁ:-

footnote: 1 ma. visesaṁ viciniṁ sañciniṁ na puññaṁ 2 ma. vittato

page number: 215

"dhītā ca te mayā diṭṭhā duggatā yamalokikā
pāpakammaṁ karitvāna petalokaṁ ito gatā.
[474] sā maṁ tattha samādapesi () 1- vajjesi mayha mātaraṁ
`dhītā ca te mayā diṭṭhā duggatā yamalokikā
pāpakammaṁ karitvāna petalokaṁ ito gatā.
[475] atthi ca me ettha nikkhittaṁ anakkhātañca taṁ mayā
cattāri satasahassāni pallaṅkassa ca heṭṭhato.
[476] tato me dānaṁ dadatu tassā ca hotu jīvikā
dānaṁ datvā ca me mātā dakkhiṇaṁ anudicchatu () 2-
tadāhaṁ sukhitā hessaṁ sabbakāmasamiddhinī'.
[477] tato hi sā dānamadā tasmā 3- dakkhiṇamādisī
petī ca sukhitā āsi tassā cāsi sujīvikā"ti 4-
saṅgītikārā āhaṁsu, tā suviññeyyāva.
taṁ sutvā tassā mātā bhikkhusaṁghassa dānaṁ datvā tassā ādisi, tena
sā paṭiladdhūpakaraṇasampattiyaṁ ṭhitā mātu attānaṁ dassetvā taṁ kāraṇaṁ ācikkhi,
mātā bhikkhūnaṁ ārocesi. bhikkhū taṁ pavattiṁ bhagavato ārocesuṁ. bhagavā tamatthaṁ
aṭṭhuppattiṁ katvā sampattaparisāya dhammaṁ desesi, sā desanā mahājanassa sātthikā
ahosīti.
seriṇīpetivatthuvaṇṇanā niṭṭhitā.

footnote: 1 ma. (gantvāna hatthiniṁ puraṁ) 2 ma. (tato tuvaṁ dānaṁ dehi, tassā dakkhiṇamādisī)
footnote: 3 chaßēéa. tassā 4 sī.,i. sarīraṁ cārudassananti

page number: 216

117. 7. migaluddakapetavatthuvaṇṇanā
naranāripurakkhato yuvāti idaṁ bhagavati veḷuvane viharante migaluddakapetaṁ ārabbha
vuttaṁ.
rājagahe kira aññataro luddako rattindivaṁ mige vadhitvā jīvikaṁ kappesi.
tasseko upāsako mitto ahosi, so taṁ sabbakālaṁ 1- pāpato nivattetuṁ asakkonto
"ehi samma rattiyaṁ pāṇātipātā viramāhī"ti rattiyaṁ puññe samādapesi. so
rattiyaṁ viramitvā divā eva pāṇātipātaṁ karoti.
so aparena samayena kālaṁ katvā rājagahasamīpe vemānikapeto hutvā nibbatto
divasabhāgaṁ mahādukkhaṁ anubhavitvā rattiyaṁ pañcahi kāmaguṇehi samappito samaṅgībhūto
paricāresi. taṁ disvā āyasmā nārado:-
[478] "naranāripurakkhato yuvā
rajanīyehi kāmaguṇehi 2- sobhasi
divasaṁ anubhosi kāraṇaṁ
kimakāsi purimāya jātiyā"ti
imāya gāthāya paṭipucchi. tattha naranāripurakkhatoti paricārakabhūtehi devaputtehi
devadhītāhi ca purakkhato payirupāsito. yuvāti taruṇo. rajanīyehīti kamanīyehi 3-
rāguppattihetubhūtehi. kāmaguṇehīti kāmakoṭṭhāsehi 4-. sobhasīti samaṅgibhāvena
virocasi rattiyanti adhippāyo. tenāha "divasaṁ anubhosi kāraṇan"ti, divasabhāge pana
nānappakāraṁ kāraṇaṁ ghātanaṁ paccanubhavasi. rajanīti vā rattīsu. yehīti nipātamattaṁ.
kimakāsi purimāya jātiyāti evaṁ sukhadukkhasaṁvattaniyaṁ kiṁ nāma kammaṁ ito purimāya
jātiyā tvaṁ akattha, taṁ kathehīti attho.
taṁ sutvā peto therassa attanā katakammaṁ ācikkhanto:-

footnote: 1 sī. sabbena sabbaṁ 2 ma. kāmehi 3 ma. ramaṇīyehi
footnote: 4 ma. kāmehīti kāmaguṇehi kāmakoṭṭhāsehi

page number: 217

[479] "ahaṁ rājagahe ramme ramaṇīye giribbaje
migaluddo pure āsiṁ lohitapāṇi dāruṇo.
[480] avirodhakaresu pāṇisu
puthusattesu paduṭṭhamānaso
vicariṁ atidāruṇo sadā 1-
parahiṁsāya rato asaññato.
[481] tassa me sahāyo suhadayo
saddo āsi upāsako
sopi 2- maṁ anukampanto
nivāresi punappunaṁ.
[482] `mākāsi pāpakaṁ kammaṁ mā tāta duggatiṁ agā
sace icchasi pecca sukhaṁ virama pāṇavadhā asaṁyamā.'
[483] tassāhaṁ vacanaṁ sutvā
sukhakāmassa hitānukampino
nākāsiṁ sakalānusāsaniṁ
cirapāpābhirato abuddhimā.
[484] so maṁ puna bhūrisumedhaso
anukampāya saṁyame nivesayi
sace divā hanasi pāṇino
atha te rattiṁ bhavatu saṁyamo.

footnote: 1 sī. tadā 2 sī. so ca

page number: 218

[485] svāhaṁ divā hanitvā pāṇino
virato rattimahosi saññato
rattāhaṁ paricāremi divā khajjāmi duggato.
[486] tassa kammassa kusalassa anubhomi rattiṁ amānusiṁ
divā paṭihatāva kukkurā upadhāvanti samantā khādituṁ.
[487] ye ca te satatānuyogino
dhuvaṁ payuttā sugatassa sāsane
maññāmi te amatameva kevalaṁ
adhigacchanti padaṁ asaṅkhatan"ti
imā gāthā abhāsi.
#[479-80] tattha luddoti dāruṇo. lohitapāṇīti abhiṇhaṁ pāṇaghātena 1-
lohitamakkhitapāṇī. dāruṇoti kharo 2-, sattānaṁ hiṁsanakoti attho. avirodhakaresūti kenaci
virodhaṁ akarontesu migasakuṇādīsu.
#[482-83] asaṁyamāti asaṁvarā dussīlyā. sakalānusāsaninti sabbaṁ anusāsaniṁ,
sabbakālaṁ pāṇātipātato paṭiviratinti attho. cirapāpābhiratoti cirakālaṁ pāpe
abhirato.
#[484] saṁyameti sucarite. nivesayīti nivesesi. sace divā hanasi pāṇino,
atha te rattiṁ bhavatu saṁyamoti nivesitākāradassanaṁ. so kira sallapāsasajjanādinā 3-
rattiyampi pāṇavadhaṁ anuyutto ahosi.
#[485] divā khajjāmi duggatoti idāni duggatiṁ gato mahādukkhappatto 4-
divasabhāge khādiyāmi. tassa kira divā sunakhehi migānaṁ khādāpitattā kammasarikkhakaṁ

footnote: 1 sī.,i. pasughātanena 2 sī.,i.ghoro 3 sī.,i. sūlapāsasajjanādinā
footnote: 4 ma. ahaṁ dukkhappatto

page number: 219

phalaṁ hoti 1-, divasabhāge mahantā sunakhā upadhāvitvā aṭṭhisaṅghātamattāvasesaṁ sarīraṁ
karonti. rattiyā pana upagatāya taṁ pākatikameva hoti, dibbasampattiṁ anubhavati.
tena vuttaṁ.
#[486] "tassa kammassa kusalassa
anubhomi rattiṁ amānusiṁ
divā paṭihatāva kukkurā
upadhāvanti samantā khāditun"ti.
tattha paṭihatāti paṭihatacittā baddhāghātā viya hutvā. samantā khāditunti
mama sarīraṁ samantato khādituṁ upadhāvanti. idañca nesaṁ ativiya attano bhayāvahaṁ
upagamanakālaṁ gahetvā vuttaṁ, te pana upadhāvitvā aṭṭhimattāvasesaṁ sarīraṁ katvā
gacchanti.
#[487] ye ca te satatānuyoginoti osānagāthāya ayaṁ saṅkhepattho:-
ahampi nāma rattiyaṁ pāṇavadhamattato virato evarūpaṁ sampattiṁ anubhavāmi. ye pana
te purisā sugatassa buddhassa bhagavato sāsane adhisīlādike dhuvaṁ payuttā daḷhaṁ
payuttā satataṁ sabbakālaṁ anuyogavantā, te puññavanto kevalaṁ lokiyasukhena asammissaṁ
"asaṅkhataṁ padan"ti laddhanāmaṁ amatameva adhigacchanti maññe, natthi tesaṁ tadadhigame
koci vibandhoti.
evaṁ tena petena vutte thero taṁ pavattiṁ satthu ārocesi. satthā tamatthaṁ
aṭṭhuppattiṁ katvā sampattaparisāya dhammaṁ desesi, sabbampi vuttanayameva.
migaluddakapetavatthuvaṇṇanā niṭṭhitā.

footnote: 1 sī.,i. hotīti

page number: 220

118. 8. dutiyamigaluddakapetavatthuvaṇṇanā
kūṭāgāre ca pāsādeti idaṁ bhagavati veḷuvane viharante aparaṁ migaluddakapetaṁ
ārabbha vuttaṁ.
rājagahe kira aññataro māgaviko māṇavo vibhavasampannopi samāno bhogasukhaṁ
pahāya rattindivaṁ mige hananto vicarati. tassa sahāyabhūto eko upāsako anuddayaṁ
paṭicca "sādhu samma pāṇātipātato viramāhi, mā te ahosi dīgharattaṁ ahitāya
dukkhāyā"ti ovādaṁ adāsi. so taṁ anādiyi. atha so upāsako aññataraṁ attano
manobhāvanīyaṁ khīṇāsavattheraṁ yāci "sādhu bhante amukapurisassa 1- tathā dhammaṁ desetha,
yathā so pāṇātipātato virameyyā"ti.
athekadivasaṁ so thero rājagahe piṇḍāya caranto tassa gehadvāre aṭṭhāsi,
taṁ disvā so māgaviko sañjātabahumāno paccuggantvā gehaṁ pavesetvā āsanaṁ
paññāpetvā adāsi. nisīdi thero paññatte āsane, sopi theraṁ upasaṅkamitvā
nisīdi. tassa thero pāṇātipāte ādīnavaṁ 2- tato viratiyā ānisaṁsañca pakāsesi.
so taṁ sutvāpi tato viramituṁ na icchi. atha naṁ thero āha "sace tvaṁ āvuso
sabbena sabbaṁ viramituṁ na sakkosi, rattimpi tāva viramassū"ti, so "sādhu bhante
viramāmi rattin"ti tato virami, sesaṁ anantaravatthusadisaṁ. gāthāsu pana:-
[488] "kūṭāgāre ca pāsāde pallaṅke gonakatthate 3-
pañcaṅgikena turiyena ramasi suppavādite.
[489] tato ratyā vivasāne 4- sūriyuggamanaṁ pati
apaviddho susānasmiṁ bahudukkhaṁ nigacchasi.

footnote: 1 chaßēéa. asukapurisassa 2 sī.,i. ādīnavaṁ kathetvā
footnote: 3 ma. goṇasanthate 4 sī. ratyābyavasāne

page number: 221

[490] kiṁ nu kāyena vācāya manasā dukkaṭaṁ kataṁ
kissakammavipākena idaṁ dukkhaṁ nigacchasī"ti
tīhi gāthāhi nāradatthero naṁ paṭipucchi. athassa peto:-
[491] "ahaṁ rājagahe ramme ramaṇīye giribbaje
migaluddo pure āsiṁ luddo cāsimasaññato.
[492] tassa me sahāyo suhadayo saddho āsi upāsako
tassa kulūpako bhikkhu āsi gotamasāvako
sopi maṁ anukampanto nivāresi punappunaṁ.
[493] `mākāsi pāpakaṁ kammaṁ mā tāta duggatiṁ agā
sace icchasi pecca sukhaṁ virama pāṇavadhā asaṁyamā.'
[494] tassāhaṁ vacanaṁ sutvā
sukhakāmassa hitānukampino
nākāsiṁ sakalānusāsaniṁ
cirapāpābhirato abuddhimā.
[495] so maṁ puna bhūrisumedhaso
anukampāya saṁyame nivesayi
`sace divā hanasi pāṇino
atha te rattiṁ bhavatu saṁyamo.'
[496] svāhaṁ divā hanitvā pāṇino
virato rattimahosi saññato
rattāhaṁ paricāremi
divā khajjāmi duggato.

page number: 222

[497] tassa kammassa kusalassa
anubhomi rattiṁ amānusiṁ
divā paṭihatāva kukkurā
upadhāvanti samantā khādituṁ.
[498] ye ca te satatānuyogino
dhuvaṁ payuttā 1- sugatassa sāsane
maññāmi te amatameva kevalaṁ
adhigacchanti padaṁ asaṅkhatan"ti
tamatthaṁ ācikkhi. tāsaṁ attho heṭṭhā vuttanayova.
dutiyamigaluddakapetavatthuvaṇṇanā niṭṭhitā.
----------------
119. 9. kūṭavinicchayikapetavatthuvaṇṇanā
mālī kiriṭī kāyūrīti idaṁ satthari veḷuvane viharante kūṭavinicchayikapetaṁ ārabbha
vuttaṁ.
tadā bimbisāro rājā 2- māsassa chasu divasesu uposathaṁ upavasati, taṁ anuvattantā
bahū manussā uposathaṁ upavasanti. rājā attano santikaṁ āgatāgate manusse
pucchati "kiṁ tumhehi uposatho upavuttho, udāhu na upavuttho"ti. tatreko adhikaraṇe
niyuttakapuriso pisuṇavāco nekatiko lañjagāhako 3- "na upavutthomhī"ti vattuṁ
asahanto "upavutthomhi devā"ti āha. atha naṁ rājasamīpato 4- nikkhantaṁ sahāyo āha
"kiṁ samma ajja tayā upavuttho"ti. bhayenāhaṁ samma rañño sammukhā evaṁ avocaṁ,
nāhaṁ uposathikoti.

footnote: 1 sī. dhuvayuttā 2 sī. mahārājā 3 sī.,i. lañjagāhako sāhasiko 4 ma. rājaparisato

page number: 223

atha naṁ sahāyo āha "yadi evaṁ upaḍḍhuposathopi tāva te ajja hotu, uposathaṅgāni
samādiyāhī"ti 1-. so tassa vacanaṁ "sādhū"ti sampaṭicchitvā gehaṁ gantvā
abhutvāva mukhaṁ vikkhāletvā uposathaṁ adhiṭṭhāya rattiyaṁ vāsūpagato rittāsayasambhūtena
balavavātahetukena sūlena upacchinnāyusaṅkhāro cutianantaraṁ pabbatakucchiyaṁ vemānikapeto
hutvā nibbatti. so hi ekarattiṁ uposatharakkhaṇamattena 2- vimānaṁ paṭilabhi
dasakaññāsahassaparivāraṁ mahatiñca dibbasampattiṁ. kūṭavinicchayikatāya pana pesuṇikatāya ca
attano piṭṭhimaṁsāni sayameva okkantitvā khādati. taṁ āyasmā nārado gijjhakūṭato
otaranto disvā:-
[499] "mālī kiriṭī kāyūrī 3- gattā te candanussadā
pasannamukhavaṇṇosi sūriyavaṇṇova sobhasi.
[500] amānusā pārisajjā ye teme paricārakā
dasa kaññāsahassāni yā temā paricārikā
tā kambukāyūradharā 4- kañcanacelabhūsitā. 5-
[501] mahānubhāvosi tuvaṁ lomahaṁsanarūpavā
piṭṭhimaṁsāni attano sāmaṁ ukkacca 6- khādasi.
[502] kiṁ nu kāyena vācāya manasā dukkaṭaṁ kataṁ
kissakammavipākena piṭṭhimaṁsāni attano
sāmaṁ ukkacca khādasīti.
[503] attanohaṁ anatthāya jīvaloke acārisaṁ 7-
pesuññamusāvādena nikativañcanāya ca.

footnote: 1 sī.,i. samādāhīti 2 sī.,i. upaḍḍhūposatharakkhaṇamattena 3 sī. keyūrī
footnote: 4 sī. kākambukeyūradharā 5 chaßēéa. kañcanāveḷabhūsitā 6 sī. ukkaḍḍha 7 ka. acarissaṁ

page number: 224

[504] tatthāhaṁ parisaṁ gantvā saccakāle upaṭṭhite
atthaṁ dhammaṁ nirākatvā 1- dhammamanuvattisaṁ.
[505] evaṁ so khādatattānaṁ yo hoti piṭṭhimaṁsiko
yathāhaṁ 2- ajja khādāmi piṭṭhimaṁsāni attano.
[506] tayidaṁ tayā nārada sāmaṁ diṭṭhaṁ
anukampakā ye kusalā vadeyyuṁ
mā pesuṇaṁ mā ca musā abhāṇi
mā khosi piṭṭhimaṁsiko tuvan"ti
thero catūhi gāthāhi pucchi, sopi tassa catūhi gāthāhi etamatthaṁ vissajjesi.
#[499] tattha mālīti māladhārī, dibbapupphehi paṭimaṇḍitoti adhippāyo.
kiriṭīti veṭhitasīso. kāyūrīti keyūravā, bāhālaṅkārapaṭimaṇḍitoti attho. gattāti
sarīrāvayavā. candanussadāti candanasārānulittā. sūriyavaṇṇova sobhasīti
bālasūriyasadisavaṇṇo eva hutvā virocasi. "araṇavaṇṇī pabhāsasī"tipi 3- pāḷi, araṇanti
araṇiyehi devehi sadisavaṇṇo ariyāvakāsoti 4- attho.
#[500] pārisajjāti parisapariyāpannā, upaṭṭhākāti attho. tuvanti tvaṁ.
lomahaṁsanarūpavāti passantānaṁ lomahaṁsajananarūpayutto. mahānubhāvatāsamaṅgitāya 5- hetaṁ
vuttaṁ. ukkaccāti 6- ukkantitvā, chinditvāti attho.
#[503] acārisanti acariṁ paṭipajjiṁ. pesuññamusāvādenāti pesuññena ceva
musāvādena ca. nikativañcanāya cāti nikatiyā vañcanāya ca paṭirūpadassanena paresaṁ
vikārena vañcanāya ca.

footnote: 1 ma. niraṁkatvā, ka. nirakatvā 2 ma. yadāhaṁ 3 sī.araṇasadisavaṇṇavāti vā, i.
footnote: taruṇasadisavaṇṇavāti vā 4 sī. ariyāva kāsatīti 5 ma. mahānubhāvatāsampattitāya
footnote: 6 sī. ukkaḍḍhāti

page number: 225

#[504] saccakāleti saccaṁ vattuṁ yuttakāle. atthanti diṭṭhadhammikādibhedaṁ hitaṁ.
dhammanti kāraṇaṁ ñāyaṁ. nirākatvāti chaḍḍetvā pahāya. soti yo pesuññādiṁ
ācarati, so satto. sesaṁ sabbaṁ heṭṭhā vuttanayameva.
kūṭavinicchayikapetavatthuvaṇṇanā niṭṭhitā.
----------------
120. 10. dhātuvivaṇṇapetavatthuvaṇṇanā
antalikkhasmiṁ tiṭṭhantoti idaṁ dhātuvivaṇṇapetavatthu.
bhagavati kusinārāyaṁ upavattane mallānaṁ sālavane yamakasālānamantare parinibbute
dhātuvibhāge ca kate rājā ajātasattu attanā laddhadhātubhāgaṁ gahetvā satta
vassāni satta ca māse satta ca divase budadhaguṇe anussaranto uḷārapūjaṁ
pavattesi. tattha asaṅkhyeyyā appameyyā manussā cittāni pasādetvā saggūpagā
ahesuṁ, chaḷāsītimattāni pana purisasahassāni cirakālabhāvitena assaddhiyena micchā-
dassanena ca vipallatthacittā 1- pasādanīyepi ṭhāne attano cittāni padosetvā petesu
uppajjiṁsu. tasmiṁyeva rājagahe aññatarassa vibhavasampannassa kuṭumbikassa bhariyā
dhītā suṇisā ca pasannacittā "dhātupūjaṁ karissāmā"ti gandhapupphādīni gahetvā
dhātuṭṭhānaṁ gantuṁ āraddhā. so kuṭumbiko "kiṁ aṭṭhikānaṁ pūjanenā"ti tā
paribhāsetvā dhātupūjaṁ vivaṇṇesi. tāpi tassa vacanaṁ anādiyitvā tattha gantvā
dhātupūjaṁ 2- katvā gehaṁ āgatā tādisena rogena abhibhūtā nacirasseva kālaṁ katvā
devaloke nibbattiṁsu, so pana kodhena abhibhūto nacirasseva kālaṁ katvā tena
pāpakammena petesu nibbatti.
athekadivasaṁ āyasmā mahākassapo sattesu anukampāya tathārūpaṁ iddhābhisaṅkhāraṁ
abhisaṅkhāsi, yathā manussā te pete tā ca devatāyo passanti. tathā pana

footnote: 1 ma. vipallāsattā 2 sī.,i. dhātūnaṁ pūjaṁ

page number: 226

katvā cetiyaṅgaṇe ṭhito taṁ dhātuvivaṇṇakaṁ petaṁ tīhi gāthāhi pucchi, tassa
so peto byākāsi
[507] "antalikkhasmiṁ tiṭṭhanto duggandho pūti vāyasi
mukhañca te kimayo pūtigandhaṁ khādanti kiṁ kammamakāsi pubbe.
[508] tato satthaṁ gahetvāna okkantanti punappunaṁ
khārena paripphositvā okkantanti punappunaṁ.
[509] kiṁ nu kāyena vācāya manasā dukkaṭaṁ kataṁ
kissakammavipākena idaṁ dukkhaṁ nigacchasī"ti.
[510] "ahaṁ rājagahe ramme ramaṇīye giribbaje
issaro dhanadhaññassa supahūtassa mārisa.
[511] tassāyaṁ me bhariyā ca dhītā ca suṇisā ca me
tā mālaṁ uppalañcāpi paccagghañca vilepanaṁ
thūpaṁ harantiyo vāresiṁ taṁ pāpaṁ pakataṁ mayā.
[512] chaḷāsītisahassāni mayaṁ paccattavedanā
thūpapūjaṁ vivaṇṇetvā paccāma niraye bhusaṁ.
[513] ye ca kho thūpapūjāya vattante arahato mahe
ādīnavaṁ pakāsenti vivecayetha ne tato.
[514] imā ca passa āyantiyo māladhārī alaṅkatā
mālāvipākaṁnubhontiyo 1- samiddhā ca tā yasassiniyo. 2-

footnote: 1 sī.,i. anubhonti 2 ka. tā yasassiyo

page number: 227

[515] tañca disvāna accheraṁ abbhutaṁ lomahaṁsanaṁ
namo karonti sappaññā vandanti taṁ mahāmuniṁ.
[516] sohaṁ nūna ito gantvā yoniṁ laddhāna mānusiṁ
thūpapūjaṁ karissāmi appamatto punappunan"ti.
#[507-8] tattha duggandhoti aniṭṭhagandho, kuṇapagandhagandhīti attho. tenāha
"pūti vāyasī"ti. tatoti duggandhavāyanato kimīhi khāyitabbato ca upari. satthaṁ
gahetvāna, okkantanti punappunanti kammasañcoditā sattā nisitadhāraṁ satthaṁ
gahetvā punappunaṁ taṁ vaṇamukhaṁ 1- avakantanti. khārena paripphositvā, okkantanti
punappunanti avakantitaṭṭhāne 2- khārodakena āsiñcitvā 3- punappunampi
avakantanti.
#[510] issaro dhanadhaññassa, supahūtassāti ativiya pahūtassa dhanassa dhaññassa
ca issaro sāmī, aḍḍho mahaddhanoti attho.
#[511] tassāyaṁ me bhariyā ca, dhītā ca suṇisā cāti tassa mayhaṁ ayaṁ
purimattabhāve bhariyā, ayaṁ dhītā, ayaṁ suṇisā. tā devabhūtā ākāse ṭhitāti
dassento vadati. paccagghanti abhinavaṁ. thūpaṁ harantiyo vāresinti thūpaṁ pūjetuṁ
upanentiyo dhātuṁ vivaṇṇento paṭikkhipiṁ. taṁ pāpaṁ pakataṁ mayāti taṁ dhātuvivaṇṇanapāpaṁ
kataṁ samācaritaṁ mayāti vippaṭisārappatto vadati.
#[512] chaḷāsītisahassānīti chasahassādhikā asītisahassamattā. mayanti te pete
attanā saddhiṁ saṅgahetvā vadati. paccattavedanāti visuṁ visuṁ anubhuyyamānadukkhavedanā
4-. nirayeti balavadukkhatāya pettivisayaṁ nirayasadisaṁ katvā āha.
#[513] ye ca kho thūpapūjāya, vattante arahato maheti arahato
sammāsambuddhassa thūpaṁ uddissa pūjāmahe pavattamāne ahaṁ viya ye thūpapūjāya ādīnavaṁ

footnote: 1 sī. punappunaṁ tava mukhaṁ 2 sī. avakantitāvakantitakkhaṇe
footnote: 3 sī. paripphositvā āsiñcitvā 4 sī.,i. paccattaṁ visuṁ visuṁ attanā
footnote: anubhuyyamānamahādukkhavedanāti dasseti

page number: 228

dosaṁ pakāsenti, te puggale tato puññato vivecayetha vivecāpayetha, paribāhire
janayethāti 1- aññāpadesena attano mahājāniyataṁ vibhāveti.
#[514] āyantiyoti ākāsena āgacchantiyo. mālāvipākanti thūpe
katamālāpūjāya vipākaṁ phalaṁ. samiddhāti dibbasampattiyā samiddhā. tā yasassiniyoti
tā parivāravantiyo.
#[515] tañca disvānāti tassa atiparittassa pūjāpuññassa acchariyaṁ abbhutaṁ
lomahaṁsanaṁ atiuḷāraṁ vipākavisesaṁ disvā. namo karonti sappaññā, vandanti
taṁ mahāmuninti bhante kassapa imā itthiyo taṁ uttamapuññakkhettabhūtaṁ vandanti
abhivādenti, namo karonti namakkārañca karontīti attho.
#[516] atha so peto saṁviggamānaso saṁvegānurūpaṁ āyatiṁ attanā kātabbaṁ
dassento "sohaṁ nūnā"ti gāthamāha. taṁ uttānatthameva.
evaṁ petena vutto 2- mahākassapo taṁ aṭṭhuppattiṁ katvā sampattaparisāya
dhammaṁ desesi.
dhātuvivaṇṇapetavatthuvaṇṇanā niṭṭhitā.
iti khuddakaṭṭhakathāya petavatthusmiṁ
dasavatthupaṭimaṇḍitassa
tatiyassa cūḷavaggassa atthasaṁvaṇṇanā niṭṭhitā.
-------------------

footnote: 1 sī. viveceyyātha paribāhire jāneyyāthāti 2 sī.,i. vuttaṁ

page number: 229

4. mahāvagga
121. 1. ambasakkharapetavatthuvaṇṇanā 1-
vesālī nāma nagaratthi vajjīnanti idaṁ ambasakkharapetavatthu. tassa kā
uppatti?
bhagavati jetavane viharante ambasakkharo nāma licchavirājā micchādiṭṭhiko
natthikavādo vesāliyaṁ rajjaṁ kāresi. tena ca samayena vesālinagare aññatarassa
vāṇijassa āpaṇasamīpe cikkhallaṁ hoti, tattha bahū janā uppatitvā atikkamantā
kilamanti, keci kaddamena limpanti. taṁ disvā so vāṇijo "mā ime manussā
kalalaṁ akkamiṁsū"ti apagataduggandhaṁ saṅkhavaṇṇapaṭibhāgaṁ 2- gosīsaṭṭhiṁ āharāpetvā
nikkhipāpesi. pakatiyā ca sīlavā ahosi akkodhano saṇhavāco, paresañca yathābhūtaṁ
guṇaṁ kitteti.
so ekasmiṁ divase attano sahāyassa nhāyantassa pamādena anolokentassa
nivāsanavatthaṁ kīḷādhippāyena apanidhāya taṁ dukkhāpetvā adāsi. bhāgineyyo panassa
corikāya paragehato bhaṇḍaṁ āharitvā tasseva āpaṇe nikkhipi. bhaṇḍasāmikā
vīmaṁsantā bhaṇḍena saddhiṁ tassa bhāgineyyaṁ tañca rañño dassesuṁ. rājā "imassa
sīsaṁ chindatha, bhāgineyyaṁ panassa sūle āropethā"ti āṇāpesi. rājapurisā tathā
akaṁsu. so kālaṁ katvā bhummadevesu uppajji. so gosīsena setuno katattā
setavaṇṇaṁ dibbaṁ manojavaṁ assājānīyaṁ paṭilabhi, guṇavantānaṁ vaṇṇakathanena tassa
gattato dibbagandho vāyati, sāṭakassa pana apanihitattā naggo ahosi. so
attanā pubbe katakammaṁ olokento tadanusārena attano bhāgineyyaṁ sūle āropitaṁ
disvā karuṇāya codiyamāno manojavaṁ assaṁ abhiruhitvā aḍḍharattisamaye tassa
sūlāropitaṭṭhānaṁ gantvā avidūre ṭhito "jīva bho, jīvitameva seyyo"ti divase
divase vadati.

footnote: 1 chaßēéa. ambasakkara..., evamuparipi 2 sī.,i. saṅkhavaṇṇasannibhaṁ

page number: 230

tena ca samayena ambasakkharo rājā hatthikkhandhavaragato nagaraṁ padakkhiṇaṁ karonto
aññatarasmiṁ gehe vātapānaṁ vivaritvā rājavibhūtiṁ passantiṁ ekaṁ itthiṁ disvā
paṭibaddhacitto hutvā pacchāsane 1- nisinnassa purisassa "imaṁ gharaṁ imañca itthiṁ
upadhārehī"ti saññaṁ datvā anukkamena attano rājagehaṁ paviṭṭho taṁ purisaṁ pesesi
"gaccha bhaṇe tassā itthiyā sasāmikabhāvaṁ vā asāmikabhāvaṁ vā jānāhī"ti. so gantvā
tassā sasāmikabhāvaṁ ñatvā rañño ārocesi. rājā tassā itthiyā pariggahaṇūpāyaṁ 2-
cintento tassā sāmikaṁ pakkosāpetvā "ehi bhaṇe maṁ upaṭṭhāhī"ti
āha. so anicchantopi "rājā attano vacanaṁ akaronte mayi rājadaṇḍaṁ kareyyā"ti
bhayena rājupaṭṭhānaṁ sampaṭicchitvā divase divase rājupaṭṭhānaṁ gacchati. rājāpi
tassa bhattavetanaṁ dāpetvā katipayadivasātikkamena pātova upaṭṭhānaṁ āgataṁ evamāha
"gaccha bhaṇe amumhi ṭhāne ekā pokkharaṇī atthi, tato aruṇavaṇṇamattikaṁ
rattuppalāni ca ānehi, sace ajjeva nāgaccheyyāsi, jīvitaṁ te natthī"ti. tasmiṁ
ca gate dvārapālaṁ āha "ajja anatthaṅgate eva sūriye sabbadvārāni
thaketabbānī"ti.
sā ca pokkharaṇī vesāliyā tiyojanamatthake hoti, tathāpi so puriso
maraṇabhayatajjito vātavegena pubbaṇheyeva taṁ pokkharaṇiṁ sampāpuṇi. "sā ca
pokkharaṇī amanussapariggahitā"ti pageva sutattā bhayena so "atthi nu kho
ettha koci parissayo"ti samantato anupariyāyati. taṁ disvā pokkharaṇipālako amanusso
karuṇāyamānarūpo manussarūpena upasaṅkamitvā 3- "kimatthaṁ bho purisa idhāgatosī"ti āha,
so tassa taṁ pavattiṁ kathesi. so "yadi evaṁ yāvadatthaṁ gaṇhāhī"ti attano
dibbarūpaṁ dassetvā antaradhāyi.
so tattha aruṇavaṇṇamattikaṁ rattuppalāni ca gahetvā anatthaṅgateyeva sūriye
nagaradvāraṁ sampāpuṇi, taṁ disvā dvārapālo tassa viravantasseva dvāraṁ thakesi.

footnote: 1 ma. paccāsanne 2 sī.,i. pariggahakaraṇūpāyaṁ 3 sī.,i. āgantvā

page number: 231

so thakite dvāre pavesanaṁ alabhanto dvārasamīpe sūle āropitaṁ purisaṁ disvā
"ete mayi anatthaṅgate eva sūriye āgate viravante eva dvāraṁ thakesuṁ, `ahaṁ
kāleyeva 1- āgato, mama doso natthī'ti tayāpi ñātaṁ hotū"ti sakkhimakāsi. taṁ
sutvā so āha "ahaṁ sūle āvuto vajjho maraṇābhimukho kathaṁ tava sakkhi homi,
eko panettha peto mahiddhiko mama samīpaṁ āgamissati, taṁ sakkhiṁ karohī"ti. kathaṁ
pana so mayā daṭṭhabboti. idheva tvaṁ tiṭṭha, sayameva dakkhissasīti. so tattha
ṭhito majjhimayāme 2- taṁ petaṁ āgataṁ disvā sakkhiṁ akāsi. vibhātāya ca rattiyā
raññā "mama āṇā tayā atikkantā, tasmā rājadaṇḍaṁ te karissāmī"ti
vutte deva mayā tava āṇā nātikkantā, anatthaṅgate eva sūriye ahaṁ idhāgatoti.
tattha ko te sakkhīti. so tassa sūlāvutassa purisassa santike āgacchantaṁ naggapetaṁ
"sakkhī"ti niddisitvā "kathametaṁ amhehi saddhātabban"ti raññā vutte "ajja
rattiyaṁ tumhehi saddhātabbaṁ purisaṁ mayā saddhiṁ pesethā"ti āha. taṁ sutvā rājā
sayameva tena saddhiṁ tattha gantvā ṭhito petena ca tatthāgantvā "jīva bho,
jīvitameva seyyo"ti vutte taṁ "seyyā nisajjā nayimassa atthī"tiādinā pañcahi
gāthāhi paṭipucchi. idāni ādito pana "vesālī nāma nagaratthi vajjīnan"ti gāthā
tāsaṁ sambandhadassanatthaṁ saṅgītikārehi ṭhapitā:-
[517] "vesālī nāma nagaratthi vajjīnaṁ
tattha ahu licchavi ambasakkharo
disvāna petaṁ nagarassa bāhiraṁ
tattheva pucchittha taṁ kāraṇatthiko.
[518] seyyā nisajjā nayimassa atthi
abhikkamo natthi paṭikkamo ca

footnote: 1 sī.,i. kālasseva 2 ma. pacchimayāme

page number: 232

asitapītakhāyitavatthabhogā
paricāraṇā 1- sāpi imassa natthi.
[519] ye ñātakā diṭṭhasutā suhajjā
anukampakā yassa ahesuṁ pubbe
daṭṭhumpi te dāni na taṁ labhanti
virājitatto 2- hi janena tena.
[520] na oggatattassa bhavanti mittā
jahanti mittā vikalaṁ viditvā
atthañca disvā parivārayanti
bahū mittā uggatattassa honti.
[521] nihīnatto sabbabhogehi kiccho
sammakkhito samparibhinnagatto
ussāvabindūva palimpamāno
ajja suve jīvitassūparodho.
[522] etādisaṁ uttamakicchappattaṁ
uttāsitaṁ pucimandassa sūle
atha tvaṁ kena vaṇṇena vadesi yakkha
`jīva bho jīvitameva seyyo'ti. "
#[517] tattha tatthāti tassaṁ vesāliyaṁ. nagarassa bāhiranti nagarassa bahi
bhavaṁ, 3- vesālinagarassa bahi eva jātaṁ pavattaṁ sambandhaṁ. tatthevāti yattha taṁ passi,
tattheva ṭhāne. tanti taṁ petaṁ. kāraṇatthikoti "jīva bho, jīvitameva seyyo"ti
vuttātthassa kāraṇena atthiko hutvā.

footnote: 1 ka. paricārikā. evamuparipi 2 sī.,i. virādhitatto 3 ma. bāhirabhāgaṁ

page number: 233

#[518] seyyā nisajjā nayimassa atthīti piṭṭhipasāraṇalakkhaṇā 1- seyyā,
pallaṅkābhujanalakkhaṇā nisajjā ca imassa sūle āropitapuggalassa natthi. abhikkamo
natthi paṭikkamo cāti abhikkamādilakkhaṇaṁ appamattakampi gamanaṁ imassa natthi. paricāraṇā
sāpīti yā asitapītakhāyitavatthaparibhogādilakkhaṇā indriyānaṁ paricāraṇā, sāpi imassa
natthi. "pariharaṇā 2- sāpī"ti vā pāṭho, asitādiparibhogavasena indriyānaṁ pariharaṇā,
sāpi imassa natthi vigatajīvitattāti 3- attho. "paricāraṇā sāpī"ti 4- keci paṭhanti.
#[519] diṭṭhasutā suhajjā, anukampakā yassa ahesuṁ pubbeti sandiṭṭhasahāyā
ceva adiṭṭhasahāyā ca yassa mittā anuddayāvanto ye assa imassa pubbe
ahesuṁ. daṭṭhumpīti passitumpi na labhanti, kuto saha vasitunti attho.
virājitattoti pariccattasabhāvo 5-. janena tenāti tena ñātiādijanena.
#[520] na oggatattassa bhavanti mittāti apagataviññāṇassa matassa mittā
nāma na honti tassa mittehi kātabbakiccassa atikkantattā. jahanti mittā
vikalaṁ viditvāti mato tāva tiṭṭhatu, jīvantampi bhogavikalaṁ purisaṁ viditvā "na
ito kiñci gayhūpagan"ti mittā pajahanti. atthañca disvā parivārayantīti tassa
pana santakaṁ atthaṁ dhanaṁ disvā piyavādino mukhullokikā hutvā taṁ parivārenti.
bahū mittā uggatattassa hontīti vibhavasampattiyā 6- uggatasabhāvassa samiddhassa bahū
anekā mittā honti, ayaṁ lokiyasabhāvoti attho.
#[521] nihīnatto sabbabhogehīti sabbehi upabhogaparibhogavatthūhi parihīnatto.
kicchoti dukkhito. sammakkhitoti ruhirehi sammakkhitasarīro. samparibhinnagattoti
sūlena abbhantare vidālitagatto. ussāvabindūva palimpamānoti tiṇagge
limpamānaussāvabindusadiso. ajja suveti ajja vā suve vā imassa nāma purisassa
jīvitassa uparodho nirodho, 7- tato uddhaṁ nappavattatīti attho.

footnote: 1 ma. piṭṭhipasāraṇalakkhaṇasaṅkhātā 2 ma. paricārikā. evamuparipi
footnote: 3 ma. vighātajīvitattāti 4 ma. parivāruṇā cāpīti 5 sī. pariccattattabhāvo
footnote: 6 sī. bhavasampattiyā 7 ma. uparodho jāto

page number: 234

#[522] uttāsitanti āvutaṁ āropitaṁ. pucimandassa sūleti nimbarukkhassa
daṇḍena katasūle. kena vaṇṇenāti kena kāraṇena. jīva bho jīvitameva seyyoti
bho purisa jīva. kasmā? sūlaṁ āropitassāpi hi te idha jīvitameva ito cutassa
jīvitato satabhāgena sahassabhāgena seyyo sundarataroti.
evaṁ tena raññā pucchito so peto attano adhippāyaṁ pakāsento:-
[523] "sālohito esa ahosi mayhaṁ
ahaṁ sarāmi purimāya jātiyā
disvā ca me kāruññamahosi rāja
mā pāpadhammo nirayaṁ patāyaṁ.
[524] ito cuto licchavi esa poso
sattussadaṁ nirayaṁ ghorarūpaṁ
upapajjati dukkaṭakammakārī
mahābhitāpaṁ kaṭukaṁ bhayānakaṁ.
[525] anekabhāgena guṇena seyyo
ayameva sūlo nirayena tena
ekantadukkhaṁ kaṭukaṁ bhayānakaṁ
ekantatibbaṁ nirayaṁ patāyaṁ.
[526] idañca sutvā vacanaṁ mameso
dukkhūpanīto vijaheyya pāṇaṁ 1-
tasmā ahaṁ santike na bhaṇāmi
mā mekato jīvitassūparodho"ti
catasso gāthā abhāsi.

footnote: 1 ka. pāpaṁ

page number: 235

#[523] tattha sālohitoti samānalohito yonisambandhena sambandho, ñātakoti
attho. purimāya jātiyāti purimattabhāve. mā pāpadhammo nirayaṁ patāyanti ayaṁ
pāpadhammo puriso nirayaṁ mā pati mā nirayaṁ upapajjīti imaṁ disvā me kāruññaṁ
ahosīti yojanā.
#[524] sattussadanti pāpakārīhi sattehi ussannaṁ, atha vā pañcavidhabandhanaṁ,
mukhe tattalohasecanaṁ, aṅgārapabbatāropanaṁ, lohakumbhipakkhepanaṁ, asipattavanappavesanaṁ,
vettaraṇiyaṁ samotaraṇaṁ, mahāniraye pakkhepoti imehi sattahi pañcavidhabandhanādīhi
dāruṇakāraṇehi ussannaṁ, uparūpari nicitanti 1- attho. mahābhitāpanti mahādukkhaṁ,
mahāaggisantāpaṁ vā. kaṭukanti aniṭṭhaṁ. bhayānakanti bhayajanakaṁ.
#[525] anekabhāgena guṇenāti anekakoṭṭhāsena ānisaṁsena. ayameva sūlo
nirayena tenāti tato imassa uppattiṭṭhānabhūtato nirayato 2- ayameva sūlo seyyoti.
nissakke hi idaṁ karaṇavacanaṁ. ekantatibbanti ekanteneva tikhiṇadukkhaṁ,
niyatamahādukkhanti attho.
#[526] idañca sutvā vacanaṁ mamesoti "ito cuto"tiādinā vuttaṁ idaṁ
mama vacanaṁ sutvā eso puriso dukkhūpanīto mama vacanena nirayadukkhaṁ upanīto
viya hutvā. vijaheyya pāṇanti attano jīvitaṁ pariccajeyya. tasmāti tena kāraṇena.
mā mekatoti "mayā ekato imassa purisassa jīvitassa 3- uparodho mā hotū"ti
imassa santike idaṁ vacanaṁ ahaṁ na bhaṇāmi, atha kho "jīva bho, jīvitameva seyyo"ti
idameva bhaṇāmīti adhippāyo.
evaṁ petena attano adhippāye pakāsite puna rājā petassa pavattiṁ
pucchituṁ okāsaṁ karonto imaṁ gāthamāha:-

footnote: 1 sī. nivisitanti 2 ma. narakato 3 sī. imassa jīvitassa

page number: 236

[527] "aññāto 1- eso purisassa attho
aññampi icchāmase pucchituṁ tuvaṁ
okāsakammaṁ sace no karosi
pucchāma taṁ no na ca kujjhitabban"ti.
[528] "addhā paṭiññā me tadā ahu 2-
nācikkhaṇā appasannassa hoti
akāmā saddheyyavacoti katvā
pucchassu maṁ kāmaṁ yathā visayhan"ti 3-
imā rañño petassa ca vacanapaṭivacanagāthā.
#[527] tattha aññātoti avagato 4-. icchāmaseti icchāma. noti amhākaṁ.
na ca kujjhitabbanti "ime manussā yaṅkiñci pucchantī"ti kodho na kātabbo.
#[528] addhāti ekaṁsena. paṭiññā meti ñāṇavasena mayhaṁ "pucchassū"ti
paṭiññā 5-, okāsadānanti attho. tadā ahūti tasmiṁ kāle paṭhamadassane ahosi.
nācikkhaṇā appasannassa hotīti akathanā appasannassa hoti. pasanno eva hi
pasannassa kiñci katheti. tvaṁ pana tadā mayi appasanno, ahañca tayi, tena
paṭijānitvā kathetukāmo nāhosi. idāni panāhaṁ tuyhaṁ akāmā saddheyyavaco
akāmo eva saddhātabbavacano iti katvā iminā kāraṇena. pucchassu maṁ kāmaṁ
yathā visayhanti tvaṁ yathā icchasi, tamatthaṁ maṁ pucchassu. ahaṁ pana yathā visayhaṁ
yathā mayhaṁ sahituṁ sakkā, tathā attano ñāṇabalānurūpaṁ kathessāmīti adhippāyo.
evaṁ petena pucchanāya 6- okāse kate rājā:-

footnote: 1 ma. ajjhito 2 ma. addhā paṭiññātametaṁ tadāhu
footnote: 3 ma. yathā visayanti. evamuparipi 4 ma. ajjhitoti adhigato
footnote: 5 ma. paṭiññātavasena mayhaṁ pucchassūti 6 sī.,i. pucchitāya

page number: 237

[529] "yaṅkiñcahaṁ cakkhunā passissāmi
sabbampi tāhaṁ abhisaddaheyyaṁ
disvāva taṁ nopi ce saddaheyyaṁ
kareyyāsi me yakkha niyassakamman"ti
gāthamāha.
tassattho:- ahaṁ yaṅkiñcideva cakkhunā passissāmi, taṁ sabbampi tatheva
ahaṁ abhisaddaheyyaṁ 1-, taṁ pana disvāva taṁ vacanaṁ nopi ce saddaheyyaṁ 2-, yakkha
mayhaṁ niyassakammaṁ niggahakammaṁ kareyyāsīti. atha vā yaṅkiñcahaṁ cakkhunā
passissāmīti ahaṁ yaṅkiñcideva cakkhunā passissāmi acakkhugocarassa 3- adassanato.
sabbampi tāhaṁ abhisaddaheyyanti sabbampi te ahaṁ diṭṭhaṁ sutaṁ aññaṁ vā
abhisaddaheyyaṁ. tādiso hi mayhaṁ tayi abhippasādoti adhippāyo. pacchimapadassa pana
yathāvuttova attho.
taṁ sutvā peto:-
[530] "saccappaṭiññā tava mesā hotu
sutvāna dhammaṁ labha suppasādaṁ
aññatthiko no ca paduṭṭhacitto
yaṁ te sutaṁ asutañcāpi dhammaṁ
sabbampi akkhissaṁ 4- yathā pajānan"ti
gāthamāha. ito paraṁ:-
[531] "setena assena alaṅkatena
upayāsi sūlāvutakassa santike
yānaṁ idaṁ abbhutaṁ dassaneyyaṁ
kissetaṁ kammassa ayaṁ vipākoti.

footnote: 1 sī.,i. abhisaddaheyyaṁ paṭiññeyyaṁ 2 sī. disvā tava vacanaṁ nopi no saddaheyyaṁ
footnote: 3 sī.,i. acakkhuno parassa 4 sī. sabbaṁ ācikkhissaṁ

page number: 238

[532] vesāliyā nagarassa 1- majjhe
cikkhallamagge narakaṁ ahosi
gosīsamekāhaṁ pasannacitto
setaṁ 2- gahetvā narakasmiṁ nikkhipiṁ.
[533] etasmiṁ pādāni patiṭṭhapetvā
mayañca aññe ca atikkamimhā
yānaṁ idaṁ abbhutaṁ dassaneyyaṁ
tasseva kammassa ayaṁ vipākoti.
[534] vaṇṇo ca te sabbadisā pabhāsati
gandho ca te sabbadisā pavāyati
yakkhiddhipattosi mahānubhāvo
naggo cāsi kissa ayaṁ vipākoti.
[535] akkodhano niccapasannacitto
saṇhāhi vācāhi janaṁ upemi
tasseva kammassa ayaṁ vipāko
dibbo me vaṇṇo satataṁ pabhāsati.
[536] yasañca kittiñca dhamme ṭhitānaṁ
disvāna mantemi pasannacitto
tasseva kammassa ayaṁ vipāko
dibbo me gandho satataṁ pavāyati.
[537] sahāyānaṁ titthasmiṁ nhāyantānaṁ
thale gahetvā nidahissa dussaṁ

footnote: 1 sī.,i. vesāliyā tassa nagarassa 2 ka. setuṁ

page number: 239

khiḍḍatthiko no ca paduṭṭhacitto
tenamhi naggo kasirā ca vuttīti.
[538] yo kīḷamāno pakaroti pāpaṁ
tassedisaṁ kammavipākamāhu
akīḷamāno pana yo karoti
kiṁ tassa kammassa vipākamāhūti.
[539] ye duṭṭhasaṅkappamanā manussā
kāyena vācāya ca saṅkiliṭṭhā
kāyassa bhedā abhisamparāyaṁ
asaṁsayaṁ te nirayaṁ upenti.
[540] apare pana sugatimāsamānā 1-
dāne ratā saṅgahitattabhāvā
kāyassa bhedā abhisamparāyaṁ
asaṁsayaṁ te sugatiṁ upentī"ti
tesaṁ ubhinnaṁ vacanapaṭivacanagāthā honti.
#[530] tattha saccappaṭiññā tava mesā hotūti "sabbampi tāhaṁ
abhisaddaheyyan"ti tava esā paṭiññā mayhaṁ saccaṁ hotu. sutvāna dhammaṁ labha
suppasādanti mayā vuccamānaṁ dhammaṁ sutvā sundaraṁ pasādaṁ labhassu. aññatthikoti
ājānanatthiko. yathā pajānanti yathā aññopi pajānanto, "yathāpi ñātan"ti
vā 2- mayā yathā ñātanti attho.

footnote: 1 ka. āsisamānā 2 ma. yathā pajānanti vā

page number: 240

#[531] kissetaṁ kammassa ayaṁ vipākoti kissetaṁ kissa nāma etaṁ, kissa
kammassa ayaṁ vipāko 1-. etanti vā nipātamattaṁ, kissa kammassāti yojanā.
"kissa te"ti ca keci paṭhanti.
#[532-33] cikkhallamaggeti cikkhallavati pathamhi. narakanti āvāṭaṁ. ekāhanti
ekaṁ ahaṁ. narakasmiṁ nikkhipinti yathā kaddamo 2- na akkamīyati, evaṁ tasmiṁ
cikkhallāvāṭe ṭhapesiṁ. tassāti tassa gosīsena setukaraṇassa.
#[536-7] dhamme ṭhitānanti dhammacārīnaṁ samacārīnaṁ. mantemīti kathemi kittayāmi.
khiḍḍatthikoti hasādhippāyo. no ca paduṭṭhacittoti dussasāmike na dūsitacitto,
na avaharaṇādhippāyo nāpi vināsādhippāyoti attho.
#[538] akīḷamānoti akhiḍḍādhippāyo, lobhādīhi dūsitacitto. kiṁ tassa
kammassa vipākamāhūti tassa tathā katassa 3- pāpakammassa kīva kaṭukaṁ dukkhavipākaṁ 4-
paṇḍitā āhu.
#[539-40] duṭṭhasaṅkappamanāti kāmasaṅkappādivasena dūsitamanovitakkā,
etena manoduccaritamāha. kāyena vācāya ca saṅkiliṭṭhāti pāṇātipātādivasena
kāyavācāhi malinā. āsamānāti āsiṁsamānā patthayamānā.
evaṁ petena saṅkhepeneva kammaphalesu vibhajitvā dassitesu taṁ asaddahanto
rājā:-
[541] "taṁ kinti jāneyyamahaṁ avecca
kalyāṇapāpassa ayaṁ vipāko

footnote: 1 sī. kissetaṁ .pe. vipākoti etaṁ kissa nāma kammassa ayaṁ vipāko 2 i. kaddame
footnote: 3 ma. tassa yathā mayā katassa 4 sī.,i. dukkhaṁ dukkhavipākaṁ

page number: 241

kiṁ vāhaṁ disvā abhisaddaheyyaṁ
ko vāpi maṁ saddahāpeyya etan"ti
gāthamāha.
tattha taṁ kinti jāneyyamahaṁ aveccāti yoyaṁ tayā "ye duṭṭhasaṅkappamanā
manussā, kāyena vācāya ca saṅkiliṭṭhā"tiādinā, "apare pana sugatimāsamānā"ti-
ādinā ca kalyāṇassa pāpassa ca kammassa vipāko vibhajitvā vutto, taṁ kinti
kena kāraṇena ahaṁ avecca aparapaccayabhāvena saddaheyyaṁ. kiṁ vāhaṁ disvā
abhisaddaheyyanti kīdisaṁ vā panāhaṁ paccakkhabhūtaṁ nidassanaṁ disvā paṭisaddaheyyaṁ 1-.
ko vāpi maṁ saddahāpeyya etanti ko vā viññū puriso paṇḍito etamatthaṁ
maṁ saddahāpeyya, taṁ kathehīti attho.
taṁ sutvā peto kāraṇena tamatthaṁ tassa pakāsento:-
[542] "disvā ca sutvā abhisaddahassu
kalyāṇapāpassa ayaṁ vipāko
kalyāṇapāpe ubhaye asante
siyā nu sattā sugatā duggatā vā.
[543] no cettha kammāni kareyyuṁ maccā
kalyāṇapāpāni manussaloke.
nāhesuṁ sattā sugatā duggatā vā
hīnā paṇītā ca manussaloke.
[544] yasmā ca kammāni karonti maccā
kalyāṇapāpāni manussaloke

footnote: 1 sī. paṭiññeyyaṁ

page number: 242

tasmā hi sattā sugatā duggatā vā
hīnā paṇītā ca manussaloke.
[545] dvayajja 1- kammānaṁ vipākamāhu
sukhassa dukkhassa ca vedanīyaṁ
tā devatāyo paricārayanti
paccenti bālā dvayataṁ apassino"ti
gāthā abhāsi.
#[542] tattha disvā cāti paccakkhato disvāpi. sutvāti dhammaṁ sutvā
tadanusārena nayaṁ nento 2- anuminanto. kalyāṇapāpassāti kusalassa akusalassa ca
kammassa ayaṁ sukho ayaṁ dukkho ca vipākoti abhisaddahassu. ubhaye asanteti kalyāṇe
pāpe cāti duvidhe kamme avijjamāne. siyā nu sattā sugatā duggatā vāti
"ime sattā sugatiṁ gatā duggatiṁ gatā vā 3-, sugatiyaṁ vā aḍḍhā duggatiyaṁ daliddā
vā"ti 4-, ayamattho kiṁ nu siyā kathaṁ sambhaveyyāti attho.
#[543-4] idāni yathāvuttamatthaṁ "no cettha kammānī"ti ca "yasmā
ca kammānī"ti ca gāthādvayena byatirekato anvayato ca vibhāveti. tattha hīnā
paṇītāti kularūpārogyaparivārādīhi hīnā uḷārā ca.
#[545] dvayajja kammānaṁ vipākamāhūti dvayaṁ duvidhaṁ ajja idāni kammānaṁ
sucaritaduccaritānaṁ vipākaṁ vadanti kathenti. kiṁ tanti āha "sukhassa dukkhassa ca
vedanīyan"ti, iṭṭhassa ca aniṭṭhassa ca anubhavanayoggaṁ. tā devatāyo paricārayantīti
ye ukkaṁsavasena sukhavedanīyaṁ vipākaṁ paṭilabhanti, te devaloke tā devatā hutvā
dibbasukhasamappitā indriyāni paricārenti. paccenti bālā dvayataṁ apassinoti

footnote: 1 ka. dvayañca 2 sī. nayanto 3 ma. sugatiyā duggatiyā vā gatā
footnote: 4 sī. addhā sugatiṁ gatāpi vā addhā duggatiyaṁ daliddā vāti

page number: 243

ye bālā kammañca kammaphalañcāti dvayaṁ apassantā asaddahantā, te pāpappasutā
dukkhavedanīyaṁ vipākaṁ anubhavantā nirayādīsu kammunā paccenti dukkhaṁ pāpuṇanti.
evaṁ kammaphalaṁ saddahanto pana tvaṁ kasmā evarūpaṁ dukkhaṁ paccanubhavasīti
anuyogaṁ sandhāya:-
[546] "na matthi kammāni sayaṁkatāni
datvāpi me natthi yo 1- ādiseyya
acchādanaṁ sayanamathannapānaṁ
tenamhi naggo kasirā ca vuttī"ti
gāthamāha.
tattha na matthi kammāni sayaṁkatānīti yasmā sayaṁ attanā pubbe katāni
puññakammāni mama natthi na vijjanti, yehi idāni acchādanādīni labheyyaṁ.
datvāpi me natthi yo ādiseyyāti yo samaṇabrāhmaṇānaṁ dānaṁ datvā "asukassa
petassa hotū"ti me ādiseyya uddiseyya, so natthi. tenamhi naggo kasirā
ca vuttīti tena duvidhenāpi kāraṇena 2- idāni naggo niccoḷo amhi, kasirā
dukkhā ca vutti jīvikā hotīti.
taṁ sutvā rājā tassa acchādanādilābhaṁ ākaṅkhanto:-
[547] "siyā nu kho kāraṇaṁ kiñci yakkha
acchādanaṁ yena tuvaṁ labhetha
ācikkha me tvaṁ yadatthi hetu
saddhāyikaṁ 3- hetuvaco suṇomā"ti
gāthamāha.

footnote: 1 ka. so 2 sī. kammena kāraṇena 3 sī.,i. saddhāyitaṁ

page number: 244

tattha yenāti yena kāraṇena tvaṁ acchādanaṁ labhetha labheyyāsi, kiñci taṁ
kāraṇaṁ siyā nu kho bhaveyya nu khoti attho. yadatthīti yadi atthi.
athassa peto taṁ kāraṇaṁ ācikkhanto:-
[548] "kappitako nāma idhatthi bhikkhu
jhāyī susīlo arahā vimutto
guttindriyo saṁvutapātimokkho
sītibhūto uttamadiṭṭhipatto.
[549] sakhilo vadaññū suvaco sumukho
svāgamo suppaṭimuttako ca
puññassa khettaṁ araṇavihārī
devamanussānañca dakkhiṇeyyo.
[550] santo vidhūmo anīgho nirāso
mutto visallo amamo avaṅko
nirūpadhī sabbapapañcakhīṇo
tisso vijjā anuppatto jutimā.
[551] appaññāto disvāpi na ca sujāno
munīti naṁ vajjisu voharanti
jānanti taṁ yakkhabhūtā anejaṁ
kalyāṇadhammaṁ vicarantaṁ 1- loke.
[552] tassa tuvaṁ ekayugaṁ duve vā
mamuddisitvāna sace dadetha

footnote: 1 sī. vicaranti

page number: 245

paṭiggahītāni ca tāni assu
mamañca passetha sannaddhadussan"ti
gāthā abhāsi.
#[548] tattha kappitako nāmāti jaṭilasahassassa abbhantare āyasmato
upālittherassa upajjhāyaṁ sandhāya vadati. idhāti imissā vesāliyā samīpe. jhāyīti
aggaphalajhānena jhāyī. sītibhūtoti sabbakilesadarathapariḷāhavūpasamena sītibhāvappatto.
uttamadiṭṭhipattoti uttamaṁ aggaphalaṁ sammādiṭṭhiṁ patto.
#[549] sakhiloti mudu. suvacoti subbaco. svāgamoti suṭṭhu āgatāgamo.
suppaṭimuttakoti suṭṭhu paṭimuttakavāco, muttabhāṇīti attho. araṇavihārīti
mettāvihārī.
#[550] santoti upasantakileso. vidhūmoti vigatamicchāvitakkadhūmo. anīghoti
niddukkho. nirāsoti nittaṇho. muttoti sabbabhavehi vimutto. visalloti
vītarāgādisallo. amamoti mamaṁkāravirahito. avaṅkoti kāyavaṅkādivaṅkavirahito.
nirūpadhīti kilesābhisaṅkhārādiupadhippahāyī. sabbapapañcakhīṇoti
parikkhīṇataṇhādipapañco. jutimāti anuttarāya ñāṇajutiyā jutimā.
appaññātoti paramappicchatāya paṭicchannaguṇatāya ca na pākaṭo 1-.
#[551] disvāpi na ca sujānoti gambhīrabhāvena disvāpi "evaṁsīlo, evaṁdhammo,
evaṁpañño"ti na suviññeyyo. jānanti taṁ yakkhabhūtā anejanti yakkhabhūtā ca
anejaṁ nittaṇhaṁ "arahā"ti taṁ jānanti. kalyāṇadhammanti sundarasīlādiguṇaṁ.
#[552] tassāti tassa kappitakamahātherassa. ekayuganti ekaṁ vatthayugaṁ.
duve vāti dve vā vatthayugāni. mamuddisitvānāti mamaṁ uddisitvā.
paṭiggahītāni ca tāni assūti tāni vatthayugāni tena paṭiggahitāni ca assu bhaveyyuṁ.
sannaddhadussanti dussena katasannāhaṁ, laddhavatthaṁ nivatthapārutadussanti attho.

footnote: 1 ma. paṭicchannaguṇattā pākaṭo

page number: 246

tato rājā:-
[553] "kasmiṁ padese samaṇaṁ vasantaṁ
gantvāna passemu mayaṁ idāni
yo majja 1- kaṅkhaṁ vicikicchitañca
diṭṭhīvisūkāni vinodayeyyā"ti 2-
therassa vasanaṭṭhānaṁ pucchi. tattha kasmiṁ padeseti katarasmiṁ padese. yo majjāti
yo ajja 3-, makāro padasandhikaro.
tato peto:-
[554] "eso nisinno kapinaccanāyaṁ
parivārito devatāhi bahūhi
dhammiṁ kathaṁ bhāsati saccanāmo
sakasmi accherake 4- appamatto"ti
gāthamāha.
tattha kapinaccanāyanti kapīnaṁ vānarānaṁ naccanena "kapinaccanā"ti laddhavohāre
padese. saccanāmoti jhāyī susīlo arahā vimuttotiādīhi guṇanāmehi yāthāvanāmo
aviparītanāmo.
evaṁ petena vutte rājā tāvadeva therassa santikaṁ gantukāmo:-
[555] "tathāhaṁ 5- kassāmi gantvā idāni
acchādayissaṁ samaṇaṁ yugena

footnote: 1 sī.,ka. samajja 2 sī. diṭṭhivisukāni ca ko vinodayeti, ka. diṭṭhivisūkāni ko
footnote: vinodaye ceti 3 sī. samajjāti so ajja 4 chaßēéa. sakasmimācerake 5 ma. yathāhaṁ

page number: 247

paṭiggahītāni ca tāni assu
tuvañca passemu sannaddhadussan"ti
gāthamāha.
tattha kassāmīti karissāmi.
atha peto "devatānaṁ thero dhammaṁ deseti, tasmā nāyaṁ upasaṅkamanakālo"ti
dassento:-
[556] "mā akkhaṇe pabbajitaṁ upāgami
sādhu vo licchavi nesa dhammo
tato ca kāle upasaṅkamitvā
tattheva passāhi 1- raho nisinnan"ti
gāthamāha.
tattha sādhūti āyācane nipāto. vo licchavi nesa dhammoti licchavirāja
tumhākaṁ rājūnaṁ esa dhammo na hoti, yaṁ akāle upasaṅkamanaṁ. tatthevāti tasmiṁyeva
ṭhāne.
evaṁ petena vutte rājā "sādhū"ti sampaṭicchitvā attano nivesanameva
gantvā puna yuttapattakāle 2- aṭṭha vatthayugāni gāhāpetvā theraṁ upasaṅkamitvā
ekamantaṁ nisinno paṭisanthāraṁ katvā "imāni bhante aṭṭha vatthayugāni paṭiggaṇhā"ti
3- āha. taṁ sutvā thero kathāsamuṭṭhāpanatthaṁ "mahārāja pubbe tvaṁ adānasīlo
samaṇabrāhmaṇānaṁ viheṭhanajātikova kathaṁ paṇītāni vatthāni dātukāmo jāto"ti
āha. taṁ sutvā rājā tassa kāraṇaṁ ācikkhanto petena samāgamaṁ, tena ca
attanā ca kathitaṁ sabbaṁ therassa ārocetvā vatthāni datvā petassa uddisi.

footnote: 1 sī. passāmi 2 sī.,i. yuttapayuttakāle 3 ma. paṭiggaṇhathāti

page number: 248

tena peto dibbavatthadharo alaṅkatapaṭiyatto assāruḷho therassa ca rañño ca
purato pātubhavi. taṁ disvā rājā attamano pamudito pītisomanassajāto "paccakkhato
vata mayā kammaphalaṁ diṭṭhaṁ, na dānāhaṁ pāpaṁ karissāmi, puññameva karissāmī"ti
vatvā tena petena sakkhiṁ akāsi. so ca peto "sace tvaṁ licchavirāja ito
paṭṭhāya adhammaṁ pahāya dhammaṁ carasi, evāhaṁ tava sakkhiṁ karissāmi, santikañca
te āgamissāmi, sūlāvutañca purisaṁ sīghaṁ sūlato mocehi, evaṁ so jīvitaṁ labhitvā
dhammaṁ caranto dukkhato muccissati, therañca kālena kālaṁ upasaṅkamitvā dhammaṁ
suṇanto puññāni karohī"ti vatvā gato.
atha rājā theraṁ vanditvā nagaraṁ pavisitvā sīghaṁ sīghaṁ licchaviparisaṁ
sannipātetvā 1- te anujānāpetvā taṁ purisaṁ sūlato mocetvā "imaṁ arogaṁ
karothā"ti tikicchake āṇāpesi. therañca upasaṅkamitvā pucchi "siyā nu kho bhante
nirayagāmikammaṁ 2- katvā ṭhitassa nirayato muttī"ti. siyā mahārāja, sace uḷāraṁ puññaṁ
karoti, muccatīti vatvā thero rājānaṁ saraṇesu ca sīlesu ca patiṭṭhāpesi. so tattha
patiṭṭhito therassa ovāde ṭhatvā sotāpanno ahosi, sūlāvuto pana puriso
arogo hutvā saṁvegajāto bhikkhūsu pabbajitvā nacirasseva arahattaṁ pāpuṇi. tamatthaṁ
dassentā saṅgītikārā:-
[557] "tathāti vatvā agamāsi tattha
parivārito dāsagaṇena licchavi
so taṁ nagaraṁ upasaṅkamitvā
vāsūpagacchittha sake nivesane.
[558] tato ca kāle gihikiccāni katvā
nhātvā pivitvā ca khaṇaṁ labhitvā

footnote: 1 sī.,i. sannipātāpetvā 2 i. nirayagāminikammaṁ

page number: 249

viceyya peḷāto ca yugāni aṭṭha
gāhāpayī dāsagaṇena licchavi.
[559] so taṁ padesaṁ upasaṅkamitvā
taṁ addasa samaṇaṁ santacittaṁ
paṭikkantaṁ gocarato nivattaṁ
sītibhūtaṁ rukkhamūle nisinnaṁ.
[560] tamenamavoca upasaṅkamitvā
appābādhaṁ phāsuvihārañca pucchi
vesāliyaṁ licchavihaṁ bhadante
jānanti maṁ licchavi ambasakkharo.
[561] imāni me aṭṭha yugā subhāni
paṭiggaṇha bhante padadāmi tuyhaṁ
teneva atthena idhāgatosmi
yathā ahaṁ attamano bhaveyyanti.
[562] dūratova samaṇā brāhmaṇā ca
nivesanaṁ te parivajjayanti
pattāni bhijjanti ca te 1- nivesane
saṅghāṭiyo cāpi vidālayanti. 2-
[563] athāpare pādakuṭhārikāhi
avaṁsirā samaṇā pātayanti 3-
etādisaṁ pabbajitā vihesaṁ
tayā kataṁ samaṇā pāpuṇanti.

footnote: 1 ma. bhijjanti tava 2 sī.,i. vināsayanti, ma. vipātayanti 3 ka. pāṭiyanti

page number: 250

[564] tiṇena telampi na tvaṁ adāsi
mūḷhassa maggampi na pāvadāsi
andhassa daṇḍaṁ sayamādiyāsi
etādiso kadariyo asaṁvuto tuvaṁ
atha tvaṁ kena vaṇṇena kimeva disvā
amhehi saha saṁvibhāgaṁ karosīti.
[565] paccemi bhante yaṁ tvaṁ vadesi
vihesayiṁ samaṇe brāhmaṇe ca
khiḍḍatthiko no ca paduṭṭhacitto
etampi me dukkaṭameva bhante.
[566] khiḍḍāya yakkho 1- pasavitvā pāpaṁ
vedeti dukkhaṁ asamattabhogī 2-
daharo yuvā nagganiyassa bhāgī
kiṁ su tato dukkhatarassa hoti.
[567] taṁ disvā saṁvegamalatthaṁ bhante
tappaccayā vāpi 3- dadāmi dānaṁ
paṭiggaṇha bhante vatthayugāni aṭṭha
yakkhassimā gacchantu dakkhiṇāyoti.
[568] addhā hi dānaṁ bahudhā pasatthaṁ
dadato ca te akkhayadhammamatthu
paṭiggaṇhāmi te vatthayugāni aṭṭha
yakkhassimā gacchantu dakkhiṇāyoti.

footnote: 1 ka. kho 2 ka. appamattabhogī 3 sī. tāhaṁ, i. cāhaṁ

page number: 251

[569] tato hi so ācamayitvā licchavi
therassa datvāna yugāni aṭṭha
paṭiggahītāni ca tāni assu
yakkhañca passetha sannaddhadussaṁ.
[570] tamaddasā candanasāralittaṁ
ājaññamārūḷhamuḷāravaṇṇaṁ
alaṅkataṁ sādhunivatthadussaṁ
parivāritaṁ yakkhamahiddhipattaṁ.
[571] so taṁ disvā attamano udaggo
pahaṭṭhacitto ca subhaggarūpo
kammañca disvāna mahāvipākaṁ
sandiṭṭhikaṁ cakkhunā sacchikatvā.
[572] tamenamavoca upasaṅkamitvā
dassāmi dānaṁ samaṇabrāhmaṇānaṁ
na cāpi me kiñci adeyyamatthi
tuvañca me yakkha bahūpakāroti.
[573] tuvañca me licchavi ekadesaṁ
adāsi dānāni amoghametaṁ
svāhaṁ karissāmi tayāva sakkhiṁ
amānuso mānusakena saddhinti.
[574] gatī ca bandhū ca parāyanañca
mitto mamāsi atha devatā me 1-

footnote: 1 sī. devatāsi

page number: 252

yācāmi taṁ 1- pañjaliko bhavitvā
icchāmi taṁ yakkha punapi daṭṭhunti.
[575] sace tuvaṁ assaddho bhavissasi
kadariyarūpo vippaṭipannacitto
tvaṁ neva maṁ lacchasi 2- dassanāya
disvā ca taṁ nopi ca ālapissaṁ.
[576] sace pana tvaṁ 3- bhavissasi dhammagāravo
dāne rato saṅgahitattabhāvo
opānabhūto samaṇabrāhmaṇānaṁ
evaṁ mamaṁ lacchasi 4- dassanāya.
[577] disvā ca taṁ ālapissaṁ bhadante
imañca sūlato lahuṁ pamuñca
yato nidānaṁ akarimha sakkhiṁ
maññāmi sūlāvutakassa kāraṇā.
[578] te aññamaññaṁ akarimha sakkhiṁ
ayañca sūlato 5- lahuṁ pamutto
sakkacca dhammāni 6- samācaranto
mucceyya so nirayā ca tamhā
kammaṁ siyā aññatra vedanīyaṁ. 7-
[579] kappitakañca upasaṅkamitvā
teneva saha saṁvibhajitvā kāle

footnote: 1 sī. yācāmahaṁ 2 sī. teneva na lacchasi 3 sī. sace tuvaṁ 4 ka. licchavi
footnote: 5 sī.,ka. sūlāvuto 6 ma. kammāni 7 ka. savedanīyaṁ

page number: 253

sayaṁ mukhenūpanisajja puccha
so te akkhissati etamatthaṁ.
[580] tameva bhikkhuṁ upasaṅkamitvā
pucchassu aññatthiko 1- no ca paduṭṭhacitto
so te sutaṁ asutañcāpi dhammaṁ
sabbampi akkhissati yathā pajānanti. () 2-
[581] so tattha rahassaṁ samullapitvā
sakkhiṁ karitvāna amānusena
pakkāmi so licchavīnaṁ sakāsaṁ
atha bravi parisaṁ sannisinnaṁ.
[582] `suṇantu bhonto mama ekavākyaṁ
varaṁ varissaṁ labhissāmi atthaṁ
sūlāvuto puriso luddakammo
paṇihitadaṇḍo 3- anusattarūpo.
[583] ettāvatā vīsatirattimattā
yato āvuto neva jīvati na mato
tāhaṁ mocayissāmi dāni
yathāmatiṁ anujānātu saṁgho'ti.
[584] etañca aññañca lahuṁ pamuñca
ko taṁ vadetha tathā karontaṁ
yathā pajānāsi tathā karohi
yathāmatiṁ anujānāti saṁghoti.

footnote: 1 ka. puññatthiko 2 sī.,i.,ka. (suto ca dhammaṁ sugatiṁ akkhissa)
footnote: 3 ma.,ka. paṇītadaṇḍo

page number: 254

[585] so taṁ padesaṁ upasaṅkamitvā
sūlāvutaṁ mocayi khippameva
mā bhāyi sammāti ca taṁ avoca
tikicchakānañca upaṭṭhapesi.
[586] kappitakañca upasaṅkamitvā
teneva saha 1- saṁvibhajitvā kāle
sayaṁ mukhenūpanisajja licchavi
tatheva pucchittha 2- naṁ kāraṇatthiko.
[587] sūlāvuto puriso luddakammo
paṇītadaṇḍo anusattarūpo
ettāvatā vīsatirattimattā
yato āvuto neva jīvati na mato.
[588] so mocito gantvā mayā idāni
etassa yakkhassa vaco hi 3- bhante
siyā nu kho kāraṇaṁ kiñcideva
yena so nirayaṁ no vajeyya.
[589] ācikkha bhante yadi atthi hetu
saddhāyikaṁ 4- hetuvaco 5- suṇoma
na tesaṁ kammānaṁ vināsamatthi
avedayitvā idha byantibhāvoti.
[590] sace sa dhammāni 6- samācareyya
sakkacca rattindivamappamatto

footnote: 1 sī. samaṁ 2 sī.,i. pucchi 3 ka. vacoti 4 sī.,i. saddhāyitaṁ
footnote: 5 ka. hetu vacoti 6 sī. sace so kammāni

page number: 255

mucceyya so nirayā ca tamhā
kammaṁ siyā aññatra vedanīyanti.
[591] aññāto eso purisassa attho
mamampi dāni anukampa bhante
anusāsa maṁ ovada bhūripañña
yathā ahaṁ no nirayaṁ vajeyyanti.
[592] ajjeva buddhaṁ saraṇaṁ upehi
dhammañca saṁghañca pasannacitto
tatheva sikkhāya padāni pañca
akhaṇḍaphullāni samādiyassu.
[593] pāṇātipātā viramassu khippaṁ
loke adinnaṁ parivajjayassu
amajjapo mā ca musā abhāṇī
sakena dārena ca hohi tuṭṭho
imañca ariyaṁ aṭṭhaṅgavarenupetaṁ 1-
samādiyāhi kusalaṁ sukhudrayaṁ.
[594] cīvaraṁ piṇḍapātañca paccayaṁ sayanāsanaṁ
annaṁ pānaṁ khādanīyaṁ vatthasenāsanāni ca
dadāhi ujubhūtesu vippasannena cetasā. 2-
[595] bhikkhūpi sīlasampanne vītarāge bahussute
tappehi annapānena sadā puññaṁ pavaḍḍhati.

footnote: 1 i. aṭṭhaṅgavaraṁ upetaṁ, ka. imañca aṭṭhaṅgavaraṁ upetaṁ
footnote: 2 ma.,ka. sadā puññaṁ pavaḍḍhati

page number: 256

[596] evañca dhammāni 1- samācaranto
sakkacca rattindivamappamatto
muñca tuvaṁ 2- nirayā ca tamhā
kammaṁ siyā aññatra vedanīyanti.
[597] ajjeva buddhaṁ saraṇaṁ upemi
dhammañca saṁghañca pasannacitto
tatheva sikkhāya padāni pañca
akhaṇḍaphullāni samādiyāmi.
[598] pāṇātipātā viramāmi khippaṁ
loke adinnaṁ parivajjayāmi
amajjapo no ca musā bhaṇāmi
sakena dārena ca homi tuṭṭho
imañca ariyaṁ aṭṭhaṅgavarenupetaṁ
samādiyāmi kusalaṁ sukhudrayaṁ.
[599] cīvaraṁ piṇḍapātañca paccayaṁ sayanāsanaṁ
annaṁ pānaṁ khādanīyaṁ vatthasenāsanāni ca.
[600] bhikkhū ca sīlasampanne vītarāge bahussute
dadāmi na vikampāmi 3- buddhānaṁ sāsane ratoti.
[601] etādiso licchavi ambasakkharo
vesāliyaṁ aññataro upāsako
saddho mudū kārakaro ca bhikkhu
saṁghañca sakkacca tadā upaṭṭhahi.

footnote: 1 sī. kammāni 2 ma. muñceyya so tvaṁ 3 sī.,ka. na vikappāmi

page number: 257

[602] sūlāvuto ca arogo hutvā
serī sukhī pabbajjaṁ upāgami
bhikkhuñca āgamma kappitakuttamaṁ
ubhopi sāmaññaphalāni ajjhaguṁ.
[603] etādisā sappurisāna sevanā
mahapphalā hoti sataṁ vijānataṁ
sūlāvuto aggaphalaṁ aphassayi 1-
phalaṁ kaniṭṭhaṁ pana ambasakkharo"ti
gāthāyo avocuṁ.
#[557-560] tattha vāsūpagacchitthāti vāsaṁ upagacchi. gihikiccānīti gehaṁ
āvasantena kātabbakuṭumbakiccāni. viceyyāti sundaravatthagahaṇatthaṁ vicinitvā.
paṭikkantanti piṇḍapātato paṭikkantaṁ. tenāha "gocarato nivattan"ti. avocāti
"vesāliyaṁ licchavihaṁ bhadante"tiādikaṁ avoca.
#[562-3] vidālayantīti viphālayanti. pādakuṭhārikāhīti pādasaṅkhātāhi kuṭhārīhi.
pātayantīti paripātayanti.
#[564] tiṇenāti tiṇaggenāpi. mūḷhassa maggampi na pāvadāsīti
maggamūḷhassa maggampi tvaṁ na kathayasi "evāyaṁ puriso ito cito ca paribbhamatū"ti.
keḷīsīlo hi ayaṁ rājā. sayamādiyāsīti andhassa hatthato yaṭṭhiṁ sayameva
acchinditvā gaṇhasi. saṁvibhāgaṁ karosīti attanā paribhuñjitabbavatthuto ekaccāni
datvā saṁvibhajasi.

footnote: 1 ka. phussayi

page number: 258

#[565] paccemi bhante yaṁ tvaṁ vadesīti "bhante tvaṁ pattāni bhijjantī"ti-
ādinā yaṁ vadesi, taṁ paṭijānāmi, sabbamevetaṁ mayā kataṁ kārāpitañcāti dasseti.
etampīti etaṁ khiḍḍādhippāyena katampi.
#[566-7] khiḍḍāti khiḍḍāya. pasavitvāti upacinitvā. vedetīti anubhavati.
asamattabhogīti aparipuṇṇabhogo. tameva aparipuṇṇabhogataṁ dassetuṁ "daharo yuvā"tiādi
vuttaṁ. nagganiyassāti naggabhāvassa. kiṁ su tato dukkhatarassa hotīti kiṁ
su nāma tato naggabhāvato dukkhataraṁ assa petassa hoti. yakkhassimā gacchantu
dakkhiṇāyoti imā mayā diyyamānavatthadakkhiṇāyo petassa upakappantu.
#[568-72] bahudhā pasatthanti bahūhi pakārehi buddhādīhi vaṇṇitaṁ.
akkhayadhammatthūti aparikkhayadhammaṁ hotu. ācamayitvāti hatthapādadhovanapubbakaṁ mukhaṁ
vikkhāletvā. candanasāralittanti sārabhūtacandanalittaṁ. uḷāravaṇṇanti seṭṭharūpaṁ.
parivāritanti anukulavuttinā parijanena parivāritaṁ. yakkhamahiddhipattanti mahatiṁ
yakkhiddhiṁ deviddhiṁ patvā ṭhitaṁ. tamenamavocāti tamenaṁ avoca.
#[573] ekadesaṁ adāsīti catūsu paccayesu ekadesabhūtaṁ vatthadānaṁ sandhāya
vadati. sakkhinti sakkhibhāvaṁ.
#[574] mamāsīti me āsi. devatā meti 1- mayhaṁ devatā āsīti yojanā.
#[575-7] vippaṭipannacittoti micchādiṭṭhiṁ paṭipannamānaso, dhammiyaṁ paṭipadaṁ
pahāya adhammiyaṁ paṭipadaṁ paṭipannoti attho. yatonidānanti yannimittaṁ yassa santikaṁ
āgamanahetu.
#[579] saṁvibhajitvāti dānasaṁvibhāgaṁ katvā. sayaṁ mukhenūpanisajja pucchāti
aññe purise apesetvā upanisīditvā sammukheneva puccha. 2-

footnote: 1 sī. devatāsīti 2 sī. pucchi

page number: 259

#[581-3] sannisinnanti sannipatitavasena nisinnaṁ. labhissāmi atthanti mayā
icchitampi atthaṁ labhissāmi. paṇihitadaṇḍoti 1- ṭhapitasarīradaṇḍo. anusattarūpoti
rājini anusattasabhāvo 2-. vīsatirattimattāti vīsatimattā rattiyo ativattāti attho.
tāhanti taṁ ahaṁ. yathāmatinti mayhaṁ yathāruci.
#[584] etañca aññañcāti etaṁ sūle āvutaṁ purisaṁ aññañca yassa
rājāṇā paṇihitā, tañca 3-. lahuṁ pamuñcāti sīghaṁ mocehi. ko taṁ vadetha tathā
karontanti tathā dhammiyakammaṁ karontaṁ taṁ imasmiṁ vajjiraṭṭhe ko nāma "na pamocehī"ti
vadeyya, evaṁ vattuṁ kocipi na labhatīti attho.
#[585] tikicchakānañcāti tikicchake ca.
#[588] yakkhassa vacoti petassa vacanaṁ. tassa bhante petassa vacanena
evamakāsinti dasseti.
#[590] dhammānīti pubbe kataṁ pāpakammaṁ abhibhavituṁ samatthe puññadhamme 4-.
kammaṁ siyā aññatra vedanīyanti yaṁ tasmiṁ pāpakamme upapajjavedanīyaṁ, taṁ ahosikammaṁ
nāma hoti. yaṁ pana aparapariyāyavedanīyaṁ, taṁ aññatra aparapariyāye vedayitabbaphalaṁ
hoti sati saṁsārappavattiyanti attho.
#[593] imañcāti attanā vuccamānaṁ tāya āsannaṁ paccakkhaṁ vāti katvā
vuttaṁ. ariyaṁ aṭṭhaṅgavarenupetanti parisuddhaṭṭhena ariyaṁ, pāṇātipātāveramaṇiādīhi
aṭṭhahi aṅgehi upetaṁ yuttaṁ uttamaṁ uposathasīlaṁ. kusalanti anavajjaṁ.
sukhudrayanti sukhavipākaṁ.
#[595] sadā puññaṁ pavaḍḍhatīti sakideva puññaṁ katvā "alamettāvatā"ti
aparituṭṭho hutvā aparāparaṁ sucaritaṁ pūrentassa sabbakālaṁ puññaṁ abhivaḍḍhati,

footnote: 1 ma. paṇītadaṇḍoti 2 ma. anupattarūpoti rājānaṁ anumattapakatiko
footnote: 3 ma. rājā pahiṇi tañca 4 ma. aññadhamme

page number: 260

aparāparaṁ vā sucaritaṁ pūrentassa puññasaṅkhātaṁ puññaphalaṁ uparūpari vaḍḍhati
paripūretīti attho.
#[597] evaṁ therena vutte rājā apāyadukkhato utrastacitto ratanattaye
puññadhamme ca abhivaḍḍhamānapasādo tato paṭṭhāya 1- saraṇāni sīlāni ca samādiyanto
"ajjeva buddhaṁ saraṇaṁ upemī"tiādimāha.
#[601] tattha etādisoti ediso yathāvuttarūpo. vesāliyaṁ aññataro
upāsakoti vesāliyaṁ anekasahassesu upāsakesu aññataro upāsako hutvā.
saddhotiādi kalyāṇamittasannissayena tassa purimabhāvato aññādisataṁ 2- dassetuṁ
vuttaṁ. pubbe hi so assaddho kakkhaḷo bhikkhūnaṁ akkosakārako saṁghassa ca
anupaṭṭhāko ahosi, idāni pana saddho muduko 3- hutvā bhikkhusaṁghañca sakkaccaṁ tadā
upaṭṭhahīti. tattha kārakaroti upakārakārī.
#[602] ubhopīti dvepi sūlāvuto rājā ca. sāmaññaphalāni ajjhagunti
yathārahaṁ sāmaññaphalāni adhigacchiṁsu. tayidaṁ yathārahaṁ dassetuṁ "sūlāvuto aggaphalaṁ
aphassayi, phalaṁ kaniṭṭhaṁ pana ambasakkharo"ti vuttaṁ. tattha phalaṁ kaniṭṭhanti sotāpattiphalaṁ
sandhāyāha. yaṁ panettha atthato avibhattaṁ, taṁ suviññeyyameva.
evaṁ raññā petena attanā ca vuttamatthaṁ āyasmā kappitako satthāraṁ
vandituṁ sāvatthiṁ gato bhagavato ārocesi. satthā tamatthaṁ aṭṭhuppattiṁ katvā
sampattaparisāya dhammaṁ desesi, sā desanā mahājanassa sātthikā ahosīti.
ambasakkharapetavatthuvaṇṇanā niṭṭhitā.

footnote: 1 ma. uṭṭhāya 2 ma. purimasabhāvato asadisataṁ 3 sī. mudukārako

page number: 261

122. 2. serīsakapetavatthuvaṇṇanā
[604-57] suṇotha yakkhassa vāṇijānañcāti idaṁ serīsakapetavatthu 1-. taṁ yasmā
serīsakavimānavatthunā nibbisesaṁ, tasmā tattha aṭṭhuppattiyaṁ gāthāsu ca yaṁ vattabbaṁ,
taṁ paramatthadīpaniyaṁ vimānavatthuvaṇṇanāyaṁ vuttameva, tasmā tattha vuttanayena
veditabbanti.
serīsakapetavatthuvaṇṇanā niṭṭhitā.
---------------
123. 3. nandakapetavatthuvaṇṇanā
rājā piṅgalako nāmāti idaṁ nandakapetavatthu. tassa kā uppatti?
satthu parinibbānato vassasatadvayassa accayena suraṭṭhavisaye piṅgalo nāma
rājā ahosi. tassa senāpati nandako nāma micchādiṭṭhī viparītadassano "natthi
dinnan"tiādinā micchāgāhaṁ paggayha vicari. tassa dhītā uttarā nāma upāsikā
patirūpe kule dinnā ahosi. nandako pana kālaṁ katvā viñjhāṭaviyaṁ mahati
nigrodharukkhe vemānikapeto hutvā nibbatti. tasmiṁ kālakate uttarā
sucisītalagandhodakapūritaṁ pānīyaghaṭaṁ kummāsābhisaṅkhatehi vaṇṇagandharasasampannehi pūvehi
paripuṇṇasarāvakañca aññatarassa khīṇāsavattherassa datvā "ayaṁ dakkhiṇā mayhaṁ
pitu upakappatū"ti uddisi, tassa tena dānena dibbapānīyaṁ aparimitā ca pūvā
pātubhaviṁsu. taṁ disvā so evaṁ cintesi "pāpakaṁ vata mayā kataṁ, yaṁ mahājano
`natthi dinnan'tiādinā micchāgāhaṁ gāhito, idāni pana piṅgalo rājā dhammāsokassa
rañño ovādaṁ 2- dātuṁ gato, so taṁ tassa datvā āgamissati, handāhaṁ natthikadiṭṭhiṁ
vinodessāmī"ti. nacireneva ca piṅgalo rājā dhammāsokassa rañño ovādaṁ 2- datvā
paṭinivattanto maggaṁ paṭipajji.

footnote: 1 sī.serissakapetavatthu 2 ma. uppādaṁ

page number: 262

atha so peto attano vasanaṭṭhānābhimukhaṁ taṁ maggaṁ nimmini. rājā ṭhitamajjhanhike
samaye tena maggena gacchati. tassa gacchantassa purato maggo dissati, piṭṭhito
panassa antaradhāyati. sabbapacchato gacchanto puriso maggaṁ antarahitaṁ disvā bhīto
vissaraṁ viravanto dhāvitvā rañño ārocesi, taṁ sutvā rājā bhīto saṁviggamānaso
hatthikkhandhe ṭhatvā catasso disā olokento petassa vasananigrodharukkhaṁ disvā
tadabhimukho agamāsi saddhiṁ caturaṅginiyā senāya. athānukkamena raññe taṁ ṭhānaṁ
patte peto sabbābharaṇavibhūsito rājānaṁ upasaṅkamitvā paṭisanthāraṁ katvā pūve
ca pānīyañca dāpesi. rājā saparijano nhātvā pūve khāditvā pānīyaṁ pivitvā
paṭippassaddhamaggakilamatho "devatā nusi gandhabbo"tiādinā petaṁ pucchi, peto
ādito paṭṭhāya attano pavattiṁ ācikkhitvā rājānaṁ micchādassanato vimocetvā 1-
saraṇesu sīlesu ca patiṭṭhāpesi. tamatthaṁ dassetuṁ saṅgītikārā:-
[658] "rājā piṅgalako nāma suraṭaṭhānaṁ adhipati ahu
moriyānaṁ upaṭṭhānaṁ gantvā suraṭṭhaṁ punarāgamā.
[659] uṇhe majjhanhike kāle rājā paṅkaṁ 2- upāgami
addasa maggaṁ ramaṇīyaṁ petānaṁ taṁ vaṇṇupathaṁ 3-.
[660] sārathiṁ āmantayī rājā:-
`ayaṁ maggo ramaṇīyo khemo sovatthiko sivo
iminā sārathi yāma suraṭṭhānaṁ santike ito.'
[661] tena pāyāsi soraṭṭho senāya caturaṅginiyā
ubbiggarūpo puriso soraṭṭhaṁ etadabravi.
[662] `kummaggaṁ paṭipannamhā bhiṁsanaṁ lomahaṁsanaṁ
purato dissati maggo pacchato ca na dissati.

footnote: 1 ma. vivecetvā 2 ma.,ka. vaṅkaṁ 3 sī. vaṇṇanāpathaṁ

page number: 263

[663] kummaggaṁ paṭipannamhā yamapurisāna santike
amānuso vāyati gandho ghoso suyyati 1- dāruṇo.'
[664] saṁviggo rājā soraṭṭho sārathiṁ etadabravi
`kummaggaṁ paṭipannamhā bhiṁsanaṁ lomahaṁsanaṁ
purato dissati maggo pacchato ca na dissati.
[665] kummaggaṁ paṭipannamhā yamapurisāna santike
amānuso vāyati gandho ghoso suyyati dāruṇo.'
[666] hatthikkhandhaṁ samāruyha olokento catuddisā
addasa nigrodhaṁ ramaṇīyaṁ 2- pādapaṁ chāyāsampannaṁ 3-
nīlabbhavaṇṇasadisaṁ meghavaṇṇasirīnibhaṁ.
[667] sārathiṁ āmantayī rājā `kiṁ eso dissati brahā
nīlabbhavaṇṇasadiso meghavaṇṇasirīnibho.'
[668] nigrodho so mahārāja pādapo chāyāsampanno
nīlabbhavaṇṇasadiso meghavaṇṇasirīnibho.
[669] tena pāyāsi soraṭṭho yena so dissate brahā
nīlabbhavaṇṇasadiso meghavaṇṇasirīnibho.
[670] hatthikkhandhato oruyha rājā rukkhaṁ upāgami
nisīdi rukkhamūlasmiṁ sāmacco saparijjano
pūraṁ pānīyasarakaṁ 4- pūve vitte ca addasa.

footnote: 1 ka. sūyati 2 ma.,ka. rukkhaṁ nigrodhaṁ 3 ka. chāyasampannaṁ 4 sī.,i. pānīyakarakaṁ

page number: 264

[671] puriso ca devavaṇṇī sabbābharaṇabhūsito
upasaṅkamitvā rājānaṁ soraṭṭhaṁ etadabravi.
[672] `svāgataṁ te mahārāja atho te adurāgataṁ
pivatu devo pānīyaṁ pūve khāda arindama.'
[673] pivitvā rājā pānīyaṁ sāmacco saparijjano
pūve khāditvā pitvā ca soraṭṭho etadabravi.
[674] devatā nusi gandhabbo adu 1- sakko purindado
ajānantā taṁ pucchāma kathaṁ jānemu taṁ mayanti.
[675] nāmhi devo na gandhabbo nāpi sakko purindado
peto ahaṁ mahārāja suraṭṭhā idha māgatoti.
[676] kiṁ sīlo kiṁ samācāro suraṭṭhasmiṁ pure tuvaṁ
kena te brahmacariyena ānubhāvo ayaṁ tavāti.
[677] taṁ suṇohi mahārāja arindama raṭṭhavaḍḍhana
amaccā pārisajjā ca brāhmaṇo ca purohito.
[678] suraṭṭhasmiṁ 2- ahaṁ deva puriso pāpacetaso
micchādiṭṭhi ca dussīlo kadariyo paribhāsako.
[679] dadantānaṁ karontānaṁ vārayissaṁ bahujjanaṁ
aññesaṁ dadamānānaṁ antarāyakaro ahaṁ.
[680] vipāko natthi dānassa saṁyamassa kuto phalaṁ
natthi ācariyo nāma adantaṁ ko damessati.

footnote: 1 sī.,i. ādu 2 sī. suraṭṭhasmā, i. suraṭṭhamhā, ma. suraṭṭhamhi

page number: 265

[681] samatulyāni bhūtāni kuto 1- jeṭṭhāpacāyiko
natthi balaṁ vīriyaṁ vā kuto uṭṭhānaporisaṁ.
[682] natthi dānaphalaṁ nāma na visodheti verinaṁ
laddheyyaṁ labhate macco niyati pariṇāmajaṁ. 2-
[683] natthi mātā pitā bhātā loko natthi ito paraṁ
natthi dinnaṁ natthi hutaṁ sunihitaṁ na vijjati.
[684] yopi haneyya purisaṁ parassa chindate 3- siraṁ
na koci kañci hanati sattannaṁ vivaramantare.
[685] acchejjābhejjo hi jīvo aṭṭhaṁso guḷaparimaṇḍalo
yojanānaṁ sataṁ 4- pañca ko jīvaṁ chettumarahati.
[686] yathā suttaguḷe khitte nibbeṭhentaṁ palāyati
evameva ca so jīvo nibbeṭhento palāyati.
[687] yathā gāmato nikkhamma aññaṁ gāmaṁ pavisati
evameva ca so jīvo aññaṁ bondiṁ 5- pavisati.
[688] yathā gehato nikkhamma aññaṁ gehaṁ pavisati
evameva ca so jīvo aññaṁ bondiṁ pavisati.
[689] cullāsīti 6- mahākappino 7- satasahassāni hi
ye bālā ye ca paṇḍitā saṁsāraṁ khepayitvāna
dukkhassantaṁ karissare.

footnote: 1 ka. kule 2 sī.,ma. pariṇāmajā 3 ma. purisassa chinde 4 ka. yojanāni satā
footnote: 5 sī.,ka. kāyaṁ 6 sī.,ma.,ka. cūḷāsīti 7 sī. mahākappuno

page number: 266

[690] mitāni sukhadukkhāni doṇehi piṭakehi ca
jino sabbaṁ pajānāti sammūḷhā itarā pajā.
[691] evaṁdiṭṭhi pure āsiṁ sammūḷho mohapāruto
micchādiṭṭhi ca dussīlo kadariyo paribhāsako.
[692] oraṁ me chahi māsehi kālakiriyā bhavissati
ekantakaṭukaṁ ghoraṁ nirayaṁ papatissahaṁ.
[693] catukkaṇṇaṁ catudvāraṁ vibhattaṁ bhāgaso mitaṁ
ayopākārapariyantaṁ ayasā paṭikujjitaṁ.
[694] tassa ayomayā bhūmi jalitā tejasā yutā
samantā yojanasataṁ pharitvā tiṭṭhati sabbadā.
[695] vassāni satasahassāni ghoso suyyati tāvade
lakkho eso mahārāja satabhāgavassakoṭiyo.
[696] koṭisatasahassāni niraye paccare janā
micchādiṭṭhī ca dussīlā ye ca ariyūpavādino.
[697] tatthāhaṁ dīghamaddhānaṁ dukkhaṁ vedissa vedanaṁ
phalaṁ pāpassa kammassa tasmā socāmahaṁ bhusaṁ.
[698] taṁ suṇohi mahārāja arindama raṭṭhavaḍḍhana
dhītā mayhaṁ mahārāja uttarā bhaddamatthu te.
[699] karoti bhaddakaṁ kammaṁ sīlesuposathe ratā
saññatā 1- saṁvibhāgī ca vadaññū vītamaccharā.

footnote: 1 ka. dānaratā

page number: 267

[700] akhaṇḍakārī sikkhāya suṇhā parakulesu ca
upāsikā sakyamunino sambuddhassa sirīmato.
[701] bhikkhu ca sīlasampanno gāmaṁ piṇḍāya pāvisi
okkhittacakkhu satimā guttadvāro susaṁvuto.
[702] sapadānaṁ caramāno agamā taṁ nivesanaṁ
tamaddasa mahārāja uttarā bhaddamatthu te.
[703] pūraṁ pānīyasarakaṁ 1- pūve vitte 2- ca sā adā
pitā me kālakato bhante tassetaṁ upakappatu.
[704] samanantarānuddiṭṭhe vipāko udapajjatha
bhuñjāmi kāmakāmīhaṁ rājā vessavaṇo yathā.
[705] taṁ suṇohi mahārāja arindama raṭṭhavaḍḍhana
sadevakassa lokassa buddho aggo pavuccati
taṁ buddhaṁ saraṇaṁ gaccha saputtadāro arindama.
[706] aṭṭhaṅgikena maggena phusanti amataṁ padaṁ
taṁ dhammaṁ saraṇaṁ gaccha saputtadāro arindama.
[707] cattāro ca paṭipannā 3- cattāro ca phale ṭhitā
esa saṁgho ujubhūto paññāsīlasamāhito
taṁ saṁghaṁ saraṇaṁ gaccha saputtadāro arindama.
[708] pāṇātipātā viramassu khippaṁ
loke adinnaṁ parivajjayassu

footnote: 1 sī. pānīyassa karakaṁ 2 ka. citte 3 sī. cattāro maggapaṭipannā

page number: 268

amajjapo mā ca musā abhāṇi 1-
sakena dārena ca hohi tuṭṭhoti.
[709] atthakāmosi me yakkha hitakāmosi devate
karomi tuyhaṁ vacanaṁ tvaṁsi ācariyo mama.
[710] upemi saraṇaṁ buddhaṁ dhammañcāpi anuttaraṁ
saṁghañca naradevassa gacchāmi saraṇaṁ ahaṁ.
[711] pāṇātipātā viramāmi khippaṁ
loke adinnaṁ parivajjayāmi
amajjapo no ca musā bhaṇāmi
sakena dārena ca homi tuṭṭho.
[712] ophunāmi mahāvāte nadiyā sīghagāmiyā
vamāmi pāpikaṁ diṭṭhiṁ buddhānaṁ sāsane rato.
[713] idaṁ vatvāna soraṭṭho viramitvā pāpadassanā 2-
namo bhagavato katvā pāmokkho rathamāruhī"ti
gāthāyo avocuṁ.
#[658-9] tattha rājā piṅgalako nāma, suraṭṭhānaṁ adhipati ahūti piṅgalacakkhutāya
"piṅgalo"ti pākaṭanāmo suraṭṭhadesassa issaro rājā ahosi. moriyānanti
moriyarājūnaṁ, dhammāsokaṁ sandhāya vadati. suraṭṭhaṁ punarāgamāti suraṭṭhassa visayaṁ
uddissa suraṭṭhagāmimaggaṁ paccāgacchi. 3- paṅkanti mudubhūmiṁ 4-. vaṇṇupathanti
petena nimmitaṁ marubhūmimaggaṁ. 5-

footnote: 1 sī. abhāsi 2 ma. pāpadassanaṁ 3 chaßēéa. paccāgañchi
footnote: 4 ma. vaṅkanti marubhūmiṁ 5 sī.,i. vaṇṇanāpathanti petena nimmitaṁ mudubhūmimaggaṁ

page number: 269

#[660] khemoti nibbhayo. sovatthikoti sotthibhāvāvaho. sivoti anupaddavo.
suraṭṭhānaṁ santike itoti iminā maggena gacchantā mayaṁ suraṭṭhavisayassa samīpeyeva.
#[661-2] soraṭṭhoti suraṭṭhādhipati. ubbiggarūpoti utrastasabhāvo. bhiṁsananti
bhayajananaṁ. lomahaṁsananti bhiṁsanakabhāvena lomānaṁ haṁsāpanaṁ.
#[663] yamapurisāna santiketi petānaṁ samīpe vattāma. amānuso vāyati
gandhoti petānaṁ sarīragandho vāyati. ghoso suyyati dāruṇoti paccekanirayesu kāraṇaṁ
kāriyamānānaṁ sattānaṁ ghorataro saddo suyyati.
#[666] pādapanti pādasadisehi mūlāvayavehi udakassa pivanato "pādapo"ti
laddhanāmaṁ taruṁ. chāyāsampannanti sampannacchāyaṁ. nīlabbhavaṇṇasadisanti vaṇṇena
nīlameghasadisaṁ. meghavaṇṇasirīnibhanti meghavaṇṇasaṇṭhānaṁ hutvā khāyamānaṁ.
#[670] pūraṁ pānīyasarakanti pānīyena puṇṇaṁ pānīyabhājanaṁ. pūveti khajjake.
vitteti vittijanane madhure manuññe tahiṁ tahiṁ sarāve pūretvā ṭhapitapūve addasa.
#[672] atho te adurāgatanti ettha athoti nipātamattaṁ, avadhāraṇatthe
vā, mahārāja te āgataṁ durāgataṁ na hoti, atha kho svāgatamevāti mayaṁ
sampaṭicchāmāti attho. arindamāti arīnaṁ damanasīla.
#[677] amaccā pārisajjāti amaccā pārisajjā ca vacanaṁ suṇantu,
brāhmaṇo ca tuyhaṁ purohito taṁ suṇātūti yojanā.
#[678] suraṭṭhasmiṁ ahanti suraṭṭhadese ahaṁ. devāti rājānaṁ ālapati.
micchādiṭṭhīti natthikadiṭṭhiyā viparītadassano. dussīloti nissīlo. kadariyoti
thaddhamaccharī. paribhāsakoti samaṇabrāhmaṇānaṁ akkosako.
#[679] vārayissanti vāresiṁ. antarāyakaro ahanti dānaṁ dadantānaṁ upakāraṁ

page number: 270

karontānaṁ antarāyakaro hutvā aññesañca paresaṁ dānaṁ dadamānānaṁ dānamayapuññato
ahaṁ bahujanaṁ vārayissaṁ vāresinti yojanā.
#[680] vipāko natthi dānassātiādi vāritākāradassanaṁ. tattha vipāko
natthi dānassāti dānaṁ dadato tassa vipāko āyatiṁ pattabbaphalaṁ natthīti vipākaṁ
paṭibāhati. saṁyamassa kuto phalanti sīlassa pana kuto nāma phalaṁ, 1- sabbena sabbaṁ
taṁ natthīti adhippāyo. natthi ācariyo nāmāti ācārasamācārasikkhāpako ācariyo
nāma koci natthi. sabhāvato eva hi sattā dantā vā adantā vā hontīti
adhippāyo. tenāha "adantaṁ ko damessatī"ti.
#[681] samatulyāni bhūtānīti ime sattā sabbepi aññamaññaṁ samasamā,
tasmā jeṭṭho eva natthi, kuto jeṭṭhāpacāyiko 2-, jeṭṭhā pacāyanapuññaṁ nāma
natthīti attho. natthi balanti yamhi attano bale patiṭṭhitā sattā vīriyaṁ katvā
manussasobhagyataṁ ādiṁ katvā yāva arahattaṁ sampattiyo pāpuṇanti, taṁ vīriyabalaṁ
paṭikkhipati. vīriyaṁ vā natthi kuto uṭṭhānaporisanti idaṁ no purisavīriyena
purisakārena pavattanti evaṁ pavattavādapaṭikkhepavasena vuttaṁ.
#[682] natthi dānaphalaṁ nāmāti dānassa phalaṁ nāma kiñci natthi,
deyyadhammapariccāgo bhasmanihitaṁ viya nipphalo evāti attho. na visodheti verinanti
ettha verinanti veravantaṁ verānaṁ vasena pāṇātipātādīnaṁ vasena ca katapāpaṁ puggalaṁ
dānasīlādivatato na visodheti, kadācipi suddhaṁ na karoti. pubbe "vipāko natthi
dānassā"tiādi dānādito attano paresaṁ nivāritākāradassanaṁ, "natthi dānaphalaṁ
nāmā"tiādi pana attano micchābhinivesadassananti daṭṭhabbaṁ. laddheyyanti laddhabbaṁ.
kathaṁ pana laddhabbanti āha "niyatipariṇāmajan"ti. ayaṁ satto sukhaṁ vā dukkhaṁ
vā labhanto niyativipariṇāmavaseneva 3- labhati, na kammassa katattā, na issarādinā
cāti adhippāyo.

footnote: 1 sī.,i. taṁ phalaṁ 2 sī. jeṭṭhāpacāyikoti 3 sī. niyatipariṇāmajavaseneva

page number: 271

#[683] natthi mātā pitā bhātāti mātādīsu sammāpaṭipattimicchāpaṭipattīnaṁ
phalābhāvaṁ sandhāya vadati. loko natthi ito paranti ito idhalokato paraloko nāma
koci natthi, tattha tattheva sattā ucchijjantīti adhippāyo. dinnanti mahādānaṁ.
hutanti paheṇakasakkāro 1-, tadubhayampi phalābhāvaṁ sandhāya "natthī"ti paṭikkhipati.
sunihitanti suṭṭhu nihitaṁ. na vijjatīti yaṁ samaṇabrāhmaṇānaṁ dānaṁ nāma
"anugāmikanidhī"ti 2- vadanti, taṁ na vijjati, tesaṁ taṁ vācāvatthumattamevāti 3-
adhippāyo.
#[684] na koci kañci hanatīti yo puriso paraṁ purisaṁ haneyya, parassa
purisassa sīsaṁ chindeyya, tattha paramatthato na koci kañci hanati, sattannaṁ
kāyānaṁ chiddabhāvato hananto viya hoti. kathaṁ satthapahāroti āha "sattannaṁ
vivaramantare"ti. paṭhavīādīnaṁ sattannaṁ kāyānaṁ vivarabhūte antare chidde satthaṁ pavisati,
tena sattā asiādīhi pahatā viya honti, jīvo viya pana sesakāyāpi niccasabhāvattā
na chijjantīti adhippāyo.
#[685] acchejjābhejjo hi jīvoti ayaṁ sattānaṁ jīvo satthādīhi na
chinditabbo na bhinditabbo niccasabhāvattā. aṭṭhaṁso guḷaparimaṇḍaloti so pana
jīvo kadāci aṭṭhaṁso hoti kadāci guḷaparimaṇḍalo. yojanānaṁ sataṁ pañcāti kevalībhāvaṁ
patto 4- pañcayojanasatubbedho hoti. ko jīvaṁ chettumarahatīti niccaṁ nibbikāraṁ jīvaṁ
ko nāma satthādīhi chindituṁ arahati, na so kenaci vikopaneyyoti vadati.
#[686] suttaguḷeti veṭhetvā katasuttaguḷe. khitteti nibbeṭhanavasena khitte.
nibbeṭhentaṁ palāyatīti pabbate vā rukkhagge vā ṭhatvā nibbeṭhiyamānaṁ khittaṁ
suttaguḷaṁ nibbeṭhentameva gacchati, sutte khīṇe na gacchati. evamevanti yathā taṁ

footnote: 1 ma. pahonakalābhasakkāro 2 sī.,i. anugāmikaṁ nidānanti
footnote: 3 sī. vācāya vuttamattamevāti 4 ma. kevalaṁ bhāvappatto

page number: 272

suttaguḷaṁ nibbeṭhiyamānaṁ gacchati, sutte khīṇe na gacchati, evameva so jīvo
"cullāsīti mahākappino satasahassānī"ti vuttakālameva attabhāvaguḷaṁ nibbeṭhento
palāyati pavattati, tato uddhaṁ na pavattati.
#[687] evameva ca so jīvoti yathā koci puriso attano nivāsagāmato
nikkhamitvā tato aññaṁ gāmaṁ pavisati kenacideva karaṇīyena, evameva so jīvo
ito sarīrato 1- nikkhamitvā aññaṁ aparaṁ sarīraṁ niyatavasena pavisatīti adhippāyo.
bondinti kāyaṁ.
#[689] cullāsītīti caturāsīti. mahākappinoti mahākappānaṁ. tattha "ekamhā
mahāsarā anotattādito vassasate vassasate kusaggena ekekaṁ udakabinduṁ nīharante 2-
iminā upakkamena sattakkhattuṁ tamhi sare nirudake jāte eko mahākappo nāma
hotī"ti vatvā "evarūpānaṁ mahākappānaṁ caturāsītisatasahassāni saṁsārassa
parimāṇan"ti vadanti. ye bālā ye ca paṇḍitāti ye andhabālā, ye ca
sappaññā, sabbepi te. saṁsāraṁ khepayitvānāti yathāvuttakālaparicchedaṁ saṁsāraṁ
aparāparuppattivasena khepetvā. dukkhassantaṁ karissareti vaṭṭadukkhassa pariyantaṁ
pariyosānaṁ karissanti. paṇḍitāpi antarā sujjhituṁ na sakkonti, bālāpi tato
uddhaṁ nappavattantīti tassa laddhi.
#[690] mitāni sukhadukkhāni, doṇehi piṭakehi cāti sattānaṁ sukhadukkhāni
nāma doṇehi piṭakehi mānabhājanehi mitāni viya yathāvuttakālaparicchedeneva
parimitattā 3- paccekañca tesaṁ tesaṁ sattānaṁ tāni niyatipariṇāmajāni parimitāni 4-.
tayidaṁ jino sabbaṁ pajānāti jinabhūmiyaṁ ṭhito kevalaṁ pajānāti saṁsārassa
samatikkantattā. saṁsāre pana paribbhamati sammūḷhāyaṁ itarā pajā.

footnote: 1 sī. kāyato sarīrato 2 sī. nīharanti, i. nīharantena 3 ma. paribbhamitattā
footnote: 4 ma. pariṇāmitāni

page number: 273

#[691] evaṁdiṭṭhi pure āsinti yathāvuttanatthikadiṭṭhiko pubbeva ahaṁ ahosiṁ.
sammūḷho mohapārutoti yathāvuttāya diṭṭhiyā hetubhūtena sammohena sammūḷho,
taṁ sahajātena pana mohena pāruto, paṭicchāditakusalabījoti adhippāyo.
#[692] evaṁ pubbe yā attano uppannā pāpadiṭṭhi, tassā vasena
kataṁ pāpakammaṁ dassetvā idāni attanā āyatiṁ anubhavitabbaṁ tassa phalaṁ dassento
"oraṁ me chahi māsehī"tiādimāha.
#[695-7] tattha vassāni satasahassānīti 1- vassānaṁ satasahassāni, atikkamitvāti
vacanaseso, bhummatthe vā etaṁ paccattavacanaṁ, vassesu satasahassesu vītivattesūti
attho. ghoso suyyati tāvadeti yadā ettako kālo atikkanto hoti, tāvadeva
tasmiṁ kāle "idha paccantānaṁ vo mārisā vassasatasahassaparimāṇo kālo atīto"ti
evaṁ tasmiṁ niraye saddo suyyati. lakkho eso mahārāja, satabhāgavassakoṭiyoti
satabhāgā satakoṭṭhāsā vassakoṭiyo 2- mahārāja niraye paccantānaṁ sattānaṁ āyuno
eso lakkho eso paricchedoti attho. idaṁ vuttaṁ hoti:- dasadasakaṁ sataṁ nāma,
dasa satāni sahassaṁ nāma, dasa dasasahassāni satasahassaṁ nāma, satasatasahassāni
koṭi nāma, tāsaṁ koṭīnaṁ vasena satasahassavassakoṭiyo satabhāgā vassakoṭiyo.
sā ca kho nerayikānaṁyeva vassagaṇanāvasena veditabbā, na manussānaṁ, devānaṁ
vā. Ōdisāni anekāni vassakoṭisatasahassāni nerayikānaṁ āyu. tenāha
"koṭisatasahassāni, niraye paccare janāti. yādisena pana pāpena sattā evaṁ nirayesu
paccanti, taṁ nigamanavasena dassetuṁ "micchādiṭṭhī ca dussīlā, ye ca ariyūpavādinoti
vuttaṁ. vedissanti anubhavissaṁ.
#[698-706] evaṁ āyatiṁ attanā anubhavitabbaṁ pāpaphalaṁ dassetvā idāni
"kena te brahmacariyena, ānubhāvo ayaṁ tavā"ti raññā 3- pucchitamatthaṁ ācikkhitvā

footnote: 1 sī.,i. vassasatasahassānīti 2 ma. satakoṭṭhāsavassakoṭiyo 3 sī.,i. rañño

page number: 274

taṁ saraṇesu ceva sīlesu ca patiṭṭhāpetukāmo "taṁ suṇohi mahārājā"tiādimāha.
tattha sīlesuposathe 1- ratāti niccasīlesu ca uposathasīlesu ca abhiratā. adāti adāsi.
taṁ dhammanti taṁ aṭṭhaṅgikaṁ maggaṁ amatapadañca.
#[709-12] evaṁ petena saraṇesu sīlesu ca samādapito rājā pasannamānaso
tena attano kataṁ upakāraṁ tāva kittetvā saraṇādīsu patiṭṭhahanto "atthakāmo"ti-
ādikā tisso gāthā vatvā pubbe attanā gahitāya pāpikāya diṭṭhiyā paṭinissaṭṭhabhāvaṁ
pakāsento "ophunāmī"ti gāthamāha.
tattha ophunāmi mahāvāteti mahante vāte vāyante bhusaṁ viya taṁ pāpakaṁ
diṭṭhiṁ yakkha tava dhammadesanāvāte ophunāmi niddhunāmi 2-. nadiyā vā sīghagāmiyāti
sīghasotāya mahānadiyā vā tiṇakaṭṭhapaṇṇakasaṭaṁ viya pāpikaṁ diṭṭhiṁ pavāhemīti
adhippāyo. vamāmi pāpikaṁ diṭṭhinti mama manomukhagataṁ pāpikaṁ diṭṭhiṁ ucchaḍḍayāmi.
tattha kāraṇamāha "buddhānaṁ sāsane rato"ti. yasmā ekaṁsena amatāvahe buddhānaṁ
bhagavantānaṁ sāsane rato abhirato, tasmā taṁ diṭṭhisaṅkhātaṁ visaṁ vamāmīti yojanā.
#[713] idaṁ vatvānāti osānagāthā saṅgītikārehi ṭhapitā. tattha pāmokkhoti
pācīnadisābhimukho hutvā. rathamāruhīti rājā gamanasajjaṁ attano rājarathaṁ abhiruhi,
āruyha 3- yakkhānubhāvena taṁ divasameva attano nagaraṁ patvā 4- rājabhavanaṁ pāvisi.
so aparena samayena imaṁ pavattiṁ bhikkhūnaṁ ārocesi, bhikkhū taṁ therānaṁ ārocesuṁ,
therā tatiyasaṅgītiyaṁ saṅgahaṁ āropesuṁ.
nandakapetavatthuvaṇṇanā niṭṭhitā.
----------------

footnote: 1 ma. sīle uposathe 2 ma. oniddhunāmi 3 sī.,i. āruyha rathaṁ
footnote: 4 sī.,i. anuppatto

page number: 275

124. 4. revatīpetavatthuvaṇṇanā
[714-36] uṭṭhehi revate supāpadhammeti idaṁ revatīpetavatthu. taṁ yasmā
revatīvimānavatthunā nibbisesaṁ, tasmā yadettha aṭṭhuppattiyaṁ gāthāsu ca vattabbaṁ,
taṁ paramatthadīpaniyaṁ vimānavatthuvaṇṇanāyaṁ vuttanayeneva veditabbaṁ. idaṁ hi nandiyassa
devaputtassa vasena vimānavatthupāḷiyaṁ saṅgahaṁ āropitampi revatīpaṭibaddhāya gāthāya
vasena "revatīpetavatthun"ti petavatthupāḷiyampi saṅgahaṁ āropitanti daṭṭhabbaṁ.
revatīpetavatthuvaṇṇanā niṭṭhitā.
----------------
125. 5. ucchupetavatthuvaṇṇanā
idaṁ mama ucchuvanaṁ mahantanti idaṁ ucchupetavatthu. tassa kā uppatti?
bhagavati veḷuvane viharante aññataro puriso ucchukalāpaṁ khandhe katvā ekaṁ
ucchuṁ khādanto gacchati. atha aññataro upāsako sīlavā kalyāṇadhammo bāladārakena
saddhiṁ tassa piṭṭhito piṭṭhito gacchati. dārako ucchuṁ passitvā "dehī"ti
parodati. upāsako dārakaṁ parodantaṁ disvā taṁ purisaṁ saṅgaṇhanto tena saddhiṁ
sallāpamakāsi, so pana puriso tena saddhiṁ na kiñci ālapi, dārakassa ucchukhaṇḍampi
nādāsi. upāsako taṁ dārakaṁ dassetvā "ayaṁ dārako ativiya rodati, imassa
ekaṁ ucchukhaṇḍaṁ dehī"ti āha. taṁ sutvā so puriso asahanto 1- paṭihatacittaṁ 2-
upaṭṭhapetvā anādaravasena ekaṁ ucchulaṭṭhiṁ piṭṭhito khipi.
so aparena samayena kālaṁ katvā ciraṁ paribhāvitassa lobhassa vasena petesu
nibbatti, tassa phalaṁ nāma sakakammasarikkhakaṁ 3- hotīti aṭṭhakarīsamattaṁ ṭhānaṁ avattharantaṁ

footnote: 1 ma. apasārento 2 sī. paribhavacittaṁ 3 ma. kammasarikkhakaṁ

page number: 276

añjanavaṇṇaṁ musaladaṇḍaparimāṇehi ucchūhi ghanasañchannaṁ mahantaṁ ucchuvanaṁ nibbatti.
tasmiṁ khāditukāmatāya "ucchuṁ gahessāmī"ti upagatamatte taṁ ucchū abhihananti, so
tena mucchito patati.
athekadivasaṁ āyasmā mahāmoggallāno rājagahaṁ piṇḍāya gacchanto
antarāmagge taṁ petaṁ addasa. so theraṁ disvā attanā katakammaṁ pucchi 1-:-
[737] "idaṁ mama ucchuvanaṁ mahantaṁ
nibbattati puññaphalaṁ anappakaṁ
taṁ dāni me na paribhogameti 2-
ācikkha bhante kissa ayaṁ vipāko.
[738] haññāmi khajjāmi ca vāyamāmi
parisakkāmi paribhuñjituṁ kiñci
svāhaṁ chinnathāmo kapaṇo lālapāmi
kissa kammassa ayaṁ vipāko.
[739] vighāto cāhaṁ paripatāmi chamāyaṁ
parivattāmi vāricarova ghamme
rudato 3- ca me assukā niggalanti
ācikkha bhante kissa ayaṁ vipāko.
[740] chāto kilanto ca pipāsito ca
santassito 4- sātasukhaṁ na vinde
pucchāmi taṁ etamatthaṁ bhadante
kathaṁ nu ucchuparibhogaṁ labheyyan"ti.

footnote: 1 ka. paribhogaṁ upeti 3 ka. dūrato 4 ka. saṁtāsito

page number: 277

[741] "pure tuvaṁ kammamakāsi attanā
manussabhūto purimāya jātiyā
ahañca taṁ etamatthaṁ vadāmi
sutvāna tvaṁ etamatthaṁ vijāna.
[742] ucchuṁ tuvaṁ khādamāno payāto
puriso ca te piṭṭhito anvagacchi
so ca taṁ paccāsanto kathesi
tassa tuvaṁ na kiñci ālapittha.
[743] so ca taṁ abhaṇantaṁ ayāci
dehayya ucchunti ca taṁ avoca
tassa tuvaṁ piṭṭhito ucchuṁ adāsi
tassetaṁ kammassa ayaṁ vipāko.
[744] 1- iṅgha tvaṁ gantvāna piṭṭhito gaṇheyyāsi 1-
gahetvāna taṁ khādassu yāvadatthaṁ
teneva tvaṁ attamano bhavissasi
haṭṭho cudaggo ca pamodito cāti.
[745] gantvāna so piṭṭhito aggahesi
gahetvāna taṁ khādi yāvadatthaṁ
teneva so attamano ahosi
haṭṭho cudaggo ca pamodito cā"ti.
vacanapaṭivacanagāthā petena therena ca vuttā.

footnote: 1-1 sī. iṅgha tvaṁ piṭṭhito gaṇha ucchuṁ

page number: 278

#[737-8] tattha kissāti kīdisassa, kammassāti adhippāyo. haññāmīti
vihaññāmi vighātaṁ āpajjāmi. vihaññāmīti vā vibādhiyāmi, visesato pīḷiyāmīti
attho. khajjāmīti khādiyāmi, asipattasadisehi 1- nisitehi khādantehi viya
ucchupattehi kantiyāmīti attho. vāyamāmīti ucchuṁ khādituṁ vāyāmaṁ karomi.
parisakkāmīti payogaṁ karomi. paribhuñjitunti ucchurasaṁ paribhuñjituṁ, ucchuṁ
khāditunti attho. chinnathāmoti chinnasaho 2- upacchinnathāmo, parikkhīṇabaloti
attho. kapaṇoti dīno. lālapāmīti dukkhena aṭṭito ativiya vilapāmi.
#[739] vighātoti vighātavā, vihatabalo vā. paripatāmi chamāyanti ṭhātuṁ
asakkonto bhūmiyaṁ papatāmi. parivattāmīti paribbhamāmi. vāricarovāti maccho viya.
ghammeti ghammasantatte thale.
#[740-4] santassitoti 3- oṭṭhakaṇṭhatālūnaṁ sosappattiyā suṭṭhu tasito.
sātasukhanti sātabhūtaṁ sukhaṁ. na vindeti na labhāmi. tanti tuvaṁ. vijānāti vijānāhi.
payātoti gantuṁ āraddho. anvagacchīti anubandhi. paccāsantoti paccāsīsamāno.
tassetaṁ kammassāti ettha etanti nipātamattaṁ, tassa kammassāti attho. piṭṭhito
gaṇheyyāsīti attano piṭṭhipasseneva ucchuṁ gaṇheyyāsi. pamoditoti pamudito.
#[745] gahetvāna taṁ khādi yāvadatthanti therena āṇattiniyāmena ucchuṁ
gahetvā yathāruci khāditvā mahantaṁ ucchukalāpaṁ gahetvā therassa upanesi, thero
taṁ anuggaṇhanto teneva taṁ ucchukalāpaṁ gāhāpetvā veḷuvanaṁ gantvā bhagavato
adāsi, bhagavā bhikkhusaṁghena saddhiṁ taṁ paribhuñjitvā anumodanaṁ akāsi, peto
pasannacitto vanditvā gato, tato paṭṭhāya yathāsukhaṁ ucchuṁ paribhuñji.
so aparena samayena kālaṁ katvā tāvatiṁsesu uppajji. sā panesā petassa

footnote: 1 sī.,i. asipattasaṇaṭhānasadisehi 2 ma. chinnasabhāvo 3 sī. santasitoti

page number: 279

pavatti manussaloke pākaṭā ahosi. atha manussā satthāraṁ upasaṅkamitvā taṁ
pavattiṁ pucchiṁsu. satthā tesaṁ tamatthaṁ vitthārato kathetvā dhammaṁ desesi, taṁ sutvā
manussā maccheramalato paṭiviratā ahesunti.
ucchupetavatthuvaṇṇanā niṭṭhitā.
--------------
126. 6. kumārapetavatthuvaṇṇanā
sāvatthi nāma nagaranti idaṁ satthā jetavane viharanto dve pete ārabbha
kathesi.
sāvatthiyaṁ kira kosalarañño dve puttā pāsādikā paṭhamavaye ṭhitā yobbanamadamattā
paradārakammaṁ katvā kālaṁ katvā parikhāpiṭṭhe petā hutvā nibbattiṁsu.
te rattiyaṁ bheravena saddena parideviṁsu. manussā taṁ sutvā bhītatasitā "evaṁ
kate idaṁ avamaṅgalaṁ vūpasammatī"ti buddhappamukhassa bhikkhusaṁghassa mahādānaṁ datvā
taṁ pavattiṁ bhagavato ārocesuṁ. bhagavā "upāsakā tassa saddassa savanena tumhākaṁ
na koci antarāyo"ti vatvā tassa kāraṇaṁ ācikkhitvā tesaṁ dhammaṁ
desetuṁ:-
[746] "sāvatthi nāma nagaraṁ himavantassa passato
tattha āsuṁ dve kumārā rājaputtāti me sutaṁ.
[747] sammattā 1- rajanīyesu kāmassādābhinandino
paccuppannasukhe giddhā na te passiṁsunāgataṁ.

footnote: 1 ka. pamattā

page number: 280

[748] te cutā ca manussattā paralokaṁ ito gatā
tedha ghosentudissantā 1- pubbe dukkaṭamattano.
[749] bahūsu vata santesu deyyadhamme upaṭṭhite
nāsakkhimhā ca attānaṁ parittaṁ kātuṁ 2- sukhāvahaṁ.
[750] kiṁ tato pāpakaṁ assa yaṁ no 3- rājakulā cutā
upapannā pettivisayaṁ khuppipāsasamappitā 4-.
[751] sāmino idha hutvāna honti asāmino tahiṁ
bhamanti 5- khuppipāsāya manussā unnatonatā.
[752] etamādīnavaṁ ñatvā issaramadasambhavaṁ
pahāya issaramadaṁ bhave saggagato naro.
kāyassa bhedā sappañño saggaṁ so upapajjatī"ti
gāthā abhāsi.
#[746] tattha iti me sutanti na kevalaṁ attano ñāṇena diṭṭhameva,
atha kho loke pākaṭabhāvena evaṁ mayā sutanti attho.
#[747] kāmassādābhinandinoti kāmaguṇesu assādavasena abhinandanasīlā.
paccuppannasukhe giddhāti vattamānasukhamatte giddhā gathitā hutvā. na te
passiṁsunāgatanti duccaritaṁ pahāya sucaritaṁ caritvā anāgataṁ āyatiṁ devamanussesu
laddhabbaṁ sukhaṁ te na cintesuṁ. 6-
#[748] tedha ghosentudissantāti te pubbe rājaputtabhūtā petā idha
sāvatthiyā samīpe adissamānarūpā ghosenti kandanti. kiṁ kandantīti āha "pubbe
dukkaṭamattano"ti.

footnote: 1 ma. te ca ghosenti dissanti 2 ka. parittasotthiṁ kātuṁ 3 ka. santo
footnote: 4 sa.,i. khippipāsāsamappitā 5 sī.,i. caranti 6 ma. na vindesuṁ

page number: 281

#[749] idāni tesaṁ kandanassa kāraṇaṁ hetuto ca phalato ca vibhajitvā
dassetuṁ "bahūsu vata santesū"tiādi vuttaṁ.
tattha bahūsu vata santesūti anekesu dakkhiṇeyyesu vijjamānesu. deyyadhamme
upaṭṭhiteti attano santake dātabbadeyyadhammepi samīpe ṭhite, labbhamāneti attho.
parittaṁ sukhāvahanti appamattakampi āyatiṁ sukhāvahaṁ puññaṁ katvā attānaṁ sotthiṁ
nirupaddavaṁ kātuṁ nāsakkhimhā vatāti yojanā.
#[750] kiṁ tato pāpakaṁ assāti tato pāpakaṁ lāmakaṁ nāma kiṁ aññaṁ
assa siyā. yaṁ no rājakulā cutāti yena pāpakammena mayaṁ rājakulato cutā
idha pettivisayaṁ upapannā petesu nibbattā khuppipāsasamappitā vicarāmāti attho.
#[751] sāmino idha hutvānāti idha imasmiṁ loke yasmiṁyeva ṭhāne pubbe
sāmino hutvā vicaranti, tahiṁ tasmiṁyeva ṭhāne honti assāmino. manussā
unnatonatāti manussakāle sāmino hutvā kālakatā kammavasena 1- onatā bhamanti 2-
khuppipāsāya, passa saṁsārapakatinti dasseti.
#[752] etamādīnavaṁ 3- ñatvā, issaramadasambhavanti etaṁ 4- issariyamadavasena
sambhūtaṁ apāyūpapattisaṅkhātaṁ ādīnavaṁ dosaṁ ñatvā pahāya issariyamadaṁ puññappasuto
hutvā. bhave saggagato naroti saggaṁ devalokaṁ gatoyeva bhaveyya.
iti satthā tesaṁ petānaṁ pavattiṁ kathetvā tehi manussehi kataṁ dānaṁ
tesaṁ petānaṁ uddisāpetvā sampattaparisāya ajjhāsayānurūpaṁ dhammaṁ desesi, sā
desanā mahājanassa sātthikā ahosīti.
kumārapetavatthuvaṇṇanā niṭṭhitā.

footnote: 1 ma. kammaphalena 2 sī. caranti 3 sī. evamādīnavaṁ 4 sī. evaṁ

page number: 282

127. 7. rājaputtapetavatthuvaṇṇanā
pubbe katānaṁ kammānanti idaṁ satthā jetavane viharanto rājaputtapetaṁ
ārabbha kathesi.
tattha yo so atīte kitavassa nāma rañño putto atīte paccekabuddhe
aparajjhitvā bahūni vassasahassāni niraye paccitvā tasseva kammassa vipākāvasesena
petesu uppanno, so idha "rājaputtapeto"ti adhippeto. tassa vatthu heṭṭhā
sāṇavāsipetavatthumhi vitthārato āgatameva, tasmā tattha vuttanayeneva gahetabbaṁ.
satthā hi tadā therena attano ñātipetānaṁ pavattiyā kathitāya "na kevalaṁ
tava ñātakāyeva, atha kho tvampi ito anantarātīte attabhāve peto hutvā
mahādukkhaṁ anubhavī"ti vatvā tena yācito:-
[753] "pubbe katānaṁ kammānaṁ vipāko mathaye manaṁ
rūpe sadde rase gandhe phoṭṭhabbe ca manorame.
[754] naccaṁ gītaṁ ratiṁ khiḍḍaṁ anubhutvā anappakaṁ
uyyāne paricaritvā 1- pavisanto giribbajaṁ
[755] isiṁ sunettamaddakkhi 2- attadantaṁ samāhitaṁ
appicchaṁ hirisampannaṁ uñche pattagate rataṁ.
[756] hatthikkhandhato oruyha laddhā bhanteti cābravi
tassa pattaṁ gahetvāna uccaṁ paggayha khattiyo.
[757] thaṇḍile pattaṁ bhinditvā hasamāno apakkami
rañño kitavassāhaṁ putto kiṁ maṁ bhikkhu karissasi.

footnote: 1 sī. paricaritvāna, ka. paricāritvā 2 ma. sunita...

page number: 283

[758] tassa kammassa pharusassa vipāko kaṭuko ahu
yaṁ rājaputto vedesi nirayamhi samappito.
[759] chaḷeva caturāsīti vassāni nahutāni ca
bhusaṁ dukkhaṁ nigacchittho niraye katakibbiso.
[760] uttānopi ca paccittha nikujjo vāmadakkhiṇo
uddhaṁpādo ṭhito ceva ciraṁ bālo apaccatha.
[761] bahūni vassasahassāni pūgāni nahutāni ca
bhusaṁ dukkhaṁ nigacchittho niraye katakibbiso.
[762] etādisaṁ kho kaṭukaṁ appaduṭṭhappadosinaṁ
paccanti pāpakammantā isimāsajja subbataṁ.
[763] so tattha bahuvassāni vedayitvā bahuṁ dukhaṁ
khuppipāsahato nāma peto āsi tato cuto.
[764] etamādīnavaṁ 1- ñatvā 2- issaramadasambhavaṁ
pahāya issaramadaṁ nivātamanuvattaye.
[765] diṭṭheva dhamme pāsaṁso yo buddhesu sagāravo
kāyassa bhedā sappañño saggaṁ so upapajjatī"ti
idaṁ petavatthuṁ kathesi.
#[753] tattha pubbe katānaṁ kammānaṁ, vipāko mathaye mananti purimāsu
jātīsu katānaṁ akusalakammānaṁ phalaṁ uḷāraṁ hutvā uppajjamānaṁ 3- andhabālānaṁ cittaṁ

footnote: 1 ka. evamādīnavaṁ 2 sī. disvā 3 ma. upapajjantānaṁ

page number: 284

mathayeyya abhibhaveyya, paresaṁ anatthakaraṇamukhena attano atthaṁ 1- uppādeyyāti
adhippāyo.
idāni taṁ cittamathanaṁ visayena saddhiṁ dassetuṁ "rūpe sadde"tiādi vuttaṁ.
tattha rūpeti rūpahetu, yathicchitassa 2- manāpiyassa rūpārammaṇassa paṭilābhanimittanti
attho. saddetiādīsupi eseva nayo.
#[754] evaṁ sādhāraṇato vuttamatthaṁ asādhāraṇato niyametvā dassento
"naccaṁ gītan"tiādimāha. tattha ratinti kāmaratiṁ. khiḍḍanti sahāyakādīhi keḷiṁ.
giribbajanti rājagahaṁ.
#[755] isinti asekkhānaṁ 3- sīlakkhandhādīnaṁ esanaṭṭhena isiṁ. sunettanti
evaṁnāmakaṁ paccekabuddhaṁ. attadantanti uttamena damathena damitacittaṁ. samāhitanti
arahattaphalasamādhinā samāhitaṁ. uñche pattagate ratanti uñchena bhikkhācārena laddhe 4-
pattagate pattapariyāpanne āhāre rataṁ santuṭṭhaṁ.
#[756] laddhā bhanteti cābravīti "api bhante bhikkhā laddhā"ti
vissāsajananatthaṁ kathesi. uccaṁ paggayhāti uccataraṁ katvā pattaṁ ukkhipitvā.
#[757] thaṇḍile pattaṁ bhinditvāti kharakaṭhine bhūmippadese khipanto pattaṁ
bhinditvā. apakkamīti thokaṁ apasakki. apasakkanto ca "akāraṇeneva andhabālo
mahantaṁ anatthaṁ attano akāsī"ti karuṇāyanavasena olokentaṁ paccekabuddhaṁ rājaputto
āha "rañño kitavassāhaṁ putto, kiṁ maṁ bhikkhu karissasī"ti.
#[758] pharusassāti dāruṇassa. kaṭukoti aniṭṭho. yanti yaṁ vipākaṁ. samappitoti
allīno.

footnote: 1 ma. anatthaṁ 2 ma. yaṁkiñci tassa 3 ma. seṭṭhānaṁ 4 sī. laddhe uñche

page number: 285

#[759] chaḷeva caturāsīti, vassāni nahutāni cāti uttāno nipanno
caturāsītivassasahassāni, nikujjo, vāmapassena, dakkhiṇapassena, uddhaṁpādo,
olambiko, yathāṭhito cāti evaṁ cha 1- caturāsītisahassāni vassāni honti. tenāha:-
#[760] "uttānopi ca paccittha nikujjo vāmadakkhiṇo
uddhaṁpādo ṭhito ceva ciraṁ bālo apaccathā"ti.
tāni pana vassāni yasmā anekāni nahutāni honti, tasmā vuttaṁ
"nahutānī"ti. bhusaṁ dukkhaṁ nigacchitthoti ativiya dukkhaṁ pāpuṇi.
#[761] pūgānīti vassasamūhe, idha purimagāthāya ca accantasaṁyoge upayogavacanaṁ
daṭṭhabbaṁ.
#[762] etādisanti evarūpaṁ. kaṭukanti atidukkhaṁ, bhāvanapuṁsakaniddesoyaṁ
"ekamantaṁ nisīdī"tiādīsu viya. appaduṭṭhappadosinaṁ isiṁ subbataṁ āsajja
āsādetvā pāpakammantā puggalā evarūpaṁ kaṭukaṁ ativiya dukkhaṁ paccantīti yojanā.
#[763] soti so rājaputtapeto. tatthāti niraye. vedayitvāti anubhavitvā.
nāmāti byattapākaṭabhāvena. tato cutoti nirayato cuto. sesaṁ vuttanayameva.
evaṁ bhagavā rājaputtapetakathāya tattha sannipatitaṁ mahājanaṁ saṁvejetvā upari
saccāni pakāsesi, saccapariyosāne bahū sotāpattiphalādīni sampāpuṇiṁsūti.
rājaputtapetavatthuvaṇṇanā niṭṭhitā.
------------------

footnote: 1 sī. evaṁ ca

page number: 286

128. 8. gūthakhādakapetavatthuvaṇṇanā
gūthakūpato uggantvāti idaṁ satthari jetavane viharante ekaṁ gūthakhādakapetaṁ
ārabbha vuttaṁ.
sāvatthiyā kira avidūre aññatarasmiṁ gāmake eko kuṭumbiko attano kulūpakaṁ
bhikkhuṁ uddissa vihāraṁ kāresi, tattha nānājanapadato bhikkhū āgantvā paṭivasiṁsu.
te disvā manussā pasannacittā paṇītena paccayena upaṭṭhahiṁsu. kulūpako bhikkhu
taṁ asahamāno issāpakato hutvā tesaṁ bhikkhūnaṁ dosaṁ vadanto kuṭumbikaṁ ujjhāpesi,
kuṭumbiko te bhikkhū kulūpakañca paribhavanto paribhāsi. atha kulūpako kālaṁ katvā
tasmiṁyeva vihāre vaccakuṭiyaṁ peto hutvā nibbatti, kuṭumbiko pana kālaṁ katvā
tasseva upari peto hutvā nibbatti. athāyasmā mahāmoggallāno taṁ disvā
pucchanto:-
[766] "gūthakūpato uggantvā ko nu dīno patiṭṭhasi 1-
nissaṁsayaṁ pāpakammanto kiṁ nu saddahase tuvan"ti
gāthamāha. taṁ sutvā peto:-
[767] "ahaṁ bhadante petomhi duggato yamalokiko
pāpakammaṁ karitvāna petalokaṁ ito gato"ti
gāthāya attānaṁ ācikkhi. atha naṁ thero
[768] "kiṁ nu kāyena vācāya manasā dukkaṭaṁ kataṁ
kissakammavipākena idaṁ dukkhaṁ nigacchasī"ti
gāthāya tena katakammaṁ pucchi. so peto:-

footnote: 1 sī. ko nu dīno hi tiṭṭhasi

page number: 287

[769] "ahu āvāsiko mayhaṁ issukī kulamaccharī
ajjhāsito 1- mayhaṁ ghare kadariyo paribhāsako.
[770] tassāhaṁ vacanaṁ sutvā bhikkhavo paribhāsisaṁ
tassakammavipākena petalokaṁ ito gato"ti
dvīhi gāthāhi attanā katakammaṁ kathesi.
#[769] tattha ahu āvāsiko mayhanti mayhaṁ āvāse mayā katavihāre
eko bhikkhu āvāsiko nibaddhavasanako ahosi. ajjhāsito mayhaṁ ghareti kulūpakabhāvena
mama gehe taṇhābhinivesavasena abhiniviṭṭho.
#[770] tassāti tassa kulūpakabhikkhussa. bhikkhavoti bhikkhū. paribhāsisanti
akkosiṁ. petalokaṁ ito gatoti iminā ākārena petayoniṁ upagato petabhūto.
taṁ sutvā thero itarassa gatiṁ pucchanto:-
[771] "amitto mittavaṇṇena yo te āsi kulūpako
kāyassa bhedā duppañño kiṁ nu pecca gatiṁ gato"ti
gāthamāha.
tattha mittavaṇṇenāti mittapaṭirūpena mittapaṭirūpatāya.
puna peto therassa tamatthaṁ ācikkhanto:-
[772] "tassevāhaṁ pāpakammassa sīse tiṭṭhāmi matthake
so ca paravisayaṁ patto mameva paricārako.
[773] yaṁ bhadante hadantaññe etaṁ me hoti bhojanaṁ
ahañca kho yaṁ hadāmi etaṁ so upajīvatī"ti
gāthādvayamāha.

footnote: 1 ma. ajjhosito. evamuparipi

page number: 288

#[772] tattha tassevāti tasseva mayhaṁ pubbe kulūpakabhikkhubhūtassa petassa.
pāpakammassāti pāpasamācārassa. sīse tiṭṭhāmi matthaketi sīse tiṭṭhāmi, tiṭṭhanto
ca matthake eva tiṭṭhāmi, na sīsappamāṇe ākāseti attho. paravisayaṁ pattoti
manussalokaṁ upādāya paravisayabhūtaṁ pettivisayaṁ patto. mamevāti mayhaṁ eva paricārako
ahosīti vacanaseso.
#[773] yaṁ bhadante hadantaññeti bhadante ayya mahāmoggallāna tassaṁ
vaccakuṭiyaṁ yaṁ aññe uhadanti vaccaṁ ossajanti. etaṁ me hoti bhojananti etaṁ
vaccaṁ mayhaṁ divase divase bhojanaṁ hoti. yaṁ hadāmīti taṁ pana vaccaṁ khāditvā
yampahaṁ vaccaṁ karomi. etaṁ so upajīvatīti etaṁ mama vaccaṁ so kulūpakapeto divase
divase khādanavasena upajīvati, attabhāvaṁ yāpetīti attho.
tesu kuṭumbiko pesale bhikkhū "evaṁ āhāraparibhogato varaṁ tumhākaṁ
gūthakhādanan"ti akkosi. kulūpako pana kuṭumbikampi tathāvacane samādapetvā sayaṁ tathā
akkosi, tenassa tatopi paṭikuṭṭhatarā 1- jīvikā ahosi. āyasmā mahāmoggallāno
taṁ pavattiṁ bhagavato ārocesi. bhagavā tamatthaṁ aṭṭhuppattiṁ katvā upavāde ādīnavaṁ
dassetvā sampattaparisāya dhammaṁ desesi, sā desanā mahājanassa sātthikā ahosīti.
gūthakhādakapetavatthuvaṇṇanā niṭṭhitā.
---------------
129. 9. gūthakhādakapetivatthuvaṇṇanā
[774-81] gūthakūpato uggantvāti idaṁ satthari jetavane viharante aññataraṁ
gūthakhādakapetiṁ ārabbha vuttaṁ. tassā vatthu anantaravatthusadisaṁ. tattha upāsakena

footnote: 1 sī. paṭikiliṭṭhatarā

page number: 289

vihāro kāritoti upāsakassa vasena āgataṁ, idha pana upāsikāyāti ayameva
viseso. sesaṁ vatthusmiṁ gāthāsu ca apubbaṁ natthi.
gūthakhādakapetivatthuvaṇṇanā niṭṭhitā.
---------------
130. 10. gaṇapetavatthuvaṇṇanā
naggā dubbaṇṇarūpātthāti idaṁ satthari jetavane viharante sambahule pete
ārabbha vuttaṁ.
sāvatthiyaṁ kira sambahulā manussā gaṇabhūtā assaddhā appasannā
maccheramalapariyuṭṭhitacittā dānādisucaritavimukhā hutvā ciraṁ jīvitvā kāyassa bhedā
nagarassa samīpe petayoniyaṁ nibbattiṁsu. athekadivasaṁ āyasmā mahāmoggallāno
sāvatthiyaṁ piṇḍāya gacchanto antarāmagge pete disvā:-
[782] "naggā dubbaṇṇarūpāttha kisā dhamanisanthatā
upphāsulikā kisikā ke nu tumhettha mārisā"ti
gāthāya pucchi.
tattha dubbaṇṇarūpātthāti dubbaṇṇasarīrā hotha. ke nu tumhetthāti tumhe
ke nu nāma bhavatha. mārisāti te attano sāruppavasena ālapati.
taṁ sutvā petā:-
[783] "mayaṁ bhadante petamhā duggatā yamalokikā
pāpakammaṁ karitvāna petalokaṁ ito gatā"ti
gāthāya attano petabhāvaṁ pakāsetvā puna therena:-
[784] "kiṁ nu kāyena vācāya manasā dukkaṭaṁ kataṁ
kissakammavipākena petalokaṁ ito gatā"ti
gāthāya katakammaṁ pucchitā:-

page number: 290

[785] "anāvaṭesu 1- titthesu vicinimhaddhamāsakaṁ
santesu deyyadhammesu dīpaṁ nākamha attano.
[786] nadiṁ upema tasitā rittakā parivattati
chāyaṁ upema uṇhesu ātapo parivattati.
[787] aggivaṇṇo ca no vāto ḍahanto upavāyati
etañca bhante arahāma aññañca pāpakaṁ tato.
[788] api yojanāni 2- gacchāma chātā āhāragedhino 3-
aladdhāva nivattāma aho no appapuññatā.
[789] chātā pamucchitā bhantā bhūmiyaṁ paṭisumbhitā
uttānā paṭikirāma avakujjā patāmase.
[790] te ca tattheva patitā 4- bhūmiyaṁ paṭisumbhitā
uraṁ sīsañca ghaṭṭema aho no appapuññatā.
[791] etañca bhante arahāma aññañca pāpakaṁ tato
santesu deyyadhammesu dīpaṁ nākamha attano.
[792] te hi nūna ito gantvā yoniṁ laddhāna mānusiṁ
vadaññū sīlasampannā kāhāma kusalaṁ bahun"ti
attanā katakammaṁ kathesuṁ.
#[788] tattha api yojanāni gacchāmāti anekānipi yojanāni gacchāma.
kathaṁ? chātā āhāragedhinoti, cirakālaṁ jighacchāya jighacchitā āhāre giddhā

footnote: 1 ka. anavajjesu 2 sī.,ma. adhiyojanāni. evamuparipi
footnote: 3 ka. āhāragiddhino 4 ma. tattha papatitā

page number: 291

abhigijjhantā hutvā, evaṁ gantvāpi kiñci āhāraṁ aladdhāyeva nivattāma.
appapuññatāti apuññatā 1- akatakalyāṇatā.
#[789] uttānā paṭikirāmāti kadāci uttānā hutvā vikiriyamānaṅgapaccaṅgā
viya vattāma. avakujjā patāmaseti kadāci avakujjā hutvā patāma.
#[790] te cāti te mayaṁ. uraṁ sīsañca ghaṭṭemāti avakujjā hutvā
patitā uṭṭhātuṁ asakkontā vedhantā vedanāppattā attano attano uraṁ sīsañca
paṭighaṁsāma 2-. sesaṁ heṭṭhā vuttanayameva.
thero taṁ pavattiṁ bhagavato ārocesi. bhagavā tamatthaṁ aṭṭhuppattiṁ katvā
sampattaparisāya dhammaṁ desesi, taṁ sutvā mahājano maccheramalaṁ pahāya
dānādisucaritanirato 3- ahosīti.
gaṇapetavatthuvaṇṇanā niṭṭhitā.
---------------
131. 11. pāṭaliputtapetavatthuvaṇṇanā
diṭṭhā tayā nirayā tiracchānayonīti idaṁ satthari jetavane viharante aññataraṁ
vimānapetaṁ ārabbha vuttaṁ.
sāvatthivāsino kira pāṭaliputtavāsino ca bahū vāṇijā nāvāya suvaṇṇabhūmiṁ
agamiṁsu. tattheko upāsako ābādhiko mātugāme paṭibaddhacitto kālamakāsi. so
katakusalopi devalokaṁ anupapajjitvā itthiyā paṭibaddhacittatāya samuddamajjhe vimānapeto
hutvā nibbatti. yassaṁ pana so paṭibaddhacitto, sā itthī suvaṇṇabhūmigāminiṁ

footnote: 1 ma. nivattāma appapuññatāya akatakalyāṇatāya 2 ma. paṭivisāma
footnote: 3 sī. dānādīni puññāni karonto sucaritanirato

page number: 292

nāvaṁ 1- abhiruyha gacchati. atha kho so peto taṁ itthiṁ gahetukāmo nāvāya gamanaṁ
uparundhi. atha vāṇijā "kena nu kho kāraṇena ayaṁ nāvā na gacchatī"ti vīmaṁsantā
kāḷakaṇṇisalākaṁ vicāresuṁ, amanussiddhiyā yāvatatiyaṁ tassā eva itthiyā pāpuṇi,
yassaṁ so paṭibaddhacitto, taṁ disvā vāṇijā veḷukalāpaṁ samudde otāretvā
tassa upari taṁ itthiṁ otāresuṁ, itthiyā otāritamattāya nāvā vegena suvaṇṇabhūmiṁ
abhimukhā 2- pāyāsi. amanusso taṁ itthiṁ attano vimānaṁ āropetvā tāya saddhiṁ
abhirami.
sā ekaṁ saṁvaccharaṁ atikkamitvā nibbinnarūpā taṁ petaṁ yācantī āha "ahaṁ
idha vasantī mayhaṁ samparāyikaṁ atthaṁ kātuṁ na labhāmi, sādhu mārisa maṁ pāṭaliputtameva
nehī"ti. so tāya yācito:-
[793] "diṭṭhā tayā nirayā tiracchānayoni
petā asurā athavāpi mānusā devā
sayamaddasa kammavipākamattano
nessāmi taṁ pāṭaliputtamakkhataṁ
tattha gantvā kusalaṁ karohi kamman"ti
gāthamāha.
tattha diṭṭhā tayā nirayāti ekacce paccekanirayāpi tayā diṭṭhā. tiracchānayonīti
mahānubhāvā nāgasupaṇṇāditiracchānāpi diṭṭhā tayāti yojanā. petāti
khuppipāsādibhedā petā. asurāti kālakañcikādibhedā asurā. devāti ekacce
cātumahārājikā devā. so kira attano ānubhāvena antarantarā taṁ gahetvā
paccekanirayādike dassento vicarati, tena evamāha. sayamaddasa kammavipākamattanoti

footnote: 1 sī.,i. taṁ nāvaṁ 2 sī.,i. suvaṇṇabhūmiyābhimukhā

page number: 293

nirayādike visesato gantvā passantī sayameva attanā katakammānaṁ vipākaṁ paccakkhato
addasa adakkhi. nessāmi taṁ pāṭaliputtamakkhatanti idānāhaṁ taṁ akkhataṁ kenaci
aparikkhataṁ manussarūpeneva pāṭaliputtaṁ nayissāmi. tvaṁ pana tattha gantvā kusalaṁ
karohi kammaṁ 1-, kammavipākassa paccakkhato diṭṭhattā yuttapayuttā puññaniratā
hohīti attho.
atha sā itthī tassa vacanaṁ sutvā attamanā:-
[794] "atthakāmosi me yakkha hitakāmosi devate
karomi tuyhaṁ vacanaṁ tvaṁsi ācariyo mama.
[795] diṭṭhā mayā nirayā tiracchānayoni
petā asurā athavāpi mānusā devā 2-
sayamaddasaṁ kammavipākamattano
kāhāmi puññāni anappakānī"ti
gāthamāha.
atha so peto taṁ itthiṁ gahetvā ākāsena gantvā pāṭaliputtanagarassa
majjhe ṭhapetvā pakkāmi. athassā ñātimittādayo taṁ disvā "mayaṁ pubbe samudde
pakkhittā matāti assumha, sā ayaṁ diṭṭhā vata bho sotthinā āgatā"ti
abhinandamānā samāgantvā tassā pavattiṁ pucchiṁsu. sā tesaṁ ādito paṭṭhāya
attanā diṭṭhaṁ anubhūtañca sabbaṁ kathesi. sāvatthivāsinopi kho te vāṇijā anukkamena
sāvatthiṁ upagatakāle satthu santikaṁ upasaṅkamitvā vanditvā ekamantaṁ nisinnā
taṁ pavattiṁ bhagavato ārocesuṁ. bhagavā tamatthaṁ aṭṭhuppattiṁ katvā catunnaṁ parisānaṁ
dhammaṁ desesi, taṁ sutvā mahājano saṁvegajāto dānādikusaladhammanirato ahosīti.
pāṭaliputtapetavatthuvaṇṇanā niṭṭhitā.

footnote: 1 sī. kammanti 2 ka. vāpi manussadevā

page number: 294

132. 12. ambavanapetavatthuvaṇṇanā
ayañca te pokkharaṇī surammāti idaṁ satthari sāvatthiyaṁ viharante ambapetaṁ
ārabbha vuttaṁ.
sāvatthiyaṁ kira aññataro gahapati parikkhīṇabhogo ahosi. tassa bhariyā kālamakāsi,
ekā dhītāyeva hoti. so taṁ attano mittassa gehe ṭhapetvā iṇavasena gahitena
kahāpaṇasatena bhaṇḍaṁ gahetvā satthena saddhiṁ vaṇijjāya gato nacireneva mūlena
saha udayabhūtāni pañca kahāpaṇasatāni labhitvā satthena saha paṭinivatti. antarāmagge
corā pariyuṭṭhāya satthaṁ pāpuṇiṁsu 1-, satthikā ito cito ca palāyiṁsu. so pana
gahapati aññatarasmiṁ gacche kahāpaṇe nikkhipitvā avidūre nilīyi. corā taṁ gahetvā
jīvitā voropesuṁ, so dhanalobhena tattheva peto hutvā nibbatti.
vāṇijā sāvatthiṁ gantvā tassa dhītuyā taṁ pavattiṁ ārocesuṁ, sā pitu
maraṇena ājīvikābhayena ca ativiya sañjātadomanassā bāḷhaṁ paridevi. atha naṁ
so pitu sahāyo kuṭumbiko "yathā nāma kulālabhājanaṁ sabbaṁ bhedanapariyantaṁ, evameva
sattānaṁ jīvitaṁ bhedanapariyantaṁ. maraṇaṁ nāma sabbasādhāraṇaṁ appaṭikārañca, tasmā
mā tvaṁ pitari atibāḷhaṁ soci, mā paridevi, ahaṁ te pitā, tvaṁ mayhaṁ dhītā,
ahaṁ tava pitukiccaṁ karomi, tvaṁ pituno gehe viya imasmiṁ gehe avimanā abhiramassū"ti
vatvā samassāsesi. sā tassa vacanena paṭippassaddhasokā pitari viya tasmiṁ
sañjātagāravabahumānā attano kapaṇabhāvena tassa veyyāvaccakārinī hutvā vattamānā
pitaraṁ uddissa matakiccaṁ 2- kātukāmā yāguṁ pacitvā manosilāvaṇṇāni suparipakkāni
madhurāni ambaphalāni kaṁsapātiyaṁ ṭhapetvā 3- yāguṁ ambaphalāni ca dāsiyā gāhāpetvā
vihāraṁ gantvā satthāraṁ vanditvā evamāha "bhagavā mayhaṁ dakkhiṇāya paṭiggahaṇena
anuggahaṁ karothā"ti. satthā mahākaruṇāya sañcoditamānaso tassā manorathaṁ pūrento

footnote: 1 ma. haṇiṁsu 2 sī.,i. petakiccaṁ 3 sī. vaḍḍhetvā

page number: 295

nisajjākāraṁ dassesi. sā haṭṭhatuṭṭhā paññattavarabuddhāsane attanā upanītaṁ
suvisuddhavatthaṁ attharitvā adāsi, nisīdi bhagavā paññatte āsane.
atha sā bhagavato yāguṁ upanāmesi, paṭiggahesi bhagavā yāguṁ. atha saṁghaṁ
uddissa bhikkhūnampi 1- yāguṁ datvā puna dhotahatthā ambaphalāni bhagavato upanāmesi,
bhagavā tāni paribhuñji. sā bhagavantaṁ vanditvā evamāha "yā me bhante
paccattharaṇayāguambaphaladānavasena pavattā dakkhiṇā, sā me pitaraṁ 2- pāpuṇātū"ti. bhagavā
"evaṁ hotū"ti vatvā anumodanaṁ akāsi. sā bhagavantaṁ vanditvā padakkhiṇaṁ katvā
pakkāmi. tāya dakkhiṇāya samuddiṭṭhamattāya so peto ambavanauyyānavimānakapparukkha-
pokkharaṇiyo mahatiṁ ca dibbasampattiṁ paṭilabhi.
atha te vāṇijā aparena samayena vaṇijjāya gacchantā tameva maggaṁ paṭipannā
pubbe vasitaṭṭhāne ekarattiṁ 3- vāsaṁ kappesuṁ. te disvā so vimānapeto
uyyānavimānādīhi saddhiṁ tesaṁ attānaṁ dassesi. te vāṇijā taṁ disvā tena
laddhasampattiṁ pucchantā:-
[796] "ayañca te pokkharaṇī surammā
samā sutitthā ca 4- mahodakā ca
supupphitā bhamaragaṇānukiṇṇā
kathaṁ tayā laddhā ayaṁ manuññā.
[797] idañca te ambavanaṁ surammaṁ
sabbotukaṁ dhārayate phalāni
supupphitaṁ bhamaragaṇānukiṇṇaṁ
kathaṁ tayā laddhamidaṁ vimānan"ti
imā dve gāthā avocuṁ.

footnote: 1 sī.,i. bhikkhūnampi yāguṁ adāsi 2 ma. pitu 3 ma. vasitaṭṭhāne eva
footnote: rattiyaṁ 4 sī. samā supatitthā

page number: 296

#[796] tattha surammāti suṭṭhu ramaṇīyā. samāti samatalā. sutitthāti
ratanamayasopānatāya sundaratitthā. mahodakāti bahujalā.
#[797] sabbotukanti pupphūpagaphalūpagarukkhādīhi sabbesu utūsu sukhāvahaṁ.
tenāha "dhārayate phalānī"ti. supupphitanti niccaṁ supupphitaṁ 1-.
taṁ sutvā peto pokkharaṇiādīnaṁ paṭilābhakāraṇaṁ ācikkhanto:-
[798] "ambapakkaṁ dakaṁ 2- yāgu sītacchāyā manoramā
dhītāya dinnadānena tena me idha labbhatī"ti
gāthamāha.
tattha tena me idha labbhatīti yaṁ taṁ bhagavato bhikkhūnañca ambapakkaṁ udakaṁ
yāguṁ ca mamaṁ uddissa dentiyā mayhaṁ dhītāya dinnaṁ dānaṁ, tena me dhītāya
dinnadānena 3- idha imasmiṁ dibbe ambavane sabbotukaṁ ambapakkaṁ, imissā dibbāya
manuññāya pokkharaṇiyā dibbaṁ udakaṁ, yāguyā attharaṇassa ca dānena
uyyānavimānakapparukkhādīsu sītacchāyā manoramā idha labbhati, samijjhatīti 4- attho.
evañca pana vatvā so peto te vāṇije netvā tāni pañca kahāpaṇasatāni
dassetvā "ito upaḍḍhaṁ tumhe gaṇhatha, upaḍḍhaṁ mayā gahitaṁ iṇaṁ sodhetvā
sukhena jīvatūti mayhaṁ dhītāya dethā"ti āha. vāṇijā anukkamena sāvatthiṁ patvā
tassa dhītāya kathetvā tena attano dinnabhāgampi tassā eva adaṁsu. sā kahāpaṇasataṁ
dhanikānaṁ 5- datvā itaraṁ attano pitu sahāyassa tassa kuṭumbikassa datvā
sayaṁ veyyāvaccaṁ karontī nivasati. so "idaṁ sabbaṁ tuyhaṁyeva hotū"ti tassāyeva
paṭidatvā taṁ attano jeṭṭhaputtassa gharasāminiṁ akāsi.

footnote: 1 ma. niccapupphitaṁ 2 sī.,i. ambapakkodakaṁ, ma. ambapakkūdakaṁ
footnote: 3 ma. mayhaṁ dhītāya dinnāya dānena 4 sī.,i. sijjhatīti 5 sī. iṇakārānaṁ

page number: 297

sā gacchante kāle ekaṁ puttaṁ labhitvā taṁ upalālentī 1-:-
[799] "sandiṭṭhikaṁ kammaṁ 2- evaṁ passatha
dānassa damassa saṁyamassa vipākaṁ
dāsī ahaṁ ayyakulesu hutvā
suṇisā homi agārassa issarā"ti
imaṁ gāthaṁ vadati.
athekadivasaṁ satthā tassā ñāṇaparipākaṁ oloketvā obhāsaṁ pharitvā sammukhe
ṭhito viya attānaṁ dassetvā:-
"asātaṁ sātarūpena piyarūpena appiyaṁ
dukkhaṁ sukhassa rūpena pamattaṁ ativattatī"ti 3-
imaṁ gāthamāha.
sā gāthāpariyosāne sotāpattiphale patiṭṭhitā. sā dutiyadivase buddhappamukhassa
bhikkhusaṁghassa dānaṁ datvā taṁ pavattiṁ bhagavato ārocesi. bhagavā tamatthaṁ aṭṭhuppattiṁ
katvā sampattaparisāya dhammaṁ desesi, sā desanā mahājanassa sātthikā ahosīti.
ambavanapetavatthuvaṇṇanā niṭṭhitā.
----------------
133. 13. akkharukkhapetavatthuvaṇṇanā
yaṁ dadāti na taṁ hotīti idaṁ akkhadāyakapetavatthu. tassa kā uppatti?
bhagavati sāvatthiyaṁ viharante aññataro sāvatthivāsī upāsako sakaṭehi bhaṇḍassa

footnote: 1 ma. upadhārentī, i. upalāpentī 2 ka. ayaṁ pāṭho na dissati 3 khu.u. 18/116

page number: 298

pūretvā vaṇijjāya videsaṁ gantvā tattha attano bhaṇḍaṁ vikkiṇitvā paṭibhaṇḍaṁ
sakaṭesu āropetvā sāvatthiṁ uddissa maggaṁ paṭipajji. tassa maggaṁ gacchantassa
aṭaviyaṁ ekassa sakaṭassa akkho bhijji. atha aññataro puriso rukkhagahaṇatthaṁ kuṭhāripharasuṁ
gāhāpetvā attano gāmato nikkhamitvā araññe vicaranto taṁ ṭhānaṁ patvā
taṁ upāsakaṁ akkhabhañjanena domanassappattaṁ disvā "ayaṁ vāṇijo akkhabhañjanena
aṭaviyaṁ kilamatī"ti anukampaṁ upādāya rukkhadaṇḍaṁ 1- chinditvā daḷhaṁ akkhaṁ katvā
sakaṭe yojetvā adāsi.
so aparena samayena kālaṁ katvā tasmiṁyeva aṭavipadese bhummadevatā hutvā
nibbatto attano kammaṁ paccavekkhitvā rattiyaṁ tassa upāsakassa gehaṁ gantvā
gehadvāre ṭhatvā:-
[800] "yaṁ dadāti na taṁ hoti
detheva dānaṁ datvā ubhayaṁ tarati
ubhayaṁ tena dānena gacchati
jāgaratha mā pamajjathā"ti
gāthamāha.
tattha yaṁ dadāti na taṁ hotīti yaṁ deyyadhammaṁ dāyako deti, na tadeva
paraloke tassa dānassa phalabhāvena hoti, atha kho aññaṁ bahuṁ iṭṭhaṁ kantaṁ
phalaṁ hotiyeva, tasmā detheva dānanti yathā tathā dānaṁ detha eva. tattha kāraṇamāha
"datvā ubhayaṁ taratī"ti, dānaṁ datvā diṭṭhadhammikampi samparāyikampi dukkhaṁ anatthañca
atikkamati. ubhayaṁ tena dānena gacchatīti diṭṭhadhammikaṁ samparāyikañcāti ubhayampi
sukhaṁ tena dānena upagacchati pāpuṇāti, attano paresañca hitasukhavasenāpi ayamattho
yojetabbo. jāgaratha mā pamajjathāti evaṁ ubhayānatthanivāraṇaṁ ubhayahitasādhanaṁ dānaṁ

footnote: 1 ma. rukkhaṁ

page number: 299

sampādetuṁ jāgaratha, dānūpakaraṇāni sajjetvā tattha ca appamattā hothāti attho.
ādaradassanatthaṁ cettha āmeṇḍitavasena vuttaṁ.
vāṇijo attano kiccaṁ tīretvā paṭinivattitvā anukkamena sāvatthiṁ patvā
dutiyadivase satthāraṁ upasaṅkamitvā vanditvā ekamantaṁ nisinno taṁ pavattiṁ bhagavato
ārocesi. satthā tamatthaṁ aṭṭhuppattiṁ katvā sampattaparisāya dhammaṁ desesi, sā
desanā mahājanassa sātthikā ahosīti.
akkharukkhapetavatthuvaṇṇanā niṭṭhitā.
-----------------
134. 14. bhogasaṁharapetivatthuvaṇṇanā
mayaṁ bhoge saṁharimhāti idaṁ bhogasaṁharapetivatthu. tassa kā uppatti?
bhagavati veḷuvane viharante rājagahe kira catasso itthiyo mānakūṭādivasena
sappimadhuteladhaññādīhi vohāraṁ katvā ayoniso bhoge saṁharitvā jīvanti. tā 1- kāyassa
bhedā paraṁ maraṇā bahinagare parikhāpiṭṭhe petiyo hutvā nibbattiṁsu. tā rattiyaṁ
dukkhābhibhūtā:-
[801] "mayaṁ bhoge saṁharimhā samena visamena ca
te aññe paribhuñjanti mayaṁ dukkhassa bhāginī"ti
vippalapantiyo bheravena mahāsaddena viraviṁsu. manussā taṁ sutvā bhītatasitā vibhātāya
rattiyā buddhappamukhassa bhikkhusaṁghassa mahādānaṁ sajjetvā satthāraṁ bhikkhusaṁghañca
nimantetvā paṇītena khādanīyena bhojanīyena parivisitvā bhagavantaṁ bhuttāviṁ
onītapattapāṇiṁ upanisīditvā taṁ pavattiṁ nivedesuṁ. bhagavā "upāsakā tena vo saddena

footnote: 1 sī.,i. jīvantiyo

page number: 300

koci antarāyo natthi, catasso pana petiyo dukkhābhibhūtā attanā dukkaṭaṁ kammaṁ
kathetvā paridevanavasena vissarena viravantiyo 1-:-
`mayaṁ bhoge saṁharimhā samena visamena ca
te aññe paribhuñjanti mayaṁ dukkhassa bhāginī'ti
imaṁ gāthamāhaṁsū"ti avoca.
tattha bhogeti paribhuñjitabbaṭṭhena "bhogā"ti laddhanāme vatthābharaṇādike
vittūpakaraṇavisese. saṁharimhāti maccheramalena pariyādinnacittā kassaci kiñci adatvā
sañcinimha. samena visamena cāti ñāyena ca aññāyena ca, ñāyapatirūpakena
vā aññāyena 2- te bhoge amhehi saṁharite idāni aññe paribhuñjanti. mayaṁ
dukkhassa bhāginīti mayaṁ pana kassacipi sucaritassa akatattā duccaritassa ca katattā
etarahi petayonipariyāpannassa mahato dukkhassa bhāginiyo bhavāma, mahādukkhaṁ
anubhavāmāti attho.
evaṁ bhagavā tāhi petīhi vuttaṁ gāthaṁ vatvā tāsaṁ pavattiṁ kathetvā taṁ
aṭṭhuppattiṁ katvā sampattaparisāya dhammaṁ desetvā upari saccāni pakāsesi,
saccapariyosāne bahū sotāpattiphalādīni pāpuṇiṁsūti.
bhogasaṁharapetivatthuvaṇṇanā niṭṭhitā.
----------------
135. 15. seṭṭhiputtapetavatthuvaṇṇanā
saṭṭhivassasahassānīti idaṁ seṭṭhiputtapetavatthu. tassa kā uppatti?
bhagavā sāvatthiyaṁ viharati jetavane. tena kho pana samayena rājā pasenadikosalo
alaṅkatappaṭiyatto hatthikkhandhavaragato mahatiyā rājiddhiyā mahantena rājānubhāvena

footnote: 1 sī. saddena vilapantiyo 2 ma. ñāyena ca ñāyapaṭirūpakena vā

page number: 301

nagaraṁ anusañcaranto aññatarasmiṁ gehe uparipāsāde vātapānaṁ vivaritvā taṁ
rājavibhūtiṁ olokentiṁ rūpasampattiyā devaccharāpaṭibhāgaṁ ekaṁ itthiṁ disvā
adiṭṭhapubbe ārammaṇe sahasā samuppannena kilesasamudācārena pariyuṭṭhitacitto satipi
kularūpācārādiguṇavisesasampanne 1- antepurajane sabhāvalahukassa pana duddamassa cittassa
vasena tassaṁ itthiyaṁ paṭibaddhamānaso hutvā pacchāsane nisinnassa purisassa "imaṁ
vasena tassaṁ itthiyaṁ paṭibaddhamānaso hutvā pacchāsane nisinnassa purisassa "imaṁ
pāsādaṁ imañca itthiṁ upadhārehī"ti saññaṁ datvā rājagehaṁ paviṭṭho, aññaṁ
sabbaṁ ambasakkharapetavatthumhi āgatanayeneva veditabbaṁ.
ayaṁ pana viseso:- idha puriso sūriye anatthaṅgateyeva āgantvā nagaradvāre
thakite attanā ānītaṁ aruṇavaṇṇamattikaṁ uppalāni ca nagaradvārakavāṭe laggetvā
nipajjituṁ jetavanaṁ agamāsi. rājā pana sirisayane vāsūpagato majjhimayāme saiti
naiti duiti soiti ca imāni cattāri akkharāni mahatā kaṇṭhena uccāritāni
viya vissaravasena assosi. tāni kira atīte kāle sāvatthivāsīhi catūhi seṭṭhiputtehi
bhogamadamattehi yobbanakāle pāradārikakammavasena bahuṁ apuññaṁ pasavetvā aparabhāge
kālaṁ katvā tasseva nagarassa samīpe lohakumbhiyaṁ nibbattitvā paccamānehi
lohakumbhiyā mukhavaṭṭiṁ patvā ekekaṁ gāthaṁ vattukāmehi uccāritānaṁ tāsaṁ gāthānaṁ
ādiakkharāni, te paṭhamakkharameva vatvā vedanāppattā hutvā lohakumbhiṁ otariṁsu.
rājā pana taṁ saddaṁ sutvā bhītatasito saṁviggo lomahaṭṭhajāto taṁ rattāvasesaṁ
dukkhena vītināmetvā vibhātāya rattiyā purohitaṁ pakkosāpetvā taṁ pavattiṁ kathesi.
purohito rājānaṁ bhītatasitaṁ ñatvā lābhagiddho "uppanno kho ayaṁ mayhaṁ
brāhmaṇānañca lābhuppādanupāyo"ti cintetvā "mahārāja mahā vatāyaṁ upaddavo
uppanno, sabbacatukkaṁ yaññaṁ yajāhī"ti āha. rājā tassa vacanaṁ 2- sutvā amacce
āṇāpesi "sabbacatukkayaññassa upakaraṇāni sajjethā"ti. taṁ sutvā mallikā devī

footnote: 1 ma. kulasīlarūpajātiyādiguṇavisesasampanne 2 sī.,i. paṭivacanaṁ

page number: 302

rājānaṁ evamāha "kasmā mahārāja brāhmaṇassa vacanaṁ sutvā anekapāṇavadhahiṁsanakakiccaṁ 1-
kātukāmosi, nanu sabbattha appaṭihatañāṇacāro bhagavā pucchitabbo. yathā
ca te bhagavā byākarissati, tathā paṭipajjitabban"ti. rājā tassā vacanaṁ sutvā
satthu santikaṁ gantvā taṁ pavattiṁ bhagavato ārocesi. bhagavā "na mahārāja
tato nidānaṁ tuyhaṁ koci antarāyo"ti vatvā ādito paṭṭhāya tesaṁ lohakumbhiniraye
nibbattasattānaṁ pavattiṁ kathetvā tehi paccekaṁ uccāretuṁ āraddhagāthāyo:-
[802] "saṭṭhivassasahassāni paripuṇṇāni sabbaso
niraye paccamānānaṁ kadā anto bhavissati.
[803] natthi anto kuto anto na anto paṭidissati
tathā hi pakataṁ pāpaṁ tuyhaṁ mayhañca mārisā 2-.
[804] dujjīvitamajīvimha ye sante na dadamhase
santesu deyyadhammesu dīpaṁ nākamha attano.
[805] sohaṁ nūna ito gantvā yoniṁ laddhāna mānusiṁ
vadaññū sīlasampanno kāhāmi kusalaṁ bahun"ti
paripuṇṇaṁ katvā kathesi.
#[802] tattha saṭṭhivassasahassānīti vassānaṁ saṭṭhisahassāni. tasmiṁ kira
lohakumbhiniraye nibbattasatto adho ogacchanto 3- tiṁsāya vassasahassehi heṭṭhimatalaṁ
pāpuṇāti, tato uddhaṁ uggacchantopi tiṁsāya eva vassasahassehi mukhavaṭṭipadesaṁ
pāpuṇāti, tāya saññāya so "saṭṭhivassasahassāni, paripuṇṇāni sabbaso"ti gāthaṁ
vattukāmo saiti vatvā adhimattavedanāppatto hutvā adhomukho pati. bhagavā
pana taṁ rañño paripuṇṇaṁ katvā kathesi. esa nayo sesagāthāsupi. tattha kadā

footnote: 1 ma. anekapāṇavadhaṁ bhiṁsanakaṁ atekicchaṁ 2 sī.,i. mama tuyhañca mārisa
footnote: 3 sī.,i. adho gacchanto

page number: 303

anto bhavissatīti lohakumbhiniraye paccamānānaṁ amhākaṁ kadā nu kho imassa
dukkhassa anto pariyosānaṁ bhavissati.
#[803] tathā hīti yathā tuyhaṁ mayañca imassa dukkhassa natthi anto,
na anto paṭidissati, tathā tena pakārena pāpakaṁ kammaṁ pakataṁ tayā mayā
cāti vibhattiṁ vipariṇāmetvā vattabbaṁ.
#[804] dujjīvitanti viññūhi garahitabbaṁ jīvitaṁ. ye santeti ye mayaṁ sante
vijjamāne deyyadhamme. na dadamhaseti na adamha. vuttamevatthaṁ pākaṭataraṁ kātuṁ
"santesu deyyadhammesu, dīpaṁ nākamha attano"ti vuttaṁ.
#[805] sohanti so ahaṁ. nūnāti parivitakke 1- nipāto. itoti imasmā
lohakumbhinirayā. gantvāti apagantvā. yoniṁ laddhāna mānusinti manussayoniṁ
manussattabhāvaṁ labhitvā. vadaññūti pariccāgasīlo, 2- yācakānaṁ vā vacanaññū.
sīlasampannoti sīlācārasampanno. kāhāmi kusalaṁ bahunti pubbe viya pamādaṁ
anāpajjitvā bahuṁ pahūtaṁ kusalaṁ puññakammaṁ karissāmi, upacinissāmīti attho.
satthā imā gāthāyo vatvā vitthārena dhammaṁ desesi, desanāpariyosāne
mattikārattuppalahārako puriso sotāpattiphale patiṭṭhahi, rājā sañjātasaṁvego
parapariggahe abhijjhaṁ pahāya sadārasantuṭṭho ahosīti.
seṭṭhiputtapetavatthuvaṇṇanā niṭṭhitā.
------------------

footnote: 1 sī.,i. vuttaparivitakke 2 sī. pariccāgasīlo vā

page number: 304

136. 16. saṭṭhikūṭapetavatthuvaṇṇanā
kiṁ nu ummattarūpo vāti idaṁ satthari veḷuvane viharante aññataraṁ petaṁ
ārabbha vuttaṁ.
atīte kira bārāṇasinagare aññataro pīṭhasappī sālittakapayoge kusalo, tahiṁ 1-
sakkharakhipanasippe nipphattiṁ gato nagaradvāre nigrodharukkhamūle nisīditvā
sakkharapahārehi hatthiassamanussarathakūṭāgāradhajapuṇṇaghaṭādirūpāni nigrodhapattesu
dasseti, nagaradārakā 2- attano kīḷanatthāya māsakaḍḍhamāsakādīni datvā yathāruci tāni
sippāni kārāpenti.
athekadivasaṁ bārāṇasirājā nagarato nikkhamitvā taṁ nigrodhamūlaṁ upagato
nigrodhapattesu hatthirūpādivasena nānāvidharūpavibhattiyo appitā 3- disvā manusse
pucchi "kena nu kho imesu nigrodhapattesu evaṁ nānāvidharūpavibhattiyo katā"ti.
manussā taṁ pīṭhasappiṁ dassesuṁ "deva iminā katā"ti. rājā taṁ pakkosāpetvā evamāha
"sakkā nu kho bhaṇe mayā dassitassa ekassa purisassa kathentassa ajānantasseva
kucchiyaṁ ajalaṇḍikāhi pūretun"ti. sakkā devāti. rājā taṁ attano rājabhavanaṁ
netvā bahubhāṇike purohite nibbinnarūpo purohitaṁ pakkosāpetvā tena saha
vivitte okāse sāṇipākāraparikkhitte nisīditvā mantayamāno pīṭhasappiṁ
pakkosāpesi. pīṭhasappī nāḷimattā ajalaṇḍikā ādāya āgantvā rañño ākāraṁ
ñatvā purohitābhimukho nisinno tena mukhe vivaṭe sāṇipākāravivarena ekekaṁ
ajalaṇḍikaṁ tassa galamūle patiṭṭhāpesi. so lajjāya uggilituṁ asakkonto sabbā
ajjhohari. atha naṁ rājā ajalaṇḍikāhi pūritodaraṁ vissajji "gaccha brāhmaṇa,
laddhaṁ tayā bahubhāṇitāya phalaṁ, maddanaphalapiyaṅgutacādīhi 4- abhisaṅkhataṁ pānakaṁ pivitvā

footnote: 1 sī.,i. tathā hi 2 sī. nagare dārakā 3 sī. anappaso, i. anappakā
footnote: 4 sī.,i. madanaphalapiyaṅgupattādīhi

page number: 305

ucchaḍḍehi, evaṁ te sotthi bhavissatī"ti. tassa ca pīṭhasappissa tena kammena
attamano hutvā cuddasa gāme adāsi. so gāme labhitvā attānaṁ sukhento
pīṇento parijanampi sukhento pīṇento samaṇabrāhmaṇādīnaṁ yathārahaṁ kiñci dento
diṭṭhadhammikaṁ samparāyikañca atthaṁ ahāpento sukheneva jīvati, attano santikaṁ
upagatānaṁ sippaṁ sikkhantānaṁ bhattavetanaṁ deti.
atheko puriso tassa santikaṁ upagantvā evamāha "sādhu ācariya mampi etaṁ
sippaṁ sikkhāpehi, mayhaṁ pana alaṁ bhattavetanenā"ti. so taṁ purisaṁ taṁ sippaṁ
sikkhāpesi. so sikkhitasippo sippaṁ vīmaṁsitukāmo gantvā gaṅgātīre
nisinnassa 1- sunettassa nāma paccekabuddhassa sakkharābhighātena sīsaṁ bhindi,
paccekabuddho tattheva gaṅgātīre parinibbāyi. manussā taṁ pavattiṁ sutvā 2- taṁ
purisaṁ tattheva leḍḍudaṇḍādīhi paharitvā jīvitā voropesuṁ. so
kālakato avīcimahāniraye nibbattitvā bahūni vassasahassāni niraye
pacitvā tasseva kammassa vipākāvasesena imasmiṁ buddhuppāde rājagahanagarassa
avidūre peto hutvā nibbatti. tassa kammassa sarikkhakena vipākena 3-
bhavitabbanti kammavegukkhittāni pubbaṇhasamayaṁ majjhaṇhikasamayaṁ sāyaṇhasamayañca
saṭṭhiayokūṭasahassāni matthake nipatanti. so chinnabhinnasīso adhimattavedanāppatto
bhūmiyaṁ nipatati, ayokūṭesu pana apagatamattesu paṭipākatikasiro 4- tiṭṭhati.
athekadivasaṁ āyasmā mahāmoggallāno gijjhakūṭapabbatā otaranto taṁ
disvā:-
[806] "kiṁ nu ummattarūpova migo bhantova dhāvasi
nissaṁsayaṁ pāpakammanto 5- kiṁ nu saddāyase 6- tuvan"ti
imāya gāthāya paṭipucchi.

footnote: 1 ma. vīmaṁsitukāmo gaṅgātīrena gacchantassa 2 ma. disvā 3 ma. kammasarikkhakavipākena
footnote: 4 ma. paṭipākatikasarīro 5 sī.,i. pāpakammaṁ 6 ka. saddahase

page number: 306

tattha ummattarūpovāti ummattakasabhāvo viya ummādappatto viya. migo bhantova
dhāvasīti bhantamigo viya ito cito ca dhāvasi. so hi tesu ayokūṭesu nipatantesu
parittāṇaṁ apassanto "na siyā nu kho evaṁ pahāro"ti 1- itopi ettopi palāyati.
te pana kammavegukkhittā yattha katthaci ṭhitassa matthakeyeva nipatanti 2-. kiṁ nu
saddāyase tuvanti kiṁ nu kho tuvaṁ saddaṁ karosi, ativiya vissaraṁ karonto vicarasi.
taṁ sutvā peto:-
[807] "ahaṁ bhadante petomhi duggato yamalokiko
pāpakammaṁ karitvāna petalokaṁ ito gato.
[808] saṭṭhi kūṭasahassāni paripuṇṇāni sabbaso
sīse mayhaṁ nipatanti te bhindanti ca matthakan"ti
dvīhi gāthāhi paṭivacanaṁ adāsi.
tattha saṭṭhi kūṭasahassānīti saṭṭhimattāni ayokūṭasahassāni. paripuṇṇānīti
anūnāni. sabbasoti sabbabhāgato. tassa kira saṭṭhiyā ayokūṭasahassānaṁ patanappahonakaṁ
mahantaṁ pabbatakūṭappamāṇaṁ sīsaṁ nibbatti. taṁ tassa vālaggakoṭinitudanamattampi 3-
ṭhānaṁ asesetvā tāni kūṭāni patantāni matthakaṁ bhindanti, tena so aṭṭassaraṁ
karoti. tena vuttaṁ "sabbaso sīse mayhaṁ nipatanti, te bhindanti ca matthakan"ti.
atha naṁ thero katakammaṁ pucchanto:-
[809] "kiṁ nu kāyena vācāya manasā dukkaṭaṁ kataṁ
kissakammavipākena idaṁ dukkhaṁ nigacchasi.

footnote: 1 ma. siyā nu kho evaṁ parihāroti 2 sī.,i. upari patanti
footnote: 3 ma. vālaggakoṭimattampi

page number: 307

[810] saṭṭhi kūṭasahassāni paripuṇṇāni sabbaso
sīse tuyhaṁ nipatanti te bhindanti ca matthakan"ti
dve gāthā abhāsi.
tassa peto attanā katakammaṁ ācikkhanto:-
[811] "athaddasāsiṁ 1- sambuddhaṁ sunettaṁ bhāvitindriyaṁ
nisinnaṁ rukkhamūlasmiṁ jhāyantaṁ akutobhayaṁ.
[812] sālittakappahārena bhindissaṁ tassa matthakaṁ
tassakammavipākena idaṁ dukkhaṁ nigacchisaṁ.
[813] saṭṭhi kūṭasahassāni paripuṇṇāni sabbaso
sīse mayhaṁ nipatanti te bhindanti ca matthakan"ti
tisso gāthāyo abhāsi.
#[811] tattha sambuddhanti paccekasambuddhaṁ. sunettanti evaṁnāmakaṁ.
bhāvitindriyanti ariyamaggabhāvanāya bhāvitasaddhādiindriyaṁ.
#[812-13] sālittakappahārenāti sālittakaṁ vuccati dhanukena, aṅgulīhi eva
vā sakkharakhipanapayogo. tathā hi sakkharāya pahārenāti vā pāṭho 2-. bhindissanti
bhindiṁ.
taṁ sutvā thero "attano katakammānurūpameva idāni purāṇakammassa idaṁ
phalaṁ paṭilabhatī"ti dassento:-

footnote: 1 sī. addasāsiṁ 2 sī.,i. tathā sakkharāya paharaṇena, sālittakapaharaṇenāti vā pāṭho

page number: 308

[814] "dhammena te kāpurisa
saṭṭhi kūṭasahassāni paripuṇṇāni sabbaso
sīse tuyhaṁ nipatanti te bhindanti ca matthakan"ti
osānagāthamāha.
tattha dhammenāti anurūpakāraṇena. teti tava, tasmiṁ paccekabuddhe aparajjhantena
tayā katassa pāpakammassa anucchavikamevetaṁ phalaṁ tuyhaṁ upanītaṁ, tasmā kenaci devena
vā mārena vā brahmunā vā api sammāsambuddhenapi appaṭibāhanīyametanti
dasseti.
evañca pana vatvā tato nagare piṇḍāya caritvā katabhattakicco sāyaṇhasamaye
satthāraṁ upasaṅkamitvā taṁ pavattiṁ bhagavato ārocesi. bhagavā tamatthaṁ aṭṭhuppattiṁ
katvā sampattaparisāya dhammaṁ desento paccekabuddhānaṁ guṇānubhāvaṁ kammānañca
avañjhataṁ pakāsesi, mahājano saṁvegajāto hutvā pāpaṁ pahāya dānādipuññanirato
ahosīti.
saṭṭhikūṭapetavatthuvaṇṇanā niṭṭhitā.
iti khuddakaṭṭhakathāya petavatthusmiṁ
soḷasavatthupaṭimaṇḍitassa
catutthassa mahāvaggassa atthasaṁvaṇṇanā niṭṭhitā.
-------------

page number: 309

nigamanakathā
ettāvatā ca:-
ye te petesu nibbattā sattā dukkaṭakārino
yehi kammehi tesaṁ taṁ pāpakaṁ kaṭukapphalaṁ.
paccakkhato vibhāventī pucchāvissajjanehi ca
yā desanāniyāmena sataṁ saṁvegavaḍḍhanī 1-.
yaṁ 2- kathāvatthukusalā supariññātavatthukā
petavatthūti nāmena saṅgāyiṁsu mahesayo
tassa atthaṁ pakāsetuṁ porāṇaṭṭhakathānayaṁ
nissāya yā samāraddhā atthasaṁvaṇṇanā mayā.
yā tattha paramatthānaṁ tattha tattha yathārahaṁ
pakāsanā paramattha- dīpanī nāma nāmato.
sampattā pariniṭṭhānaṁ anākulavinicchayā
sā paṇṇarasamattāya pāḷiyā bhāṇavārato.
iti taṁ saṅkharontena yaṁ taṁ adhigataṁ mayā
puññaṁ tassānubhāvena 3- lokanāthassa sāsanaṁ.
ogāhetvā visuddhāya sīlādipaṭipattiyā
sabbepi dehino hontu vimuttirasabhāgino.
ciraṁ tiṭṭhatu lokasmiṁ sammāsambuddhasāsanaṁ
tasmiṁ sagāravā niccaṁ hontu sabbepi 4- pāṇino.

footnote: 1 sī.,i. sattasaṁvegavaḍḍhanī 2 sī. taṁ 3 sī. puññamassānubhāvena
footnote: 4 sī.,i. sabbeva

page number: 310

sammā vassatu kālena devopi jagatīpati 1-
saddhammanirato lokaṁ dhammeneva pasāsatūti.
iti badaratitthavihāravāsinā munivarayatinā
bhadantena ācariyadhammapālena katā
petavatthuatthasaṁvaṇṇanā niṭṭhitā.
petavatthuvaṇṇanā samattā.



page number: 001

vīsatinipātavaṇṇanā
-------
mātaṅgajātakaṁ
kuto nu āgacchasi dummavāsīti idaṁ satthā jetavane viharanto
udenaṁ vaṁsarājānaṁ ārabbha kathesi.
tasmiñhi kāle āyasmā piṇḍolabhāradvājo jetavanato
ākāsenāgantvā yebhuyyena kosambiyaṁ udenassa rañño uyyānaṁ
divāvihārāya gacchati. thero kira purimabhave rajjaṁ kārento
dīghamaddhānaṁ tasmiṁ uyyāne mahāparivārasampattiṁ anubhavi. so tena
pubbāciṇṇena yebhuyyena tattheva divāvihāraṁ nisīditvā phalasamāpattisukhena
vītināmesi. tasmiṁ ekadivasaṁ tattha gantvā supupphitasālamūle
nisinne udeno sattāhaṁ mahāpānaṁ pivitvā uyyānakīḷaṁ kīḷissāmīti
mahantena parivārena uyyānaṁ gantvā maṅgalasilāpaṭṭe aññatarāya
itthiyā aṅke nipanno surāmadamattatāya niddaṁ okkami. gāyantā
nisinnitthiyo turiyāni chaḍḍetvā uyyānaṁ pavisitvā pupphaphalādīni
vicinantiyo theraṁ disvā gantvā vanditvā nisīdiṁsu. thero tāsaṁ
dhammakathaṁ kathento nisīdi. itarāpi itthī aṅgaṁ cāletvā rājānaṁ

page number: 002

pabodhetvā kuhiṁ tā vasaliyo gatāti vutte ekaṁ samaṇaṁ
parivāretvā nisinnāti āha. so kuddho hutvā gantvā theraṁ
akkositvā paribhāsitvā handa etaṁ samaṇaṁ tambakipillikehi
khādāpessāmīti kodhavasena therassa sarīre tambakipillikapūṭaṁ bhindāpesi.
thero ākāse ṭhatvā tassa ovādaṁ datvā jetavanagandhakuṭidvāreyeva
otaritvā tathāgatena kuto āgacchasīti puṭṭho tamatthaṁ ārocesi.
satthā nakho bhāradvāja udeno idāneva pabbajite viheṭheti
pubbepi viheṭhayevāti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente mahāsatto
bahinagare caṇḍālayoniyaṁ nibbatti. mātaṅgotissa nāmaṁ kariṁsu.
aparabhāge viññutaṁ patto mātaṅgapaṇḍitoti pākaṭo ahosi.
tadā bārāṇasiseṭṭhino dhītā diṭṭhamaṅgalikā nāma.
ekamāsāḍḍhamāsavārena mahāparivārā uyyānaṁ kīḷituṁ gacchati. athekadivasaṁ
mahāsatto kenaci kammena nagaraṁ pavisanto antaradvāre diṭṭhamaṅgalikaṁ
disvā ekamantaṁ apagantvā alliyitvā aṭṭhāsi. diṭṭhamaṅgalikā
sāṇiyā antarena olokentī taṁ disvā ko esoti pucchitvā
caṇḍālo ayyeti vutte adiṭṭhapubbayuttakaṁ vata passāmīti
gandhodakena akkhīni dhovitvā tato nivatti. tāya saddhiṁ
nikkhantamahājano are duṭṭha caṇḍāla ajja taṁ nissāya amhākaṁ amūlakaṁ
surābhattaṁ na laddhanti kodhābhibhūto mātaṅgapaṇḍitaṁ hatthehi ca pādehi
ca pothetvā visaññiṁ katvā pakkāmi. so muhuttaṁ vītināmetvā

page number: 003

paṭiladdhasaññī hutvā cintesi diṭṭhamaṅgalikāya parijano maṁ niddosaṁ
akāraṇena pothesi diṭṭhamaṅgalikaṁ labhitvāva uṭṭhahissāmi no
alabhitvāti adhiṭṭhāya gantvā tassā pitunivesanadvāre nipajji.
so kena kāraṇena nipannosīti vutte aññaṁ kāraṇaṁ natthi
diṭṭhamaṅgalikāya me atthoti āha. ekadivaso atīto tathā
dutiyo tatiyo catuttho pañcamo chaṭṭho. bodhisattānaṁ adhiṭṭhānaṁ
nāma samijjhati tasmā sattame divase diṭṭhamaṅgalikaṁ nīharitvā
tassa adaṁsu. atha naṁ sā uṭṭhehi sāmi tumhākaṁ gehaṁ
gacchāmāti āha. bhadde tava parijanenamhi supothito dubbalo
maṁ ukkhipitvā piṭṭhiṁ āropetvā ādāya gacchāhīti. sā tathā
katvā nagaravāsīnaṁ passantānaññeva nagarā nikkhamitvā caṇḍālagāmaṁ
gatā.
atha naṁ mahāsatto jātisambhedavītikkamaṁ akatvāva katipāhaṁ
gehe vasāpetvā cintesi ahameva taṁ lābhaggayasaggappattaṁ karonto
pabbajitvāva kātuṁ sakkhissāmi na itarathāti. atha naṁ āmantetvā
bhadde mayi araññato kiñci anāharante amhākaṁ jīvikā nappavattati
yāva mamāgamanā mā ukkaṇṭhi ahaṁ araññaṁ gamissāmīti vatvā
gehavāsinopi imaṁ mā pamajjathāti ovaditvā araññaṁ gantvā
samaṇapabbajjaṁ pabbajitvā appamatto sattame divase aṭṭhasamāpattiyo
pañcābhiññāyo ca uppādetvā idāni diṭṭhamaṅgalikāya avassayo
bhavituṁ sakkhissāmīti iddhiyā āgantvā caṇḍālagāmadvāre otaritvā

page number: 004

diṭṭhamaṅgalikāya gehadvāraṁ agamāsi. sā tassāgamanaṁ sutvā gehato
nikkhamitvā sāmi kasmā maṁ anāthaṁ katvā pabbajitosīti
paridevi. atha naṁ bhadde mā cintayi tava porāṇakayasato
idāni mahantataraṁ yasaṁ karissāmi apica kho pana na mayhaṁ
mātaṅgapaṇḍito sāmiko mahābrahmā me sāmikoti ettakaṁpi
parisamajjhe vattuṁ sakkhissasīti. āma sāmi sakkhissāmīti. tenahi
idāni te sāmiko kuhinti puṭṭhā brahmalokaṁ gatoti vatvā
kadā āgamissatīti vutte ito sattame divase puṇṇamāyaṁ candaṁ
bhinditvā āgamissatīti vadeyyāsīti āha. iti naṁ vatvā mahāsatto
himavantameva gato. diṭṭhamaṅgalikāpi bārāṇasiyaṁ mahājanamajjhe
tesu tesu ṭhānesu tathā kathesi. mahājano amhākaṁ mahābrahmā
samāno diṭṭhamaṅgalikaṁ kiṁ na lacchati evametaṁ bhavissatīti saddahati.
bodhisattopi puṇṇamīdivase candassa gaganamajjhe ṭhitakāle
brahmattabhāvaṁ māpetvā sakalakāsikaraṭṭhaṁ dvādasayojanikaṁ
bārāṇasinagarañca ekobhāsaṁ katvā candamaṇḍalaṁ bhinditvā otaritvā
bārāṇasiyā uparūpari tikkhattuṁ paribbhamitvā mahājanena gandhamālādīhi
pūjiyamāno caṇḍālagāmakābhimukho ahosi. brahmabhattā sannipatitvā
caṇḍālagāmakaṁ gantvā diṭṭhamaṅgalikāya gehaṁ suddhavatthehi chādetvā
bhūmiyaṁ catujātiyagandhehi upalimpitvā pupphāni vikiritvā dhūpaṁ katvā
celavitānaṁ pasāretvā mahāsayanaṁ paññapetvā gandhatelappadīpaṁ jāletvā
dvāre rajaṭapaṭṭavaṇṇavālukaṁ okiritvā pupphāni vikiritvā dhaje

page number: 005

bandhiṁsu. evaṁ alaṅkate gehe mahāsatto otaritvā anto
pavisitvā thokaṁ sayanapiṭṭhe nisīdi. tadā diṭṭhamaṅgalikā utunī
hoti. athassā aṅguṭṭhakena nābhiṁ parāmasi. kucchiyaṁ gabbho
patiṭṭhāsi. atha naṁ mahāsatto āmantetvā bhadde gabbho
te patiṭṭhito tvaṁ puttaṁ vijāyissasi tvaṁpi puttopi te
lābhaggayasaggappattā bhavissatha tava pādadhovanaudakaṁ sakalajambūdīparājūnaṁ
abhisekodakaṁ bhavissati nahānodakaṁ pana te amatosadhaṁ
bhavissati ye sīse āsiñcissanti te sabbarogehi muccissanti
kāḷakaṇṇīhi parivajjissanti tava pādapiṭṭhiyaṁ sīsaṁ ṭhapetvā vandantā
sahassaṁ dassanti sotapathe ṭhatvā vandantā sataṁ dassanti
cakkhupathe ṭhatvā vandantā ekaṁ kahāpaṇaṁ dassanti appamattā
hohīti taṁ ovaditvā gehā nikkhamitvā mahājanassa passantasseva
uppatitvā candamaṇḍalaṁ pāvisi.
brahmabhattā sannipatitvā ṭhitakāva rattiṁ vītināmetvā pātova
diṭṭhamaṅgalikaṁ suvaṇṇasivikaṁ āropetvā sīsena ukkhipitvā nagaraṁ
pavisiṁsu. mahābrahmabhariyāti naṁ upasaṅkamitvā mahājano gandhamālādīhi
pūjesi. pādapiṭṭhe sīsaṁ ṭhapetvā vandituṁ labhantā sahassatthavikaṁ
denti sotapathe ṭhatvā vandituṁ labhantā sataṁ denti cakkhupathe
ṭhatvā vandituṁ labhantā ekaṁ kahāpaṇaṁ denti. evaṁ dvādasayojanikaṁ
bārāṇasiyaṁ taṁ gahetvā vicarantā aṭṭhārasakoṭidhanaṁ labhiṁsu. atha
naṁ nagaraṁ pariharitvā ānetvā nagaramajjhe mahāmaṇḍapaṁ katvā sāṇiṁ

page number: 006

parikkhipitvā mahāsayanaṁ paññapetvā mahantena sirisobhaggena tattha
vasāpesuṁ. maṇḍapasantikeyeva sattadvārakoṭṭhakaṁ sattabhūmikapāsādaṁ
kātuṁ ārabhiṁsu. mahantaṁ navakammaṁ ahosi. diṭṭhamaṅgalikā
maṇḍapeyeva puttaṁ vijāyi. athassa nāmagahaṇadivase brāhmaṇā
sannipatitvā maṇḍape jātattā maṇḍabyakumārotissa nāmaṁ kariṁsu.
pāsādopi dasahi māsehi niṭṭhito. tato paṭṭhāya sā mahantena
yasena tasmiṁ vasati. maṇḍabyakumāropi mahantena parivārena
vaḍḍhati. tassa sattaṭṭhavassikakāleyeva jambūdīpatale uttamācariyā
sannipatiṁsu. te taṁ tayo vede uggaṇhāpesuṁ. so soḷasavassakālato
paṭṭhāya brāhmaṇānaṁ bhattaṁ paṭṭhapesi. nivaddhaṁ soḷasabrāhmaṇasahassāni
bhuñjanti. catutthe dvārakoṭṭhake brāhmaṇānaṁ
diyyati. athekasmiṁ mahāsamayadivase gehe bahupāyāsaṁ paṭiyādāpesi.
soḷasabrāhmaṇasahassāni catutthe dvārakoṭṭhake nisīditvā
suvaṇṇasarakena navasappinā pakkamadhukhaṇḍasakkharāhi ca abhisaṅkhatapāyāsaṁ
paribhuñjanti. kumāropi sabbālaṅkārapaṭimaṇḍito suvaṇṇapādukā
āruyha hatthena kāñcanadaṇḍaṁ gahetvā idha sappiṁ detha idha
madhuṁ dethāti vicārento carati.
tasmiṁ khaṇe mātaṅgapaṇḍito himavante assamapade nisinno
kā nukho diṭṭhamaṅgalikāya puttassa pavuttīti olokento tassa
atitthe pakkhantabhāvaṁ disvā ajjeva gantvā māṇavaṁ dametvā
yattha dinnaṁ mahapphalaṁ hoti tattha dānaṁ dāpetvā āgamissāmīti

page number: 007

cintetvā ākāsena anotattadahaṁ gantvā mukhadhovanādīni katvā
manosilātale ṭhito dupaṭaṁ nivāsetvā kāyabandhanaṁ bandhitvā paṁsukūlaṁ
saṅghāṭiṁ pārupetvā mattikāpattaṁ ādāya ākāsenāgantvā catutthe
dvārakoṭṭhake dānaggeyeva otaritvā ekamantaṁ aṭṭhāsi.
maṇḍabyo itocītoca olokento dūrato taṁ disvā evarūpo
saṅkārayakkhasadisova ayaṁ pabbajito imaṁ ṭhānaṁ āgato kuto nukho āgacchatīti
tena saddhiṁ sallapanto paṭhamaṁ gāthamāha
kuto nu āgacchasi dummavāsī
ogallako paṁsupisācakova
saṅkāracoḷaṁ paṭimuñca kaṇṭhe
ko re tuvaṁ hosi adakkhiṇeyyoti.
tattha dummavāsīti anañjitāmaṇḍitasaṁghaṭitasaṁghāṭikapilotikavasano.
ogallakoti lāmako olambanavilambananantakasuttakadharo. paṁsupisācakovāti
saṅkāraṭṭhāne ṭhito pisāco viya. saṅkāracoḷanti saṅkāraṭṭhāne
laddhapilotikaṁ. paṭimuñcāti paṭimuñcitvā. adakkhiṇeyyoti tvaṁ
adakkhiṇeyyo imesaṁ paramadakkhiṇeyyānaṁ nisinnaṭṭhānaṁ kuto āgato.
taṁ sutvā mahāsatto muducitteneva tena saddhiṁ sallapanto
dutiyaṁ gāthamāha
annaṁ tavayidaṁ pakataṁ yasassinaṁ
taṁ khajjare bhuñjare piyyare ca

page number: 008

jānāsi maṁ tvaṁ paradattūpajīvī
uttiṭṭhapiṇḍaṁ labhataṁ sapākoti.
tattha pakatanti paṭiyattaṁ. yasassinanti parivārasampannaṁ.
taṁ khajjareti taṁ khajjantiyeva bhuñjanti ca pivanti ca kiṁkāraṇā
mayhaṁ kujjhasi. uttiṭṭhapiṇḍanti upatiṭṭhitvā labhitabbapiṇḍaṁ
uṭṭhāya ṭhitehi vā diyyamānaṁ heṭṭhā ṭhatvā labhitabbapiṇḍaṁ.
labhataṁ sapākoti sapāko caṇḍālopi labhatu jātisampannā hi
yattha katthaci labhanti sapākacaṇḍālassa pana ko deti dullabhapiṇḍo
ahaṁ tasmā me jīvitapavattanatthaṁ bhojanaṁ dāpehi kumārāti.
tato maṇḍabyo gāthamāha
annaṁ mamayidaṁ pakataṁ brāhmaṇānaṁ
attatthāya saddahato mamayidaṁ
apehi eto kimidhaṭṭhitosi
na mādisā tuyhaṁ dadanti jammāti.
tattha attatthāyāti attano vuḍḍhiatthāya. apehi etoti
imamhā ṭhānā apagaccha. na mādisāti mādisā jātisampannānaṁ
udiccabrāhmaṇānaṁ dānaṁ denti na tuyhaṁ caṇḍālassa gaccha
jammāti.
tato mahāsatto gāthamāha
thale ca ninne ca vapanti bījaṁ
anūpakhette phalamāsiṁsamānā

page number: 009

etāya saddhāya dadāhi dānaṁ
appeva ārādhaye dakkhiṇeyyeti.
tassattho kumāra sassaphalaṁ āsiṁsamānā tīsupi khettesu bījaṁ
vapanti tattha ativuṭṭhikāle thale sassaṁ sampajjati ninne pūtikaṁva
hoti anupakhette pana nadiñca taḷākañca nissāya kataṁ oghena
vuyhati mandavuṭṭhikāle thale khette vipajjati ninne thokaṁ
sampajjati anupakhette sampajjateva sammavuṭṭhikāle thale khette
thokaṁ sampajjati itaresu sampajjateva tasmā yathā phalamāsiṁsamānā
tīsupi khettesu vapanti tathā tvaṁpi etāya phalasaddhāya
āgatāgatānaṁ sabbesaṁyeva dānaṁ dehi appeva nāma evaṁ dadanto
dakkhiṇeyye ārādheyyāsi labheyyāsīti.
tato maṇḍabyo gāthamāha
khettāni mayhaṁ viditāni loke
yesāhaṁ bījāni patiṭṭhapemi
ye brāhmaṇā jātimantūpapannā
tānīdha khettāni supesalānīti.
tattha yesāhanti yesu ahaṁ. jātimantūpapannāti jātiyā ca
mantehi ca upapannā.
tato mahāsatto dve gāthā abhāsi
jātimado ca atimānitā ca
lobho ca doso ca mado ca moho

page number: 010

ete aguṇā yesu vasanti sabbe
tānīdha khettāni apesalāni.
jātimado ca atimānitā ca
lobho ca doso ca mado ca moho
ete aguṇā yesu na santi sabbe
tānīdha khettāni supesalānīti.
tattha jātimadoti ahamasmi jātisampannoti evaṁ uppannamado.
atimānitāti añño mayā saddhiṁ jātiādīhi sadiso natthīti
atikkamma pavattamāno. lobhādayo lubbhanadussanamajjanamuyhanamattāva.
apesalānīti evarūpā hi puggalā āsīvisabharitā viya vammikā
appiyasīlā honti evarūpānaṁ dinnaṁ na mahapphalaṁ hoti tasmā
mā etesaṁ apesalānaṁ khettabhāvaṁ maññittha na hi jātimantā
saggadāyakā ye pana jātimānādirahitā ariyā tāni khettāni
supesalāni tesu dinnaṁ mahapphalaṁ te saggadāyakā hontīti.
iti so mahāsatte punappunaṁ kathente kujjhitvā ayaṁ atibahuṁ
vilapati kuhiṁ gatā ime dovārikā nayimaṁ caṇḍālaṁ nīharantīti
gāthamāha
kvattha gatā upajotiyo ca
upavajjho athavā bhaṇḍakucchi
imassa daṇḍañca vadhañca hatvā
gale gahetvā galayātha jammanti.

page number: 011

tattha kvattha gatāti imesu tīsu dvāresu ṭhapitā upajotiyo
ca upavajjho ca bhaṇḍakucchi cāti tayo dovārikā kvattha gatāti
attho.
tepi tassa vacanaṁ sutvā vegenāgantvā vanditvā kiṁ karoma
devāti āhaṁsu. ayaṁ vo jammo caṇḍālo diṭṭhoti. na passāma
devāti. kutoci āgatabhāvaṁ na jānāma devāti. koci esa
māyākāro vā vijjādharacoro vā bhavissatīti. idāni kiṁ
tiṭṭhathāti. kiṁ karoma devāti. imassa mukhameva pothetvā bhindantā
daṇḍaveḷupesikāhi piṭṭhicammaṁ uppādetvā vadhañca datvā gale
gahetvā etaṁ jammaṁ galayātha ito nīharathāti. mahāsatto
tesu attano santikaṁ anāgatesveva uppatitvā ākāse ṭhitova
gāthamāha
giriṁ nakhena khanasi ayodantebhi khādasi
jātavedaṁ padahasi yo isiṁ paribhāsasīti.
tattha jātavedaṁ padahasīti aggiṁ gilituṁ vāyamasi.
imañca pana gāthaṁ vatvā mahāsattopi passantasseva māṇavassa
ca brāhmaṇānañca passantānaṁ ākāse pakkhandi.
tamatthaṁ pakāsento satthā āha
idaṁ vatvāna mātaṅgo isi saccaparakkamo
antalikkhasmiṁ pakkāmi brāhmaṇānaṁ udikkhatanti.
tattha saccaparakkamoti sabhāvaparakkamo.

page number: 012

so pācīnadisābhimukho gantvā ekāya vīthiyā otaritvā
padavalañjaṁ paññāyatūti adhiṭṭhāya pācīnadvārasamīpe piṇḍāya caranto
missakabhattaṁ saṅkaḍḍhitvā ekissāya sālāya nisīditvā missakabhattaṁ
paribhuñji. nagaradevatā ayaṁ amhākaṁ ayyaṁ viheṭhetvā kathetīti
asahamānā āgamiṁsu. athassa jeṭṭhakayakkho gīvaṁ gahetvā
parivattesi. sesadevatā sesabrāhmaṇānaṁ gīvaṁ gahetvā parivattesuṁ.
bodhisatte muducittatāya pana tassa puttoti taṁ na mārenti kevalaṁ
kilamentiyeva. maṇḍabyassa sīsaṁ parivattetvā piṭṭhipassābhimukhaṁ
jātaṁ hatthapādā ujukā thaddhāva aṭṭhaṁsu. aṭṭhīni kālakatasseva
parivattiṁsu. so thaddhasarīro nipajji. sesabrāhmaṇā mukhena kheḷaṁ
vamantā aparāparaṁ parivattanti. ayye puttassa te kiṁ jātanti
diṭṭhamaṅgalikāya ārocayiṁsu. sā vegenāgantvā puttaṁ disvā
kimetanti vatvā gāthamāha
āvelitaṁ piṭṭhito uttamaṅgaṁ
bāhaṁ pasāreti akammaneyyaṁ
setāni akkhīni yathā matassa
ko me imaṁ puttamakāsi evanti.
tattha āvelitanti parivattitaṁ.
athassā tasmiṁ ṭhāne ṭhitajano ārocetuṁ gāthamāha
idhāgamā samaṇo dummavāsī
ogallako paṁsupisācakova

page number: 013

saṅkāracoḷaṁ paṭimuñca kaṇṭhe
so te imaṁ puttamakāsi evanti.
sā taṁ sutvāva cintesi aññassetaṁ balaṁ natthi nissaṁsayaṁ
mātaṅgapaṇḍito bhavissati sampannamettābhāvano kho pana dhīro imaṁ
ettakaṁ janaṁ kilametvā gamissati kataraṁ nukho disaṁ gato bhavissatīti.
tato pucchantī gāthamāha
kataraṁ disaṁ agamā bhūripañño
akkhātha me māṇavā etamatthaṁ
gantvāna taṁ paṭikaremu accayaṁ
appeva naṁ puttaṁ labhemu jīvitanti.
tattha gantvānāti tassa santikaṁ gantvā. taṁ paṭikaremu
accayanti taṁ accayaṁ paṭikarissāma desessāma khamāpessāma nanti.
puttaṁ labhemūti appeva nāma puttassa jīvitaṁ labheyyāma.
athassā tattha ṭhitā māṇavā kathentā gāthamāhaṁsu
vehāsayaṁ agamā bhūripañño
pathaddhuno paṇṇaraseva cando
apicāpi so purimaṁ disaṁ agañchi
saccappaṭiñño isi sādhurūpoti.
tattha pathaddhunoti ākāsapathasaṅkhātassa addhuno majjhe ṭhito
paṇṇarase cando viya. apicāpi soti apica kho pana so puratthimaṁ
disaṁ gato.

page number: 014

sā tesaṁ vacanaṁ sutvā mama sāmikaṁ upadhāressāmīti
suvaṇṇakalasasuvaṇṇasarakāni gāhāpetvā dāsīgaṇaparivutā tena padavalañjassa
adhiṭṭhitaṭṭhānaṁ patvā tenānusārena gacchantī tasmiṁ pīṭhikāya
nisīditvā bhuñjamāne tassa santikaṁ gantvā vanditvā aṭṭhāsi. so
taṁ disvā thokaṁ odanaṁ patte ṭhapesi. diṭṭhamaṅgalikā suvaṇṇakalasena
tassa udakaṁ adāsi. so tattheva hatthaṁ dhovitvā mukhaṁ
vikkhālesi. atha naṁ sā kena me puttassa so vippakāro
katoti pucchantī gāthamāha
āvelitaṁ piṭṭhito uttamaṅgaṁ
bāhuṁ pasāreti akammaneyyaṁ
setāni akkhīni yathā matassa
ko me imaṁ puttamakāsi evanti.
tato parā tesaṁ vacanapaṭivacanagāthā nāma honti
yakkhā have santi mahānubhāvā
anvāgatā isayo sādhurūpā
te duṭṭhacittaṁ kupitaṁ viditvā
yakkhā hi te puttamakaṁsu evaṁ.
yakkhā ca me puttamakaṁsu evaṁ
tvaññeva me mā kuddho brahmacārī
tumheva pāde saraṇaṁ gatāsmi
anvāgatā puttasokena bhikkhu.

page number: 015

tadeva hi etarahi ca mayhaṁ
manopadoso na mamatthi koci
putto ca te vedamadena matto
atthaṁ na jānāti adhicca vede.
addhā have bhikkhu muhuttakena
saṁmuyhateva purisassa saññā
ekāparādhaṁ khama bhūripañña
na paṇḍitā kodhabalā bhavantīti.
tattha yakkhāti nagarapariggāhakā yakkhā. anvāgatāti
āgantvā isayo sādhurūpā guṇasampannāti evaṁ jānāmāti attho.
teti te isīnaṁ guṇaṁ ñatvā puttaṁ duṭṭhacittaṁ kupitacittaṁ viditvā.
tvaññeva meti sace yakkhā kupitā evamakaṁsu karontu devatā
nāma pānīyauḷuṅkamattena santappetuṁ sakkā tasmā ahantesaṁ na
bhāyāmi kevalaṁ tvaññeva me puttassa mā kujjhi. anvāgatāti
āgatāsmi. bhikkhūti mahāsattaṁ ālapati puttassa jīvitadānaṁ
yācati. tadevāti diṭṭhamaṅgalike tadā tava puttassa mama
akkosanakāleva mayhaṁ manopadoso natthi etarahi ca tayi yāciyamānāyapi
mama tasmiṁ manopadoso natthiyeva. vedamadenāti tayo vedā
uggahitāti madena. adhiccāti te vede uggahetvāpi atthānatthaṁ
na jānāti. muhuttakenāti yaṁ kiñci uggahetvā muhutteneva.
evaṁ tāya khamāpiyamāno mahāsatto tenahi tesaṁ yakkhānaṁ

page number: 016

palāyanatthāya amatosadhaṁ dassāmīti vatvā gāthamāha
idañca mayhaṁ uttiṭṭhapiṇḍaṁ
tava maṇḍabyo bhuñjatu appapañño
yakkhā ca te puttaṁ na viheṭhayeyyuṁ
putto ca te hohiti so arogoti.
tattha uttiṭṭhapiṇḍanti ucchiṭṭhakapiṇḍaṁ. ucchiṭṭhapiṇḍantipi
pāṭho.
sā mahāsattassa vacanaṁ sutvā detha sāmi amatosadhanti
suvaṇṇasarakaṁ upanāpesi. mahāsatto ucchiṭṭhakañjikabhattaṁ tattha
āsiñcitvā paṭhamaññeva ito upaḍḍhaṁ tava puttassa mukhe
osiñcāpetvā sesaṁ cāṭiyaṁ udakena missetvā sesabrāhmaṇānaṁ
mukhe osiñcāpehi sabbeva nīrogā bhavissantīti vatvā
uppatitvā himavantameva gato. sāpi taṁ sarakaṁ sīsenādāya amatosadhaṁ
me laddhanti vadantī nivesanaṁ gantvā paṭhamaṁ puttassa mukhe kañjikaṁ
osiñci. yakkho palāyi. itaro paṁsuṁ puñchanto uṭṭhāya
amma kimetanti āha. tayā kataṁ tvameva jānissasi ehi tāta
tava dakkhiṇeyyānaṁ taṁ vippakāraṁ passāhīti. so te disvā
vippaṭisārī ahosi. atha naṁ mātā tāta maṇḍabyakumāra tvaṁ
bālo dānassa mahapphalaṭṭhānaṁ na jānāsi dakkhiṇeyyā nāma
evarūpā na honti mātaṅgapaṇḍitasadisāva honti ito paṭṭhāya mā
etesaṁ dussīlānaṁ dānaṁ adāsi sīlavantānaṁ dehīti vatvā āha

page number: 017

maṇḍabya bālosi parittapañño
yo puññakhettānaṁ akovidosi
mahakkasāvesu dadāsi dānaṁ
kiliṭṭhakammesu asaññatesu.
jaṭā ca kesā ajinā nivatthā
jarūdapānaṁva mukhaṁ paruḷhaṁ
pajaṁ imaṁ passatha dummarūpinaṁ
jaṭājinaṁ na tāyate appapaññaṁ.
yesaṁ rāgo ca doso ca avijjā ca virājitā
khīṇāsavā arahanto tesu dinnaṁ mahapphalanti.
tattha mahakkasāvesūti mahākasāvesu mahantehi rāgakasāvādīhi
samannāgatesu. jaṭā ca kesāti tāta maṇḍabya tava dakkhiṇeyyesu
ekaccānaṁ kesā jaṭā katvā bandhā. ajinā nivatthāti sakhurāni
ajinacammāni nivatthā. jarūdapānaṁvāti tiṇagahanena jiṇṇakūpo
viya mukhaṁ dīghamassutāya paruḷhaṁ. pajaṁ imanti imaṁ evarūpaṁ
anañjitamaṇḍitalūkhavesaṁ pajaṁ passa. jaṭājinanti evarūpaṁ jaṭājinaṁ
imaṁ appapaññaṁ pajaṁ tāyituṁ na sakkoti sīlañāṇatapokammāneva
imesaṁ sattānaṁ patiṭṭhāni honti. yesanti yasmā yesaṁ ete
rañjanadussanamuyhanasabhāvā rāgādayo aṭṭhavatthukā ca avijjā
virājitā vigatā vigatattāyeva ca etesaṁ kilesānaṁ ye khīṇāsavā

page number: 018

arahanto tesu dinnaṁ mahapphalaṁ.
tasmā tvaṁ tāta ito paṭṭhāya evarūpānaṁ dussīlānaṁ adatvā
loke aṭṭhasamāpattilābhino pañcābhiññā dhammikasamaṇabrāhmaṇā
ca paccekabuddhā ca santi tesaṁ dānaṁ dehi ehi tāta
tava kulūpake amatosadhaṁ pāyetvā aroge karissāmāti vatvā
ucchiṭṭhakañjikaṁ gāhāpetvā udakacāṭiyaṁ pakkhipitvā soḷasannaṁ
brāhmaṇasahassānaṁ mukhesu āsiñcāpesi. ekeko paṁsuṁ puñchantova
uṭṭhahi. atha te brāhmaṇā imehi caṇḍālucchiṭṭhakaṁ pītanti
abrāhmaṇe kariṁsu. te lajjitā bārāṇasito nikkhamitvā mejjharaṭṭhaṁ
gantvā mejjharañño santike vasiṁsu. maṇḍabyo pana tattheva vasi.
tadā vettavatīnagaraṁ nissāya vettavatīnadītīre jātimanto nāmeko
brāhmaṇo pabbajito jātiṁ nissāya mahantaṁ mānaṁ akāsi.
mahāsatto etassa mānaṁ bhindissāmīti taṁ ṭhānaṁ gantvā tassa santike
uparisote vāsaṁ kappesi. so ekadivasaṁ dantakaṭṭhaṁ khāditvā idaṁ
jātimantassa jaṭāsu laggatūti adhiṭṭhāya taṁ nadiyaṁ pātesi. taṁ tassa
udakaṁ ācamantassa jaṭāsu laggi. so taṁ disvāva nassa vasalāti
vatvā kuto ayaṁ kāḷakaṇṇi āgato upadhāressāmi nanti
uddhaṁsotaṁ gacchanto mahāsattaṁ disvā kiṁjātikosīti pucchi.
caṇḍālohamasmīti. tayā nadiyaṁ dantakaṭṭhaṁ pātitanti. āma
mayāti. nassa vasala caṇḍāla kāḷakaṇṇi mā idha vasi heṭṭhāsote
vasāhīti vatvā heṭṭhāsote vasantenāpi tena pātite

page number: 019

dantakaṭṭhe paṭisotaṁ āgantvā jaṭāsu laggante so nassa vasala sace
idha vasissasi sattame divase sattadhā muddhā phalissatīti āha.
mahāsatto sacāhaṁ etassa kujjhissāmi sīlaṁ me arakkhitaṁ
bhavissati upāyenevassa mānaṁ bhindissāmīti satta divase suriyuggamanaṁ
nivāresi. manussā ubbāḷhā jātimantatāpasaṁ upasaṅkamitvā tumhe
bhante suriyassuggantuṁ na dethāti pucchiṁsu. so āha na me
taṁ kammaṁ nadītīre paneko caṇḍālo vasati tassetaṁ kammaṁ
bhavissatīti. manussā mahāsattaṁ upasaṅkamitvā tumhe bhante
suriyassuggantuṁ na dethāti pucchiṁsu. āmāvusoti. kiṁkāraṇāti.
tumhākaṁ kulūpakatāpaso maṁ niraparādhaṁ abhisapi tasmiṁ āgantvā
khamāpanatthāya mama pādesu patite suriyaṁ visajjessāmīti. te gantvā
taṁ kaḍḍhantā ānetvā mahāsattassa pādamūle nipajjāpetvā
khamāpetvā āhaṁsu suriyaṁ visajjetha bhanteti. na sakkā visajjetuṁ sacāhaṁ
suriyaṁ visajjessāmi imassa sattadhā muddhā phalissatīti. atha
bhante kiṁ karomāti. so mattikapiṇḍaṁ āharathāti āharāpetvā
imassa tāpasassa sīse ṭhapetvā tāpasaṁ otāretvā udake ṭhapethāti
ṭhapāpetvā suriyaṁ visajjesi. suriyasmiṁ hi pahatamatte mattikapiṇḍo
sattadhā bhijji. tāpaso udake nimujji. mahāsatto taṁ dametvā
kuhiṁ nukho tāni soḷasabrāhmaṇasahassāni vasantīti upadhārento
mejjharañño santiketi ñatvā te damessāmīti iddhiyā gantvā
nagarasāmante otaritvā pattaṁ ādāya nagare piṇḍāya cari.

page number: 020

brāhmaṇā taṁ disvā ayaṁ idha ekadve divase vasantopi
amhe appatiṭṭhe karissatīti vegena rañño santikaṁ gantvā
mahārāja māyākāro eko vijjādharo coro āgato gaṇhāpetha
nanti rañño ārocesuṁ. rājā sādhūti sampaṭicchi. mahāsatto
missakabhattaṁ ādāya aññataraṁ kuḍḍaṁ nissāya pīṭhikāya nisinno
bhuñjati. atha naṁ aññāvihitakaṁ āhāraṁ paribhuñjamānameva raññā
pahitapurisā asinā gīvaṁ paharitvā jīvitakkhayaṁ pāpesuṁ. so kālaṁ
katvā brahmaloke nibbatti. imasmiṁ kira jātake bodhisatto
koṇḍadamako ahosi. so teneva paraniyuttabhāveneva jīvitakkhayaṁ
pāpuṇi. devatā kujjhitvā sakalamejjharaṭṭhe uṇhaṁ kukkulavassaṁ
vassāpetvā raṭṭhamaraṭṭhamakaṁsu. tena vuttaṁ
upahaccamāno mejjhā mātaṅgasmiṁ yasassine
sapārisajjo ucchinno mejjharaññaṁ tadā ahūti.
satthā imaṁ dhammadesanaṁ āharitvā na idāneva pubbepi
udeno pabbajite viheṭhetiyevāti vatvā jātakaṁ samodhānesi tadā
maṇḍabyo udeno ahosi mātaṅgapaṇḍito pana ahameva sammāsambuddhoti.
mātaṅgajātakaṁ niṭṭhitaṁ.
paṭhamaṁ
----------

page number: 021

cittasambhūtajātakaṁ
sabbaṁ narānaṁ saphalaṁ suciṇṇanti idaṁ satthā jetavane viharanto
āyasmato mahākassapassa piyasaṁvāse dve saddhivihārike bhikkhū ārabbha
kathesi.
te kira aññamaññaṁ appaṭivibhattabhogā paramavissāsikā
ahesuṁ piṇḍāya carantāpi ekato gacchanti vinā bhavituṁ na
sakkonti. dhammasabhāyaṁ bhikkhū tesaṁyeva vissāsaṁ vaṇṇayamānā
nisīdiṁsu. satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte anacchariyaṁ bhikkhave
imesaṁ ekasmiṁ attabhāve vissāsikattaṁ porāṇakapaṇḍitā pana
tīṇi cattāri bhavantarāni gacchantāpi mittabhāvaṁ na vijahiṁsuyevāti
vatvā atītaṁ āhari.
atīte avantiraṭṭhe ujjeniyaṁ avantimahārājā nāma rajjaṁ
kāresi. tadā ujjeniyā bahi caṇḍālakagāmako ahosi. mahāsatto
tattha nibbatti. aparopi satto tasseva mātucchāpatto hutvā
nibbatti. tesu eko citto nāma ahosi eko sambhūto nāma
ahosi te ubhopi vayappattā caṇḍālavaṁsadhovanaṁ nāma sippaṁ
uggaṇhitvā ekadivasaṁ ujjenīnagaradvāre sippaṁ dassessāmāti
eko uttaradvāre sippaṁ dassesi eko pācīnadvāre sippaṁ
dassesi. tasmiñca nagare dve diṭṭhamaṅgalikāyo ahesuṁ. ekā

page number: 022

seṭṭhidhītā ekā purohitadhītā. tā bahukhādanīya bhojanīya
mālāgandhādīni gāhāpetvā uyyānakīḷaṁ kīḷissāmāti ekā
uttaradvārena nikkhami ekā pācīnadvārena. tā te caṇḍālaputte
sippaṁ dassente disvā ke eteti pucchitvā caṇḍālaputtāti
sutvā apassitabbayuttakaṁ vata passimhāti gandhodakena akkhīni
dhovitvā nivattiṁsu. mahājanā are duṭṭhacaṇḍālā tumhe nissāya
mayaṁ amūlakāni surābhattāni na labhimhāti te ubhopi bhātike pothetvā
anayabyasanaṁ pāpesuṁ. te paṭiladdhasaññā uṭṭhāya aññamaññassa
santikaṁ gantvā ekasmiṁ ṭhāne samāgantvā aññamaññassa taṁ
dukkhuppattiṁ ārocetvā roditvā paridevitvā kinti karissāmāti
mantetvā idaṁ amhākaṁ jātiṁ nissāya dukkhaṁ uppannaṁ caṇḍālakammaṁ
kātuṁ na sakkhissāmāti jātiṁ paṭicchādetvā brāhmaṇamāṇavakavesena
takkasilaṁ gantvā sippaṁ uggaṇhissāmāti sanniṭṭhānaṁ
katvā tattha gantvā dhammantevāsikā hutvā disāpāmokkhācariyassa
santike sippaṁ paṭṭhapesuṁ. jambūdīpatale dve kira caṇḍālā jātiṁ
paṭicchādetvā sippaṁ uggaṇhantīti suyyittha.
tesu cittapaṇḍitassa sippaṁ niṭṭhitaṁ sambhūtassa na tāva
niṭṭhitaṁ. athekadivasaṁ eko gāmavāsī brāhmaṇo vācakaṁ karissāmīti
ācariyaṁ nimantesi. tameva rattiṁ devo vassitvā magge kandarādīni
pūresi. ācariyo pātova cittapaṇḍitaṁ pakkosāpetvā tāta
ahaṁ gantuṁ na sakkhissāmi tvaṁ māṇavehi saddhiṁ gantvā maṅgalaṁ

page number: 023

vatvā tumhehi laddhaṁ bhuñjitvā amhehi laddhaṁ āharāti pesesi.
so sādhūti māṇavake gahetvā āgato. yāva māṇavā nahāyanti
ceva mukhāni dhovanti ca tāva manussā pāyāsaṁ vaḍḍhitvā
nibbātūti paṭṭhapesuṁ. māṇavā tasmiṁ anibbuteyeva āgantvā
nisīdiṁsu. manussā dakkhiṇodakaṁ datvā tesaṁ purato pātiyo
ṭhapesuṁ. sambhūto luddhadhātuko viya hutvā sītaloti saññāya taṁ
pāyāsapiṇḍaṁ ukkhipitvā mukhe ṭhapesi. so tassa ādittāyoguḷo
mukhaṁ dahi. so kampamāno satiṁ anupaṭṭhapetvā cittapaṇḍitaṁ
oloketvā caṇḍālabhāsāya evaṁ khalu khalūti āha. sopi tatheva
satiṁ anupaṭṭhapetvā caṇḍālabhāsāya evaṁ niggala niggalāti āha.
māṇavā aññamaññaṁ oloketvā kiṁbhāsā nāmesāti vadiṁsu.
cittapaṇḍito maṅgalaṁ abhāsi. māṇavā bahi nikkhamitvā
vaggavaggā hutvā tattha tattha nisīditvā bhāsaṁ sodhentā caṇḍālabhāsāti
ñatvā are duṭṭhacaṇḍālā ettakaṁ kālaṁ brāhmaṇamhāti
vatvā vañcayitthāti ubhopi te pothayiṁsu.
atheko sappuriso apethāti nivāretvā ayaṁ tumhākaṁ jātiyā
doso gacchatha katthaci deseva pabbajitvā jīvathāti te ubho
uyyojesi. māṇavā tesaṁ caṇḍālabhāvaṁ ācariyassa ārocesuṁ.
itarepi araññaṁ pavisitvā isipabbajjaṁ pabbajitvā na cirasseva
tato cavitvā nerañjarāya tīre migiyā kucchismiṁ nibbattiṁsu. te
mātukucchito nikkhantakālato paṭṭhāya ekatova vicaranti vinā

page number: 024

bhavituṁ na sakkonti. te ekadivasaṁ gocaraṁ gahetvā ekasmiṁ
rukkhamūle sīsena sīsaṁ siṅgena siṅgaṁ tuṇḍena tuṇḍaṁ alliyāpetvā
romasamāne ṭhite disvā eko luddako sattiṁ khipitvā ekappahāreneva
jīvitā voropesi. tato cavitvā rammadānadītīre ukkusayoniyaṁ
nibbattiṁsu. tatthāpi te vuḍḍhippatte gocaraṁ gahetvā
sīsena sīsaṁ tuṇḍena tuṇḍaṁ alliyāpetvā ṭhite disvā eko
yaṭṭhiluddako ekappahāreneva bandhitvā vadhi. tato pana cavitvā
cittapaṇḍito kosambiyaṁ purohitassa putto hutvā nibbatti.
sambhūtapaṇḍito uttarapañcālarañño putto hutvā nibbatti.
te nāmagahaṇadivasakālato paṭṭhāya attano jātiṁ anussariṁsu.
sambhūtapaṇḍito nirantaraṁ sarituṁ asakkonto catutthaṁ caṇḍālajātimeva
anussarati. cittapaṇḍito paṭipāṭiyā catasso jātiyoti.
so soḷasavassakāle nikkhamitvā himavantaṁ pavisitvā isipabbajjaṁ
pabbajitvā jhānābhiññāyo nibbattetvā jhānasukhena vītināmento
vasi. sambhūtopi pituaccayena chattaṁ ussāpetvā chattamaṅgaladivaseyeva
mahājanamajjhe maṅgalagītaṁ katvā udānavasena dve gāthā abhāsi.
tā sutvā amhākaṁ kira rañño maṅgalagītanti orodhāpi gandhabbāpi
tameva gītaṁ gāyanti. anukkamena rañño piyagītanti sabbepi
nagaravāsino manussā tameva gāyanti. cittapaṇḍitopi himavantappadese
vasantoyeva kinnukho me bhātikena sambhūtena chattaṁ laddhaṁ
udāhu na tāvāti upadhārento laddhabhāvaṁ ñatvā navarajjaṁ tāva

page number: 025

idāni gantvā taṁ pabodhetuṁ na sakkhissāmi mahallakakāle naṁ
upasaṅkamitvā dhammaṁ kathetvā pabbājessāmīti cintetvā
paṇṇāsavassāni agantvā rañño puttadhītāhi vaḍḍhitakāle iddhiyā
ākāsenāgantvā rañño uyyāne otaritvā maṅgalasilāpaṭṭe
suvaṇṇapaṭimā viya nisīdi. tasmiṁ khaṇe eko dārako rañño taṁ gītaṁ
gāyanto dārūni uddharati. cittapaṇḍito taṁ pakkosi. so
āgantvā vanditvā aṭṭhāsi. atha naṁ āha tvaṁ pāto
paṭṭhāya imameva gītaṁ gāyasi kiṁ aññaṁ na jānāsīti. bhante
aññānipi bahūni jānāmi imāni pana dve rañño piyagītāni
tasmā imāneva gāyāmīti. atthi koci pana rañño gītassa
paṭigītaṁ gāyantoti. natthi bhanteti. sakkhissasi pana tvaṁ paṭigītaṁ
gāyitunti. jānanto sakkhissāmīti. tenahi tvaṁ raññā dvīsu
gītesu gāyitesu idaṁ tatiyaṁ katvā gāyassūti gītaṁ datvā rañño
santikaṁ gantvā gāyissasi rājā te pasīditvā mahantaṁ issariyaṁ
dassatīti uyyojesi. so sīghaṁ mātu santikaṁ gantvā attānaṁ
alaṅkārāpetvā rājadvāraṁ gantvā eko kira dārako tumhehi
saddhiṁ paṭigītaṁ gāyissatīti rañño ārocāpetvā āgantvā gāyatūti
vutte gantvā vanditvā tvaṁ kira tāta paṭigītaṁ gāyissasīti
puṭṭho āma devāti sabbaṁ rājaparisaṁ sannipātāpetvā sannipatitāya
parisāya rājānaṁ āha tumhe tāvadeva tumhākaṁ gītaṁ gāyatha

page number: 026

athāhaṁ paṭigītaṁ gāyissāmīti. rājā dve gāthā abhāsi
sabbaṁ narānaṁ saphalaṁ suciṇṇaṁ
na kammunā kiñcana moghamatthi
passāmihaṁ sambhūtaṁ mahānubhāvaṁ
sakammunā puññaphalūpapannaṁ.
sabbaṁ narānaṁ saphalaṁ suciṇṇaṁ
na kammunā kiñcana moghamatthi
kaccinnu cittassapi evameva
iddho mano tassa yathāpi mayhanti.
tattha na kammunā kiñcana moghamatthīti sukatadukkatesu kammesu
kiñcanaṁ ekaṁ kammaṁpi moghaṁ nāma natthi nipphalaṁ na hoti vipākaṁ
datvā vinassatīti aparāpariyavedanīyakammaṁ sandhāyāha. sambhūtanti
attānaṁ vadati passāmi ahaṁ āyasmantaṁ sambhūtaṁ. sakammunā
puññaphalūpapannanti sakena kammena puññaphalūpapannaṁ sakammaṁ nissāya
puññaphalena upapannaṁ taṁ passāmīti attho. kaccinnu cittassapīti
mayaṁ hi dvepi janā ekato hutvā na ciraṁ sīlaṁ rakkhimhā ahaṁ
tāva tasseva phalena mahantaṁ yasaṁ patto kacci nukho me
bhātikassa cittassāpi evameva mano iddho samiddhoti.
tassa gītāvasāne dārako gāyanto tatiyaṁ gāthamāha
sabbaṁ narānaṁ saphalaṁ suciṇṇaṁ
na kammunā kiñcana moghamatthi

page number: 027

cittaṁpi jānāti tatheva deva
iddho mano tassa yathāpi tuyhanti.
taṁ sutvā rājā catutthaṁ gāthamāha
bhavaṁ nu citto sutamaññato te
udāhu te koci naṁ etadakkhā
gāthā sugītā na mamatthi kaṅkhā
dadāmi te gāmavaraṁ satañcāti.
tattha sutamaññato teti ahaṁ sambhūtassa bhātā citto nāmāti
vadantassa cittasseva nu te santikā sutanti attho. koci nanti
udāhu mayā sambhūtassa rañño bhātā citto diṭṭhoti koci te
etamatthaṁ ācikkhi. sugītāti sabbathāpi ayaṁ gāthā sugītā
natthettha mama kaṅkhā. gāmavaraṁ satañcāti gāmavarānaṁ te sataṁ
dadāmīti vadati.
tato dārako pañcamaṁ gāthamāha
na cāhaṁ citto sutamaññato me
isi ca me etamatthaṁ asaṁsi
gantvāna rañño paṭigāhi gāthaṁ
api nu te gāmavaraṁ dadeyyāti.
tattha etamatthanti tumhākaṁ uyyāne nisinno eko isi
mayhaṁ etamatthaṁ ācikkhi.
taṁ sutvā rājā so mama bhātā citto bhavissati idāneva

page number: 028

naṁ gantvā passissāmīti purise āṇāpento gāthādvayamāha
yojentu me rājarathe sukate cittasibbane
kacchaṁ nāgānaṁ bandhatha gīveyyaṁ paṭimuñcatha.
haññantu bho bheri mudiṅga saṅkhe
sīghāni yānāni ca yojayantu
ajjevahaṁ assamantaṁ gamissaṁ
yattheva dakkhissa isiṁ nisinnanti.
tattha haññantūti āhaññantu. assamantanti taṁ assamaṁ.
so evaṁ vatvā rathaṁ abhiruyha sīghaṁ gantvā uyyānadvāre
rathaṁ ṭhapetvā cittapaṇḍitaṁ upasaṅkamitvā vanditvā ekamantaṁ nisinno
tuṭṭhamānaso aṭṭhamaṁ gāthamāha
suladdhalābho vata me ahosi
gāthā sugītā parisāya majjhe
sohaṁ isiṁ sīlavatūpapannaṁ
disvā patīto sumanohamasmīti.
tassattho suladdhalābho vata mayhaṁ chattamaṅgaladivase parisāya
majjhe gītā gāthā sugītā vata ahosi svāhaṁ ajja sīlavatūpapannaṁ
isiṁ disvā pītisomanassappatto jātoti.
so cittapaṇḍitassa diṭṭhakālato paṭṭhāya somanassappatto
bhātikassa me pallaṅkaṁ attharathāti ādīni āṇāpento navamaṁ gāthamāha

page number: 029

āsanaṁ udakapiṭṭhaṁ paṭiggaṇhātu no bhavaṁ
agghe bhavantaṁ pucchāmi agghaṁ kurutu no bhavanti.
tattha aggheti atithino dātabbayuttakasmiṁ agghe bhavantaṁ
āpucchāmi. kurutu noti imaṁ no agghaṁ bhavaṁ paṭiggaṇhātūti.
evaṁ madhurapaṭisanthāraṁ katvā rajjaṁ majjhe bhinditvā dento
itaraṁ gāthamāha
rammañca te āvasathaṁ karotu
nārīgaṇehi paricārayassu
karohi okāsamanuggahāya
ubhopi maṁ issariyaṁ karomāti.
tattha imaṁ issariyanti kapilaraṭṭhe uttarapañcālanagare rajjaṁ
majjhe bhinditvā dve rājāno karoma anubhavāma.
tassa taṁ vacanaṁ sutvā cittapaṇḍito dhammaṁ desento cha
gāthā abhāsi
disvā phalaṁ duccaritassa rāja
atho suciṇṇassa mahāvipākaṁ
attānameva paṭisaṁyamissaṁ
na patthaye puttapasuddhanaṁ vā.
dasevimā vassadasā maccānaṁ idha jīvitaṁ
appattaññeva taṁ odhiṁ naḷo chinnova sussati.

page number: 030

tattha kā nandi kā khiḍḍā kā rati kā dhanesinā
kiṁ me puttehi dārehi rāja muttosmi bandhanā.
sohametaṁ pajānāmi maccu me nappamajjati
antakenādhipannassa kā rati kā dhanesinā.
jātī narānaṁ adhammā janinda
caṇḍālayonī dvipadakaniṭṭhā
sakehi kammehi supāpakehi
caṇḍāligabbhe avasimha pubbe.
caṇḍālāhumhāvantīsu migā nerañjaraṁ pati
ukkusā rammadātīre tayajja brāhmaṇakhattiyāti.
tattha duccaritassāti mahārāja tvaṁ sucaritasseva phalaṁ jānāsi
ahaṁ pana duccaritassāpi phalaṁ passāmiyeva mayaṁ hi ubho duccaritaphalena
ito catutthe attabhāve caṇḍālayoniyaṁ nibbattā tattha na ciraṁ
sīlaṁ rakkhitvā tassa phalena tvaṁ khattiyakule nibbatto ahaṁ
brāhmaṇakule evāhaṁ duccaritassa ca phalaṁ suciṇṇassa ca phalaṁ
mahāvipākaṁ disvā attānameva sīlasaṁyamena paṭisaṁyamissaṁ puttaṁ vā
pasuṁ vā dhanaṁ vā na patthemi. dasevimā vassadasāti mahārāja
mandadasakaṁ khiḍḍādasakaṁ vaṇṇadasakaṁ baladasakaṁ paññādasakaṁ hānidasakaṁ
pabbhāradasakaṁ vaṅkadasakaṁ momūhadasakaṁ sayanadasakanti imesaṁ hi dasannaṁ
dasakānaṁ vasena daseva vassadasā imaṁ maccānaṁ idha manussalokamhi
jīvitaṁ tayidaṁ niyamena sabbā etā dasā na pāpuṇāti athakho

page number: 031

appattaññeva taṁ odhiṁ naḷo chinnova sussati yepi sakalaṁ vassasataṁ
jīvanti tesaṁpi mandadasake pavattā rūpārūpadhammā vicchinditvā
ātape pakkhittanaḷo viya tattheva sussanti antaradhāyanti taṁ odhiṁ
atikkamitvā khiḍḍādasakaṁ na pāpuṇanti tathā khiḍḍādasakādīsu
pavattāni vaṇṇadasakādīni. tatthāti tasmiṁ evaṁ sussamāne jīvite
kā pañcakāmaguṇe nissāya abhinandi kā kāyakīḷādivasena khiḍḍā
vā kā somanassavasena rati kā dhanesinā kiṁ me puttehi
dārehi muttosmi etamhā puttadārabandhanāti attho.
antakenādhipannassāti jīvitantakarena maccunā abhibhūtassa. dvipadakaniṭṭhāti
dvipadānaṁ antare lāmakā. avasimhāti dvepi mayaṁ avasimha.
caṇḍālāhumhāti mahārāja ito pubbeva catutthaṁ jātiṁ avantiraṭṭhe
ujjenīnagare caṇḍālā ahumhā tato cavitvā nerañjarāya nadiyā
tīre ubhopi migā ahumhā tattha dvepi amhe ekasmiṁ rukkhamūle
aññamaññaṁ nissāya ṭhite eko luddako ekeneva sattippahārena
jīvitā voropesi tato cavitvā rammadātīre kurarā ahumhā
tatrāpi no nissāya ṭhite eko nesādo ekappahāreneva bandhitvā
jīvitakkhayaṁ pāpesi tato cavitvā te mayaṁ ajja brāhmaṇakhattiyā
jātā ahaṁ kosambiyaṁ brāhmaṇakule nibbatto tvaṁ idha rājā
jātoti evamassa atītā lāmakā jātiyo pakāsetvā idāneva
imissāpi jātiyā āyusaṅkhāraparittakaṁ dassetvā puññesu ussāhaṁ
janento catasso gāthā abhāsi

page number: 032

upanīyati jīvitamappamāyuṁ
jarūpanītassa na santi tāṇā
karohi pañcāla mameva vākyaṁ
mākāsi kammāni dukkhudrayāni.
upanīyati jīvitamappamāyuṁ
jarūpanītassa na santi tāṇā
karohi pañcāla mameva vākyaṁ
mākāsi kammāni dukkhapphalāni.
upanīyati jīvitamappamāyuṁ
jarūpanītassa na santi tāṇā
karohi pañcāla mameva vākyaṁ
mākāsi kammāni rajassirāni.
upanīyati jīvitamappamāyuṁ
vaṇṇaṁ jarā hanti narassa jīyato
karohi pañcāla mameva vākyaṁ
mākāsi kammaṁ nirayūpapattiyāti.
tattha upanīyatīti mahārāja idaṁpi jīvitaṁ maraṇaṁ upagacchati idaṁ
hi tesaṁ sattānaṁ appamāyuṁ sarasaparittatāyapi ṭhitiparittatāyapi parittaṁ
suriyuggamane tiṇagge ussāvabindusadisaṁ. na santi tāṇāti na hi
jarāya maraṇaṁ upanītassa puttādayo tāṇā nāma honti. mameva
vākyanti etaṁ mama vacanaṁ. mākāsīti mā rūpādikāmaguṇahetu pamādaṁ

page number: 033

āpajjatvā nirayādīsu dukkhavaḍḍhanāni kammāni akāsi. dukkhapphalānīti
dukkhavipākāni. rajassirānīti kilesarajena okiṇṇasīsāni. vaṇṇanti
jiramānassa narassa sarīravaṇṇaṁ jarā hanti. nirayūpapattiyāti nirassāde
niraye uppajjanatthāya.
evaṁ mahāsatte kathente rājā pabujjhitvā tisso gāthā abhāsi
addhā hi saccaṁ vacanaṁ tavedaṁ
yathā isī bhāsasi evametaṁ
kāmā ca me santi anapparūpā
te duccajā mādisakena bhikkhū.
nāgo yathā paṅkamajjhe byasanno
passaṁ thalaṁ nābhisambhoti gantuṁ
evamahaṁ kāmapaṅke byasanno
na bhikkhuno maggamanubbajāmi.
yathāpi mātāpitaro ca puttaṁ
nānusāsare kinti sukhī bhaveyya
evaṁpi maṁ tvaṁ anusāsa bhante
yathā ciraṁ pecca sukhī bhaveyyanti.
tattha anapparūpāti aparittajātikā bahū aparimitā. te duccajā
mādisakenāti bhātika tvaṁ kilese pahāya ṭhito ahaṁ pana kāmapaṅke
nimuggo tasmā mādiseneva te kāmā duccajā. nāgo yathāti iminā

page number: 034

attano kāmapaṅke nimuggabhāvassa upamaṁ dasseti. tattha byasannoti
visanno visatto anuppaviṭṭho. ayameva vā pāṭho. magganti
tumhākaṁ ovādānusāsanimaggaṁ. nānubbajāmīti pabbajituṁ na sakkomi
idheva pana me ṭhitassa ovādaṁ dethāti. anusāsareti anusāsenti.
atha naṁ mahāsatto āha
no ce tuvaṁ ussāhase janinda
kāme ime mānusake pahātuṁ
dhammibaliṁ paṭṭhapayassu rāja
adhammakāro ca te māhu raṭṭhe.
dūtā vidhāvantu disā catasso
nimantitā samaṇabrāhmaṇānaṁ
te annapānena upaṭṭhahassu
vatthena senāsanapaccayena
annena pānena pasannacitto
santappaya samaṇabrāhmaṇe ca
datvā ca bhutvā ca yathānubhāvaṁ
anandito saggamupehi ṭhānaṁ.
sace ca taṁ rāja mado saheyya
nārīgaṇehi parivārayantaṁ
imameva gāthaṁ manasikarohi
bhāsesi cetaṁ parisāya majjhe.

page number: 035

abbhokāsasayo jantu vajantyā khīrapāyito
parikiṇṇo suvānehi svājja rājāti vuccatīti.
tattha na ussāhaseti na ussahasi. dhammibalinti dhammena samena
anatirittabaliṁ gaṇhāti attho. adhammakāro teti porāṇakarājūhi
ṭhapitaṁ vinicchayadhammaṁ bhinditvā pavattā adhammakiriyā. nimantitāti
dhammikasamaṇabrāhmaṇe nimantetvā pakkosakā. yathānubhāvanti
yathābalaṁ yathāsatiṁ. imameva gāthanti idāni vattabbaṁ sandhāyāha.
tatrāyaṁ adhippāyo mahārāja sace taṁ mado abhibhaveyya sace
te nārīgaṇehi parivutassa rūpādayo vā kāmaguṇe rajjasukhaṁ vā
ārabbha māno uppajjeyya atheva cinteyyāsi ahaṁ pure
caṇḍālayoniyaṁ nibbatto channassa tiṇakuṭimattassāpi abhāvā
abbhokāsasayo ahosiṁ tadā hi me mātā caṇḍālī araññaṁ
dārupaṇṇādīnaṁ atthāya gacchantī maṁ kukkuragaṇassa majjhe abbhokāse
nipajjāpetvā attano khīraṁ pāyetvā gacchati sohaṁ kukkurehi
parivārito tehiyeva saddhiṁ sunakhiyā khīraṁ pivitvā vaḍḍhito evaṁ
nīcajacco hutvā ajja rājā nāma jātoti iti kho tvaṁ mahārāja
iminā atthena attānaṁ ovadanto yo so pubbe abbhokāsasayo
jantu araññaṁ vajantiyā caṇḍāliyā itocītoca anusañcarantiyā
sunakhiyā ca khīraṁ pāyito sunakhehi parikiṇṇo vaḍḍhito so
ajja rājāti vuccatīti imaṁ gāthaṁ bhāseyyāsīti.
evaṁ mahāsatto tassa ovādaṁ datvā dinno te mayā

page number: 036

ovādo idāni tvaṁ pabbaja vā mā vā attanāva attano
kammassa vipākaṁ paṭisevissatīti vatvā ākāse uppatitvā tassa
matthake pādarajaṁ pātento himavantameva gato. rājāpi taṁ disvā
uppannasaṁvego jeṭṭhaputtassa rajjaṁ datvā balanikāyaṁ nivattāpetvā
himavantābhimukho pāyāsi. mahāsatto tassāgamanaṁ ñatvā
isigaṇaparivuto āgantvā taṁ ādāya gantvā pabbājetvā kasiṇaparikammaṁ
ācikkhi. so jhānābhiññā nibbattesi. iti te ubhopi
brahmalokaparāyanā ahesuṁ.
satthā imaṁ dhammadesanaṁ āharitvā evaṁ bhikkhave
porāṇakapaṇḍitā tīṇi cattāri bhavantarāni gacchantāpi daḷhavissāsāva
ahesunti vatvā jātakaṁ samodhānesi tadā sambhūto ānando
ahosi cittapaṇḍito pana ahamevāti.
cittasambhūtajātakaṁ niṭṭhitaṁ.
dutiyaṁ.
----------
sīvirājajātakaṁ
dūre ca vasaṁ therovāti idaṁ satthā jetavane viharanto
asadisadānaṁ ārabbha kathesi. taṁ aṭṭhanipāte sīvirājajātake
vitthāritameva.
tadā pana rājā sattame divase sabbaparikkhāre datvā anumodanaṁ

page number: 037

yāci. satthā avatvāva pakkāmi. rājā bhuttapātarāso vihāraṁ
gantvā kasmā bhante anumodanaṁ na karitthāti āha. satthā
aparisuddhā mahārāja parisāti vatvā na ve kadariyā devalokaṁ
vajantīti gāthāya dhammaṁ desesi. rājā pasīditvā satasahassagghanikena
sīveyyakena uttarāsaṅgeneva tathāgataṁ pūjetvā nagaraṁ pāvisi.
punadivase bhikkhū dhammasabhāyaṁ kathaṁ samuṭṭhāpesuṁ āvuso kosalarājā
asadisadānaṁ datvā tādisenāpi dānena atitto dasabalena dhamme
desite puna satasahassagghanikaṁ sīveyyakaṁ vatthaṁ adāsi yāva atitto
vatāvuso dānena rājāti. satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave bāhirabhaṇḍaṁ nāma sudinnaṁ porāṇakapaṇḍitā
sakalajambūdīpaṁ unnaṅgalaṁ katvā devasikaṁ chasatasahassapariccāgena dānaṁ
dadamānā bāhirakadānena atittā piyassa dātā piyaṁ labhatīti
sampattā yācakānaṁ akkhīni uppāṭetvā adaṁsūti vatvā atītaṁ āhari.
atīte sīviraṭṭhe ariṭṭhapuranagare sīvimahārāje rajjaṁ kārente
mahāsatto tassa putto hutvā nibbatti. sīvikumārotissa nāmaṁ
kariṁsu. so vayappatto takkasilaṁ gantvā uggahitasippo āgantvā
pitu sippaṁ dassetvā uparajjaṁ labhitvā aparabhāge pituaccayena rājā
hutvā agatigamanaṁ pahāya dasa rājadhamme akopetvā dhammena rajjaṁ
kārento catūsu nagaradvāresu nagaramajjhe nivesanadvāre cāti cha
dānasālāyo kāretvā devasikaṁ chasatasahassapariccāgena mahādānaṁ

page number: 038

pavattesi aṭṭhamīcātuddasīpaṇṇarasīsu ca niccaṁ dānasālaṁ gantvā
dānaṁ olokesi.
so ekadā puṇṇamīdivase pātova samussitasetacchatte
rājapallaṅke nisinno attanā dinnadānaṁ āvajjento bāhiravatthuṁ attanā
adinnaṁ nāma adisvā mayā bāhiravatthuṁ adinnaṁ nāma natthi na
maṁ bāhiradānaṁ toseti ahaṁ ajjhattikadānaṁ dātukāmo aho
vatajja mama dānasālaṁ gatakāle kocideva yācako bāhiravatthuṁ ayācitvā
ajjhattikassa nāmaṁ gaṇheyya sace hi me koci hadayamaṁsassa nāmaṁ
gaṇheyya kaṇayena uraṁ paharitvā pasannaudakato sanālaṁ padumaṁ
uddharanto viya lohitabindūni paggharantaṁ hadayaṁ nīharitvā dassāmi sace
sarīramaṁsassa nāmaṁ gaṇheyya avalekhanasatthakena telasiṅgaṁ likkhanto
viya sarīramaṁsaṁ otāretvā dassāmi sace lohitassa nāmaṁ gaṇheyya
yantamukhe pakkhanditvā upanītabhājanaṁ pūretvā lohitaṁ dassāmi sace
vā pana koci gehe me kammaṁ nappavattati gehe me dāsakammaṁ
karohīti maṁ vadeyya rājavesaṁ apanetvā bāhiraṁ katvā attānaṁ
sāvetvā dāsakammaṁ karissāmi sace me koci akkhīnaṁ nāmaṁ
gaṇheyya tālamiñjaṁ nīharanto viya akkhīni uppāṭetvā dassāmīti
cintesi. iti so
yaṁ kiñci mānusaṁ dānaṁ adinnaṁ me na vijjati
yopi yāceyya maṁ cakkhuṁ dadeyyaṁ avikampitoti
cintetvā soḷasahi gandhodakaghaṭehi nahāyitvā

page number: 039

sabbālaṅkārapaṭimaṇḍito nānaggarasabhojanaṁ bhuñjitvā alaṅkatahatthikkhandhavaragato
dānaggaṁ agamāsi.
sakko tassa ajjhāsayaṁ viditvā sīvirājā ajja
sampattayācakānaṁ cakkhūni uppāṭetvā dassāmīti cintesi sakkhissati nukho
dānaṁ dātuṁ udāhu noti cintetvā tassa vīmaṁsanatthāya jarājiṇṇapatto
andhabrāhmaṇo viya hutvā rañño dānaggaṁ gamanakāle ekasmiṁ
unnatappadese hatthaṁ pasāretvā rājānaṁ jayāpetvā aṭṭhāsi.
rājā tadabhimukhaṁ vāraṇaṁ pesetvā brāhmaṇa kiṁ vadesīti pucchi.
atha naṁ sakko mahārāja tava dānajjhāsayataṁ nissāya samuggatena
kittighosena sakalalokasannivāsonirantaraṁ phuṭṭho ahañca andho tvaṁ
dvicakkhūti vatvā cakkhuṁ yācanto paṭhamaṁ gāthamāha
dūre ca vasaṁ therova cakkhuṁ yācitumāgato
ekanettā bhavissāma cakkhuṁ me dehi yācitoti.
tattha dūreti ito dūre ca vasanto. theroti jarājiṇṇatthero
viya. ekanettāti ekaṁ nettaṁ mayhaṁ dehi evaṁ dvepi
ekanettā bhavissāmāti.
taṁ sutvā mahāsatto idānevāhaṁ pāsāde nisinno mantetvā
āgato mahā me lābho ajjeva me manoratho matthakaṁ pāpuṇissati
adinnapubbaṁ dānaṁ dassāmīti tuṭṭhamānaso dutiyaṁ gāthamāha
kenānusiṭaṭho idha māgatosi
vanibbaka cakkhupathāni yācituṁ

page number: 040

suduccajaṁ yācasi uttamaṅgaṁ
yamāhu nettaṁ purisena duccajanti.
tattha vanibbakāti taṁ ālapati. cakkhupathānīti cakkhūnametaṁ
nāma. yamāhūti yaṁ paṇḍitā duccajanti kathenti.
ito paraṁ uttānasambandhagāthā pālinayeneva veditabbā
yamāhu devesu sujampatīti
maghavāti naṁ āhu manussaloke
tenānusiṭṭho idha māgatosmi
vanibbako cakkhupathāni yācituṁ.
vanibbako mayha vaṇiṁ anuttaraṁ
dadāhi me cakkhupathāni yācato
dadāhi me cakkhupathaṁ anuttaraṁ
yamāhu nettaṁ purisena duccajaṁ.
yena atthena āgañchi yamatthamabhipatthayaṁ
te te ijjhantu saṅkappā labha cakkhūni brāhmaṇa.
ekante yācamānassa ubhayāni dadāmihaṁ
sa cakkhumā gaccha janassa pekkhato
yadicchasi tvaṁ taṁ te samijjhatūti.
tattha vanibbakoti yācako. yācatoti yācantassa. vaṇinti
yācanaṁ. teti te tava tassa atthassa saṅkampanaṁ saṅkappā.
sacakkhumāti so tvaṁ mama cakkhūhi cakkhumā hutvā. yadicchasi tvaṁ

page number: 041

taṁ te samijjhatūti yaṁ tvaṁ mama santikā icchasi taṁ te samijjhatūti.
rājā ettakaṁ kathetvā idheva mayā akkhīni uppāṭetvā
dātuṁ asāruppanti cintetvā brāhmaṇaṁ ādāya antepuraṁ gantvā
rājāsane nisīditvā sīvikaṁ nāma vejjaṁ pakkosāpetvā akkhīni
me sodhehīti āha. amhākaṁ kira rājā akkhīni uppāṭetvā
brāhmaṇassa dātukāmoti sakalanagare ekakolāhalaṁ ahosi. atha
senāpatiādayo rājavallabhā ca nāgarā ca orodhā ca sabbe
sannipatitvā rājānaṁ nivārento tisso gāthā avocuṁ
mā no deva adā cakkhuṁ mā no sabbe parakkari
dhanaṁ dehi mahārāja muttā veḷuriyā bahū.
yutte deva rathe dehi ājānīye alaṅkate
nāge dehi mahārāja hemakappanivāsase.
yathā taṁ sīviyo sabbe sayogā sarathā sadā
samantā parikareyyuṁ evaṁ dehi rathesabhāti.
tattha parakkarīti pariccaji. akkhīsu hi dinnesu rajjaṁ tvaṁ na
kāressasi añño rājā bhavissati evaṁ tayā mayaṁ pariccattā
nāma bhavissāmāti adhippāyeneva āhaṁsu. parikareyyunti parivāreyyuṁ.
evaṁ dehīti yathā taṁ avikalacakkhuṁ sīviyo ciraṁ parivāreyyuṁ evaṁ
dehi dhanamevassa dehi mā akkhīni akkhīsu hi dinnesu na
taṁ sīviyo parivāressantīti.

page number: 042

atha rājā tisso gāthā abhāsi
yo ve dassanti vatvāna adāne kurute mano
bhumyaṁ so patitaṁ pāsaṁ gīvāyaṁ paṭimuñcati.
yo ve dassanti vatvāna adāne kurute mano
pāpā pāpataro hoti sampatto yamasādhanaṁ.
yaṁ hi yāce taṁ hi dade yaṁ na yāce na taṁ dade
svāhaṁ tameva dassāmi yaṁ maṁ yācati brāhmaṇoti.
tattha paṭimuñcatīti paveseti. pāpā pāpataroti lāmakāpi
lāmakataro nāma hoti. sampatto yamasādhananti yamassa āṇāpavattiṭṭhānaṁ
ussadanirayaṁ sampattoyeva nāma hoti. yaṁ hi yāceti
yaṁ yācako yāceyya dāyakopi tameva dadeyya na ayācitaṁ
ayañca brāhmaṇo maṁ cakkhuṁ yācati na muttādikaṁ dhanaṁ tadeva
svāhaṁ dassāmīti vadati.
atha naṁ amaccā kiṁ patthetvā cakkhūni desīti pucchantā
gāthamāhaṁsu
āyuṁ nu vaṇṇaṁ nu sukhaṁ balaṁ nu
kiṁ patthayāno nu janinda desi
kathaṁ hi rājā sivinaṁ anuttaro
cakkhūni dajjā paralokahetūti.
tattha paralokahetūti mahārāja kathaṁ nāma tumhādiso
paṇḍitapuriso sandiṭṭhikaṁ issariyaṁ pahāya paralokahetu cakkhūni dadeyyāti.

page number: 043

atha nesaṁ kathento rājā gāthamāha
navāhametaṁ yasasā dadāmi
na puttamicche na dhanaṁ na raṭṭhaṁ
satañca dhammo carito purāṇo
icceva dāne nirato mano mamāti.
tattha navāhanti na ve ahaṁ. yasasāti dibbassa vā manusassa vā
yasassa kāraṇā. na puttamiccheti imassa cakkhudānassa phalena nevāhaṁ
puttaṁ icchāmi na dhanaṁ na raṭṭhaṁ apica sataṁ paṇḍitānaṁ
sabbaññubodhisattānaṁ esa āciṇṇasamāciṇṇo porāṇakamaggo
yadidaṁ pāramīpūraṇaṁ nāma na hi pāramiyo apūretvā bodhipallaṅke
bodhisatto sabbaññutaṁ pāpuṇituṁ samattho nāma atthi ahañca
pāramiyo pūretvā buddho bhavitukāmo. icceva dāne nirato mano
mamāti iminā kāraṇena mama mano dāneyeva niratoti vadati.
sammāsambuddhopi dhammasenāpatisārīputtattherassa cariyāpiṭakaṁ
desento mayhaṁ dvīhipi akkhīhi sabbaññutañāṇameva piyataranti
dīpetuṁ
na me dessā ubho cakkhū attānaṁ me na dessiyaṁ
sabbaññutaṁ piyaṁ mayhaṁ tasmā cakkhumadāsihanti
āha.
mahāsattassa pana kathaṁ sutvā amaccesu appaṭibhāṇesu ṭhitesu
mahāsatto sīvikaṁ vejjaṁ gāthāya ajjhabhāsi

page number: 044

sakhā ca mitto ca mama sīvika
susikkhito sādhu karohi me vaco
uddhara tvaṁ cakkhūni mama jigiṁsato
hatthesu ṭhapehi vanibbakassāti.
tassattho samma sīvika tvaṁ mayhaṁ sahāyo ca mitto ca
vejjasippeva susikkhito sādhu me vacanaṁ karohi mama jigiṁsetvā
upadhārentassa olokentasseva tālabījaṁ viya me akkhīni uddharitvā
imassa yācakassa hatthesu ṭhapehīti.
atha naṁ sīviko āha cakkhudānaṁ nāma bhāriyaṁ upadhārehi
devāti. sīvika upadhāritaṁ mayā tvaṁ mā papañcaṁ karohi mā
mayā saddhiṁ bahū kathehīti. so cintesi ayuttaṁ mādisassa
susikkhitassa vejjassa rañño akkhīsu satthapātananti. so
nānābhesajjāni ghaṁsitvā bhesajjarasacuṇṇena nīluppalaṁ paribhāvetvā
dakkhiṇakkhiṁ upasiṁghāpesi. akkhi parivatti. dukkhā vedanā uppajji.
sallakkhehi mahārāja paṭipākatikaṁ karaṇaṁ mayhaṁ bhāroti. apehi
tāta mā papañcaṁ karīti. so paribhāvetvā punapi upasiṁghāpesi.
akkhi akkhikūpato mucchi. balavatarā vedanā udapādi.
sallakkhehi mahārāja sakkomahaṁ paṭipākatikaṁ kātunti. apehi
tāta mā papañcaṁ karīti. so tatiyavāre kharataraṁ paribhāvetvā
upanāmesi. akkhi osadhabalena paribbhamitvā akkhikūpato nikkhamitvā
nahārusuttakena olambamānaṁ aṭṭhāsi. sallakkhehi narinda puna

page number: 045

pākatikakaraṇaṁ mayhaṁ balanti. papañcaṁ mā karīti. adhimattā
vedanā udapādi. lohitakaṁ paggharati nivatthasāṭakāni lohitena
temiṁsu. orodhā ca amaccā ca rañño pādamūle patitvā
deva akkhīni mā dehīti mahāparidevaṁ parideviṁsu. rājā vedanaṁ
adhivāsetvā tāta mā papañcaṁ karīti āha. so sādhu devāti
vāmahatthena akkhiṁ dhāretvā dakkhiṇahatthena satthakaṁ ādāya
akkhisuttakaṁ chinditvā akkhiṁ gahetvā mahāsattassa hatthe ṭhapesi. so
vāmakkhinā dakkhiṇakkhiṁ oloketvā vedanaṁ adhivāsetvā ehi
brāhmaṇāti brāhmaṇaṁ pakkositvā mama ito akkhito
sataguṇena sahassaguṇena satasahassaguṇena sabbaññutañāṇameva piyataraṁ
tassa idaṁ me paccayo hotūti vatvā brāhmaṇassa akkhiṁ adāsi.
so taṁ ukkhipitvā attano akkhimhi ṭhapesi. taṁ tassānubhāvena
vikasitanīluppalaṁ viya hutvā patiṭṭhāsi. mahāsatto vāmakkhinā
tassa taṁ akkhiṁ disvā aho sudinnaṁ mayā akkhidānanti anto
samuggatāya pītiyā nirantaraṁ phuṭṭho hutvā itaraṁpi akkhiṁ adāsi.
sakko tampi attano akkhimhi ṭhapetvā rājanivesanā nikkhamitvā
mahājanassa olokentasseva nagarā nikkhamitvā devalokameva gato.
tamatthaṁ pakāsento satthā diyaḍḍhagāthamāha
codito sīvirājena sīviko vacanaṁ karo
rañño cakkhūni uddharitvā brāhmaṇassūpanāmayi
sacakkhuko brāhmaṇo āsi andho rājā upāvisīti.

page number: 046

rañño na cirasseva akkhīni ruhiṁsu. ruhamānāni ca āvāṭabhāvaṁ
appatvā kambalageṇḍukena viya uggatena maṁsapiṇḍena pūretvā
cittakammarūpakassa viya akkhīni ahesuṁ. vedanā pacchijji. atha
mahāsatto katipāhaṁ pāsāde vasitvā kiṁ andhassa rajjenāti
amaccānaṁ rajjaṁ niyyādetvā uyyānaṁ gantvā pabbajitvā samaṇadhammaṁ
karissāmīti cintetvā amacce pakkosāpetvā tesaṁ tamatthaṁ
ārocetvā eko mukhadhovanādidāyako kappiyakārakova mayhaṁ
santike bhavissati sarīrakiccaṭṭhānesupi me rajjukaṁ bandhathāti vatvā
sārathiṁ āmantetvā rathaṁ yojehīti āha. amaccā panassa
rathena gantuṁ adatvā suvaṇṇasivikāya naṁ netvā pokkharaṇītīre
nisīdāpetvā ārakkhaṁ saṁvidhāya paṭikkamiṁsu. rājā pallaṅke nisinno
attano dānaṁ āvajjesi. tasmiṁ khaṇe sakkassa āsanaṁ uṇhaṁ
ahosi. so āvajjento taṁ kāraṇaṁ disvā mahārājassa varaṁ
datvā cakkhuṁ paṭipākatikaṁ karissāmīti cintetvā tattha āgantvā
mahāsattassa avidūre aparāparaṁ caṅkami.
tamatthaṁ pakāsento satthā āha
tato so katipāhassa uparuḷhesu cakkhusu
sutaṁ āmantayi rājā sīvīnaṁ raṭṭhavaḍḍhano.
yojehi sārathi yānaṁ yuttañca paṭivedaya
uyyānabhūmiṁ gacchāma pokkharañca vanāni ca.

page number: 047

so ca pokkharaṇītīre pallaṅke na upāvisi
tassa sakko pāturahu devarājā sujampatīti.
sakkopi mahāsattena padasaddaṁ sutvā ko esoti puṭṭho
gāthamāha
sakkohamasmi devindo āgatosmi tavantike
varaṁ varassu rājisi yaṁkiñci manasicchasīti.
evaṁ vutte rājā gāthamāha
pahutaṁ me dhanaṁ sakka balaṁ ko socanappako
andhassa me sato dāni maraṇaññeva ruccatīti.
tattha maraṇaññeva ruccatīti devarāja idāni mayhaṁ andhabhāvena
maraṇameva ruccati taṁ me dehīti.
atha naṁ sakko āha sīvirāja kiṁ pana tvaṁ maritukāmova
hutvā maraṇaṁ rocesi udāhu andhabhāvenāti. andhabhāvena
devarājāti. mahārāja dānannāma na kevalaṁ samparāyatthameva diyyati
diṭṭhadhammikatthāyapi paccayo hoti tvañca ekaṁ cakkhuṁ yācito
dve adāsi tena tvaṁ saccakiriyaṁ karohīti kathaṁ samuṭṭhapetvā āha
yāni saccāni dīpadinda tāni bhāsassu khattiya
saccaṁ te bhaṇamānassa puna cakkhu bhavissatīti.
taṁ sutvā mahāsatto sakka sacepi mama cakkhuṁ dātukāmo
aññaṁ upāyaṁ mā kari mama dānassa nissandena cakkhu uppajjatūti
vatvā sakkena ahaṁ sakko devarājā paresaṁ cakkhuṁ dātuṁ

page number: 048

na sakkomi tayā dinnadānassa baleneva cakkhu uppajjissatīti
vutte tenahi mayā dānaṁ sudinnanti vatvā saccakiriyaṁ karonto
gāthamāha
ye maṁ yācitumāyanti nānāgottā vanibbakā
yopi maṁ yācate cakkhuṁ sopi me manaso piyo
etena saccavajjena cakkhu me upapajjathāti.
tattha sopi meti ye maṁ yācituṁ āgacchanti te piyā tesu
āgacchantesu yo maṁ yācati sopi me manasā piyo. etenāti sace
mama sabbepi yācakā piyā saccamevetaṁ mayā vuttaṁ etena
me saccavacanena ekaṁ me cakkhu upapajjatha uppajjatūti āha.
athassa vacanānantarameva paṭhamaṁ cakkhuṁ udapādi. tato dutiyassa
uppajjanatthāya gāthadvayamāha
yaṁ maṁ so yācituṁ āgā dehi cakkhunti brāhmaṇo
tassa cakkhūni pādāsiṁ brāhmaṇassa vanibbato.
bhiyyo maṁ āvisi pīti somanassañca nappakaṁ
etena saccavajjena dutiyaṁ me upapajjathāti.
tattha yaṁ manti yo maṁ yācati. soti so cakkhuvikalo
brāhmaṇo dehi me cakkhunti yācituṁ āgato. vanibbatoti
yācantassa. bhiyyo maṁ āvisīti brāhmaṇassa cakkhūni datvā
andhakālato paṭṭhāya tasmiṁ andhakāle tathārūpaṁ vedanaṁ agaṇetvā
aho sudinnaṁ me dānanti paccavekkhantaṁ maṁ bhiyyo atirekatarā

page number: 049

pīti āvisi mama hadayaṁ paviṭṭhā somanassañca mama aparimāṇaṁ
uppajjati. etenāti sace mama tadā anappakaṁ pītisomanassaṁ
uppannaṁ saccamevetaṁ mayā vuttaṁ etena me saccavacanena dutiyaṁpi
cakkhuṁ uppajjatūti āha.
taṁ khaṇaññeva dutiyaṁ cakkhuṁ udapādi. tāni panassa cakkhūni
neva pākatikāni na dibbāni sakkabrāhmaṇassa hi dinnaṁ
cakkhuṁ pana pākatikaṁ kātuṁ na sakkā upahatavatthuno ca dibbacakkhu
nāma nuppajjati. tāni panassa saccapāramitācakkhūnīti vuttāni.
tesaṁ uppattisamakālameva sakkānubhāvena sabbā rājaparisā
sannipatitāva ahesuṁ. athassa sakko mahājanassa majjheyeva thutiṁ
karonto gāthadvayamāha
dhammena bhāsitā gāthā sīvīnaṁ raṭṭhavaḍḍhana
etāni tava nettāni dibyāni paṭidissare.
tirokuḍḍaṁ tiroselaṁ samatiggayha pabbataṁ
samantā yojanasataṁ dassanaṁ anubhontu teti.
tattha dhammena bhāsitāti mahārāja imā te gāthā dhammena
sabhāvena bhāsitā. dibyānīti dibbānubhāvayuttāni. paṭidissareti
paṭidissanti. tirokuḍḍanti mahārāja imāni te cakkhūni devatānaṁ
cakkhūni viya parakuḍḍaṁ paraselaṁ yaṁkiñci pabbataṁpi samatiggayha atikkamitvā
samantā dasadisā yojanasataṁ rūpadassanaṁ anubhontu sodhentūti attho.

page number: 050

iti so ākāse ṭhatvā mahājanassa majjhe imā gāthā bhāsitvā
appamatto hohīti mahāsattaṁ ovaditvā devalokameva gato.
mahāsattopi mahājanaparivuto mahantena sakkārena nagaraṁ pavisitvā
sucandakaṁ pāsādaṁ abhiruhi. tena cakkhūnaṁ paṭiladdhabhāvo sakalasīviraṭṭhe
pākaṭo jāto. athassa dassanatthaṁ sakalaraṭṭhavāsino bahuṁ paṇṇākāraṁ
gahetvā āgamiṁsu. mahāsatto imasmiṁ mahājane sannipatite mama
dānaṁ vaṇṇayissāmīti rājadvāre mahāmaṇḍapaṁ kāretvā samussitasetacchatte
rājapallaṅke nisinno nagare bheriñcārāpetvā sabbaseniyo
sannipātāpetvā ambho sīviraṭṭhavāsino imāni me dibbacakkhūni
disvā ito paṭṭhāya dānaṁ adatvā mā bhuñjathāti dhammaṁ desento
catasso gāthā abhāsi
konīdha vittaṁ na dadeyya yācito
api visiṭṭhaṁ supiyaṁpi attano
tadiṁgha sabbe siviyo samāgatā
dibbāni nettāni mamajja passatha.
tirokuḍḍaṁ tiroselaṁ samatiggayha pabbataṁ
samantā yojanasataṁ dassanaṁ anubhonti me.
na cāgamattā paramatthi (kiñci) maccānaṁ idha jīvite
datvāna mānusaṁ cakkhuṁ laddhaṁ (me) cakkhuṁ amānusiṁ.
etaṁpi disvā sīviyo detha dānāni bhuñjatha

page number: 051

datvā ca bhutvā ca yathānubhāvaṁ
anindito saggamupeti ṭhānanti.
tattha konīdhāti ko nu idha. api visiṭṭhanti uttamaṁpi
samānaṁ. cāgamattāti cāgappamāṇato añño paramacakkhu nāma
natthi. idha jīviteti imasmiṁ jīvaloke. idha jīvitantipi pāṭho.
imasmiṁ jīvaloke jīvamānanti attho. amānusinti dibbacakkhu mayā
laddhaṁ iminā kāraṇena veditabbametaṁ cāgato uttamaṁ nāma
natthīti. etaṁpi disvāti etaṁ mayā laddhaṁ dibbacakkhuṁ disvāpi.
iti imāhi catūhi gāthāhi dhammaṁ desetvā tato paṭṭhāya
anvaḍḍhamāsapaṇṇarasauposathesu mahājanaṁ sannipātetvā niccaṁ imāhi
gāthāhi dhammaṁ desesi. taṁ sutvā mahājano dānādīni puññāni
katvā devalokaṁ pūrentova agamāsi.
satthā imaṁ dhammadesanaṁ āharitvā evaṁ bhikkhave porāṇakapaṇḍitā
bāhirakadānena asantuṭṭhā sampattayācakānaṁ attano cakkhūni
uppāṭetvā adaṁsūti vatvā cattāri saccāni pakāsetvā jātakaṁ
samodhānesi tadā sīvikavejjo ānando ahosi sakko anuruddho
ahosi sesaparisā buddhaparisā sīvirājā pana ahamevāti.
sīvirājajātakaṁ niṭṭhitaṁ.
tatiyaṁ.
-----------

page number: 052

sirimeṇḍakajātakaṁ
paññāyupetaṁ siriyā vihīnanti ayaṁ sirimeṇḍakapañho
mahāummaṅgajātake āvibhavissatīti.
sirimeṇḍakajātakaṁ niṭṭhitaṁ.
catutthaṁ.
-----------
rohanamigajātakaṁ
ete yūthā paṭiyantīti idaṁ satthā jetavane viharanto āyasmato
ānandassa jīvitapariccāgaṁ ārabbha kathesi.
so panassa jīvitapariccāgo asītinipāte cullahaṁsajātake
dhanapāladamane āvibhavissatīti. evantenāyasmatā satthu atthāya jīvite
pariccatte bhikkhū dhammasabhāyaṁ kathaṁ samuṭṭhāpesuṁ āvuso āyasmā
ānando sekkho paṭisambhidāppatto hutvā dasabalassatthāya jīvitaṁ
pariccajīti. satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
pubbepesa mamatthāya jīvitaṁ pariccajiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente khemā nāmassa
aggamahesī ahosi. tadā bodhisatto himavantappadese migayoniyaṁ
nibbattetvā suvaṇṇavaṇṇo ahosi. sobhaggappatto kaniṭṭhopissa

page number: 053

cittamigo nāma suvaṇṇavaṇṇo ahosi. kaniṭṭhabhaginīpissa suttanā
nāma suvaṇṇavaṇṇāva ahosi. mahāsatto pana rohano nāma
migarājā ahosi. so himavante dve pabbatarājiyo atikkamitvā
tatiyāya antare rohanaṁ nāma saraṁ nissāya asītimigasahassaparivāro
vāsaṁ kappesi. so andhe jiṇṇe mātāpitaro posesi.
atheko bārāṇasito avidūre nesādagāmavāsī nesādaputto
atthi. so himavantaṁ paviṭṭho mahāsattaṁ disvā attano gāmakaṁ
āgantvā aparabhāge kālaṁ karonto puttassa ārocesi tāta
amhākaṁ kammabhūmiyaṁ asukasmiṁ nāma ṭhāne suvaṇṇavaṇṇo migo
vasati sace rājā puccheyya katheyyāsīti.
athekadivasaṁ khemā nāma devī paccūsakāle supinaṁ addasa.
evarūpo supino ahosi suvaṇṇavaṇṇo migo kāñcanapīṭhe
nisīditvā suvaṇṇakiṁkanikaṁ ākoṭṭento viya madhurena sarena deviyā
dhammaṁ desesi. sā sādhukāraṁ datvā dhammaṁ suṇāti. migo
dhammakathāya aniṭṭhitāya eva uṭṭhāya gacchati. sāmi migaṁ gaṇhatha
gaṇhathāti vadantīyeva pabujjhi. paricārikāyo tassā saddaṁ
sutvā pidahitadvārakavātapānaṁ gehaṁ janassāpi okāsopi natthi
ayyā imāya velāya migaṁ gaṇhāpetīti avahasiṁsu. sā tasmiṁ
khaṇe supino ayanti ñatvā cintesi supino me diṭṭhoti sace
vakkhāmi rājā anādaro bhavissati dohaloti vutte pana ādarena
pariyesissati suvaṇṇavaṇṇamigassa dhammaṁ suṇissāmīti. sā

page number: 054

gilānālayaṁ katvā nipajji. rājā āgantvā bhadde kiṁ te
aphāsukanti pucchi. deva aññaṁ natthi dohalo pana me uppannoti.
kiṁ icchasīti. suvaṇṇavaṇṇassa migassa dhammaṁ sotuṁ icchāmi
devāti. bhadde yaṁ natthi tattha kiṁ te dohalo uppanno
suvaṇṇavaṇṇo nāma migoyeva natthīti. sā sace na labhāmi
idheva me maraṇanti rañño piṭṭhiṁ datvā nipajji. rājā sace
atthi labhissasīti parisamajjhe nisīditvā morajātake vuttanayeneva amacce
ca brāhmaṇe ca pucchitvā suvaṇṇavaṇṇā nāma migā hontīti
sutvā luddake sannipātāpetvā kenevarūpo migo diṭṭho kena
sutoti pucchitvā tena nesādaputtena pitu santikā sutaniyāmena
kathite samma tassa te migassa ānītakāle mahantaṁ sakkāraṁ
karissāmi gaccha ānehi nanti vatvā paribbayaṁ datvā taṁ pesesi.
sopi sacāhaṁ deva taṁ ānetuṁ na sakkhissāmi cammamassa
ānessāmi taṁ ānetuṁ asakkonto lomānipissa āneyyāmi
tumhe mā cintayitthāti vatvā nivesanaṁ gantvā puttadārassa
paribbayaṁ datvā tattha gantvā taṁ migarājānaṁ disvā kismiṁ nukho
ṭhāne pāsaṁ oḍḍetvā imaṁ gaṇhituṁ sakkhissāmīti vīmaṁsanto
pānīyatitthe okāsaṁ passi. so daḷhaṁ cammayottaṁ pāsaṁ vaṭṭetvā
mahāsattassa pānīyaṁ pivanaṭṭhāne yaṭṭhipāsaṁ oḍḍesi.
punadivase mahāsatto asītiyā migasahassehi saddhiṁ gocare
caritvā pakatitittheyeva pānīyaṁ pivissāmīti tattha gantvā

page number: 055

otarantoyeva pāse bajjhi. so sacāhaṁ idāneva bandharavaṁ ravissāmi
ñātigaṇo pānīyaṁ apivitvā bhīto palāyissatīti cintetvā yaṭṭhiṁ
alliyitvā attano passe vattetvā pānīyaṁ pivanto viya ahosi.
atha asītiyā migasahassānaṁ pānīyaṁ pivitvā uttaritvā ṭhitakāle
pāsaṁ chindissāmīti tikkhattuṁ ākaḍḍhati. paṭhamavāre cammaṁ chijji
dutiyavāre maṁsaṁ chijji tatiyavāre nahāru chijji. pāso aṭṭhiṁ
āhacca aṭṭhāsi. so chindituṁ asakkonto bandharavaṁ ravi.
migagaṇā bhāyitvā tīhi ghaṭāhi palāyiṁsu. cittamigo tiṇṇaṁ
ghaṭānaṁ antare mahāsattaṁ adisvā idaṁ bhayaṁ uppajjamānaṁ mama
bhātu uppannaṁ bhavissatīti cintetvā tassa santikaṁ āgantvā taṁ
bandhaṁ passi.
atha naṁ mahāsatto disvā tāta bhātika mā idha tiṭṭha
sāsaṅkaṁ idaṁ ṭhānanti vatvā uyyojento paṭhamaṁ gāthamāha
ete yūthā paṭiyanti bhītā maraṇā cittaka
gaccha tuvaṁpi mā kaṅkhi jīvissanti tayā sahāti.
tattha eteti cakkhupathaṁ atikkamitvā dūragate sandhāyāha.
paṭiyantīti paṭigacchanti palāyantīti attho. cittakāti taṁ ālapati.
tayā sahāti tvaṁ etesaṁ mama ṭhāne ṭhatvā rājā hohi ete
tayā saddhiṁ jīvissantīti.
tato ubhinnaṁpi tisso ekantarikā gāthā honti.

page number: 056

nāhaṁ rohana gacchāmi hadayaṁ me avakassati
na taṁ ahaṁ jahessāmi idha hessāmi jīvitaṁ.
te hi nūna marissanti andhā aparināyakā
gaccha tuvaṁpi mā kaṅkhi jīvissanti tayā saha.
nāhaṁ rohana gacchāmi hadayaṁ me avakassati
na taṁ bandhaṁ jahissāmi idha hessāmi jīvitanti.
tattha rohanāti mahāsattaṁ nāmena ālapati. avakassatīti
gaḷhayati kaḍḍhati sokena vā kaḍḍhiyati. te hi nūnāti te
amhākaṁ mātāpitaro ekaṁseneva dvīsu amhesu idha matesu aparināyakā
hutvā appaṭijaggiyamānā sussitvā marissanti tasmā bhātika
cittaka gaccha tuvaṁ tayā saha te jīvissantīti attho. idha
hessāmīti imasmiṁyeva ṭhāne jīvitaṁ jahissāmīti.
iti vatvā gantvā bodhisattassa dakkhiṇapassaṁ nissāya taṁ
sandhāretvā assāsento aṭṭhāsi. suttanāpi migapotikā palāyitvā
migānaṁ antare ubho bhātike apassantī idaṁ bhayaṁ mama bhātikānaṁ
uppannaṁ bhavissatīti nivattetvā tesaṁ santikaṁ āgato. taṁ āgacchantiṁ
disvā mahāsatto pañcamaṁ gāthamāha
gaccha bhīru palāyassu kūṭe bandhosmi āyase
gaccha tuvaṁpi mā kaṅkhi jīvissanti tayā sahāti.
tattha bhīrūti mātugāmo nāma appamattakenāpi bhāyati tena
taṁ evaṁ ālapati. kūṭeti paṭicchannapāse. āyaseti so hi

page number: 057

anto udake ayakkhandhaṁ koṭṭetvā tattha sāradāruyaṭṭhiṁ bandhitvā
oḍḍito tasmā evamāha. tayā sahāti te asītisahassā
migā tayā saddhiṁ jīvissantīti.
tato parā purimanayeneva tisso gāthā honti.
nāhaṁ rohana gacchāmi hadayaṁ me avakassati
na taṁ bandhaṁ jahessāmi idha hessāmi jīvitaṁ.
te hi nūna marissanti andhā aparināyakā
gaccha tuvaṁpi mā kaṅkhi jīvissanti tayā saha.
nāhaṁ rohana gacchāmi hadayaṁ me avakassati
na taṁ bandhaṁ jahissāmi idha hessāmi jīvitanti.
tattha te hi nūnāti idhāpi mātāpitarova sandhāyāha.
sāpi tatheva paṭikkhipitvā mahāsattassa vāmapassaṁ nissāya
assāsayamānā aṭṭhāsi. luddopi te mige palāyante disvā
bandharavañca sutvā bandho bhavissati migarājāti daḷhaṁ kacchaṁ
bandhitvā migamaraṇasattiṁ ādāya vegenāgacchi. mahāsatto taṁ
āgacchantaṁ disvā navamaṁ gāthamāha
ayaṁ so luddako eti luddarūpo sahāvudho
yo no vadhissati ajja usunā sattiyāmapīti.
tattha luddarūpoti dāruṇajātiko. sattiyāmapīti usunā
sattiyāpi no pariharitvā vadhissati tasmā yāva so nāgacchati
tāva palāyathāti.

page number: 058

taṁ disvāpi cittamigo na palāyi. suttanā pana sakabhāvena
sandhāretuṁ asakkontī maraṇabhayabhītā thokaṁ palāyitvā ahaṁ dve
bhātike pahāya kahi palāyissāmīti attano jīvitaṁ jahitvā nalāṭe
maccuṁ ādāya punāgantvā bhātu vāmapasse aṭṭhāsi.
tamatthaṁ pakāsento satthā dasamaṁ gāthamāha
sā muhuttaṁ palāyitvā bhayaṭṭā bhayatajjitā
sudukkaraṁ akarā bhīru maraṇāyūpanivattathāti.
tattha maraṇāyūpanivattathāti maraṇatthāya upanivatti.
luddopi āgantvā te tayo jane ekato ṭhite disvā
mettacittaṁ uppādetvā ekakucchiyaṁ nibbattabhātaro viya maññamāno
cintesi migarājā tāva pāse bandho ime pana dve janā
hirottappabandhena bandhā kiṁ nukho ime etassa hontīti. atha
naṁ pucchanto gāthamāha
kinnu teme migā honti muttā bandhaṁ upāsare
na taṁ cajitumicchanti jīvitassāpi kāraṇāti.
tattha kinnu temeti kinnu te ime. upāsareti upāsanti.
athassa bodhisatto ācikkhi
bhātaro honti me ludda sodariyā ekamātukā
na maṁ cajitumicchanti jīvitassāpi kāraṇāti.
so tassa vacanaṁ sutvā bhiyyoso mattāya muducitto ahosi.
cittamigarājā tassa muducittaṁ ñatvā samma luddaka mā tvaṁ

page number: 059

etaṁ migarājānaṁ migamattoyevāti maññittha ayaṁ hi migarājā
asītiyā migasahassānaṁ rājā sīlācārasampanno sabbasattesu muducitto
mahāpañño andhe jiṇṇe mātāpitaro posesi sace tvaṁ evarūpaṁ
dhammikamigaṁ māresi etaṁ mārento mātāpitaro ca no mañca
bhaginiñca meti amhe pañcapi jane māresiyeva mayhaṁ pana bhātu
jīvitaṁ dento pañcannaṁpi no jīvitadāyako ahosīti vatvā gāthamāha
te hi nūna marissanti andhā aparināyakā
pañcannaṁ jīvitaṁ dehi bhātaraṁ muñca luddakāti.
so tassa dhammakathaṁ sutvā pasannacitto mā bhāyīti vatvā
anantaraṁ gāthamāha
so vo ahaṁ pamokkhāmi mātāpetibharaṁ migaṁ
nandantu mātāpitaro muttaṁ disvā mahāmiganti.
tattha voti nipātamattaṁ. disvāti bandhanā pamuttaṁ passitvā.
evañca pana vatvā cintesi raññā dinnayaso mayhaṁ kiṁ
karissati sacāhaṁ imaṁ migarājānaṁ vadhissāmi ayaṁ vā me paṭhavī
bhijjitvā vivaraṁ dassati asani vā me matthake patissati
visajjissāmi nanti. so mahāsattaṁ upasaṅkamitvā yaṭṭhiṁ pātetvā
cammayottaṁ chindissāmīti migarājānaṁ āliṅgitvā udakapariyante
nipajjāpetvā muducittena sanikaṁ pāsā mocetvā nahārunā nahāruṁ
maṁsena maṁsaṁ cammena cammaṁ samodhānetvā udakena lohitaṁ dhovitvā
mettacittena punappunaṁ parimajji. tassa mettānubhāvena mahāsattassa

page number: 060

pāramitānubhāvena sabbāni nahārumaṁsacammāni sandhiyiṁsu. pādo
succhannacammalomo ahosi. asukasmiṁ ṭhāne bandho vaṇo ahosīti
na paññāyittha. mahāsatto sukhappatto aṭṭhāsi. taṁ disvā
cittamigo somanassajāto luddassa anumodanaṁ karonto gāthamāha
evaṁ luddaka nandassu saha sabbehi ñātibhi
yathāhamajja nandāmi muttaṁ disvā mahāmiganti.
atha naṁ mahāsatto kinnu kho esa luddo maṁ gaṇhanto
attano kammena gaṇhi udāhu aññassa āṇattiyāti cintetvā
gahitakāraṇaṁ pucchi. luddaputto āha sāmi na mayhaṁ tumhehi
kammaṁ atthi rañño pana aggamahesī khemā nāma tumhākaṁ dhammakathaṁ
sotukāmā tadatthāya rañño āṇattiyā tvaṁ mayā gahitoti.
samma evaṁ sante maṁ visajjento atidukkaraṁ karosi ehi maṁ
netvā rañño dassehi deviyā dhammaṁ kathessāmīti. sāmi
rājāno nāma kakkhalā ko jānāti kiṁ bhavissati mayhaṁ raññā
dinnena yasena kammaṁ natthi gaccha tvaṁ yathāsukhanti. puna
mahāsatto iminā maṁ visajjentena atidukkaraṁ kataṁ yasapaṭilābhaupāyamassa
karissāmīti cintetvā samma piṭṭhiṁ tāva me hatthena
parimajjāhīti āha. so parimajji. hattho suvaṇṇavaṇṇehi
lomehi paripūri. sāmi imehi kiṁ karomīti. samma imāni haritvā
rañño ca deviyā ca dassetvā imāni tassa suvaṇṇamigassa
lomānīti vatvā mama ṭhāne ṭhatvā imāhi gāthāhi deviyā dhammaṁ

page number: 061

desehi sutvāyeva hissā dohalo paṭipassambhissatīti. dhammañcara
mahārājāti dasa rājadhammagāthā uggaṇhāpetvā pañca sīlāni datvā
appamādena ovaditvā uyyojesi. luddaputto mahāsattaṁ ācariyaṭṭhāne
ṭhapetvā tikkhattuṁ padakkhiṇaṁ katvā catūsu ṭhānesu vanditvā
lomāni paduminipattena gahetvā pakkāmi. tepi naṁ tayo janā
thokaṁ anugantvā mukhena gocarañca pānīyañca gahetvā mātāpitūnaṁ
santikaṁ gamiṁsu. mātāpitaro tāta rohana tvaṁ kira pāse bandho
kathaṁ muttosīti pucchantā gāthamāhaṁsu
kathaṁ tvaṁ pamokkho āsi upanītasmi jīvite
kathaṁ putta pamokkhasi kūṭapāsamhā luddakoti.
tattha upanītasminti tvaṁ jīvite maraṇasantikaṁ upanīte kathaṁ
pamokkho āsīti.
taṁ sutvā bodhisatto tisso gāthāyo abhāsi
bhaṇaṁ kaṇṇasukhaṁ vācaṁ hadayaṅgaṁ hadayanissitaṁ
subhāsitāhi vācāhi cittako maṁ amocayi.
bhaṇaṁ kaṇṇasukhaṁ vācaṁ hadayaṅgaṁ hadayanissitaṁ
subhāsitāhi vācāhi suttanā maṁ amocayi.
sutvā kaṇṇasukhaṁ vācaṁ hadayaṅgaṁ hadayanissitaṁ
subhāsitāni sutvāna luddako maṁ amocayīti.
tattha bhaṇanti bhaṇanto. hadayaṅganti hadayaṅgamaṁ. dutiyagāthāya
bhaṇanti bhaṇamānā. sutvāti so imesaṁ ubhinnaṁ vācaṁ sutvā.

page number: 062

athassa mātāpitaro anumodantā āhaṁsu
evaṁ ānandito hotu saha dārehi luddako
yathā mayaṁ ca nandāma disvā rohanamāgatanti.
luddopi araññā nikkhamitvā rājakulaṁ gantvā rājānaṁ vanditvā
ekamantaṁ aṭṭhāsi. taṁ disvā rājā gāthamāha
nanu tvaṁ avaca ludda migacammāni āhariṁ
atha kena nu vaṇṇena migacammāni nāharīti.
tattha migacammānīti migaṁ vā cammaṁ vā. āharinti āharissāmīti.
idaṁ vuttaṁ hoti ambho luddaka nanu tvaṁ evaṁ avaca migaṁ
ānetuṁ asakkonto cammaṁ āharissāmi cammaṁ ānetuṁ asakkonto
lomānīti so tvaṁ kena kāraṇena neva migaṁ na migacammaṁ
āharīti.
taṁ sutvā luddo gāthamāha
āgamaññeva hatthatthaṁ kūṭapāsañca so migo
abajjhi taṁ migarājaṁ tañca muttā upāsare.
tassa me ahu saṁvego abbhūto lomahaṁsano
imañcāhaṁ migaṁ haññe ajja hissāmi jīvitanti.
tattha āgamanti mahārāja so migo mama hatthatthaṁ
hatthavasañceva mayā oḍḍitaṁ kūṭapāsamhi āgato tasmiṁ kūṭapāse
abajjhi. tañca muttā upāsareti tañca bandhaṁ upāsare muttā
abandhāva dve migā assāsentā taṁ nissāya aṭṭhaṁsu. abbhūtoti

page number: 063

pubbe abbhūtapubbo. imañcāhanti imaṁ ahaṁ. atha me
saṁviggassa etadahosi sace ahaṁ imaṁ migaṁ hanissāmi ajjeva
imasmiṁyeva ṭhāne jīvitaṁ jahissāmīti.
taṁ sutvā rājā āha
kīdisā te migā ludda kīdisā dhammikā migā
kathaṁvaṇṇā kathaṁsīlā bāḷhaṁ kho te pasaṁsasīti.
idaṁ so rājā vimhayavasena punappunaṁ pucchati. taṁ sutvā luddo
gāthamāha
odātasiṅgā sucibālā jātarūpatacūpamā
pādā lohitakā tesaṁ añjitakkhā manoramāti.
tattha odātasiṅgāti rajaṭadāmasadisā siṅgā. sucibālāti
cāmarībālasadisena sucinā bālena samannāgatā. lohitakāti
rattalomapavālasadisā. pādāti khurapariyantā. añjitakkhāti añjitehi
viya visuddhapañcapasādehi akkhīhi samannāgatā.
iti so kathentova mahāsattassa suvaṇṇavaṇṇāni lomāni
rañño hatthe ṭhapetvā tesaṁ migānaṁ sarīravaṇṇaṁ pakāsento gāthamāha
edisā te migā deva edisā dhammikā migā
mātāpetibharā deva na te so abhihārayunti.
tattha mātāpetibharāti jiṇṇe andhe mātāpitaro posenti
etādisā dhammikā. na te so abhihārayunti so migarājā na
sakkā kenaci tava paṇṇākāratthāya abhiharitunti attho.

page number: 064

abhihārayintipi pāṭho. so te ahaṁ tava paṇṇākāratthāya nābhihārayiṁ na
āharinti attho.
iti so mahāsattassa cittakamigassa ca suttanāya ca migapotikāya
guṇe kathetvā mahārāja ahaṁ tena migaraññā attano lomāni
dassetvā mama ṭhāne ṭhatvā dasahi rājadhammacariyāhi gāthāhi deviyā
dhammaṁ katheyyāsīti uggaṇhāpito āṇattoti āha.
taṁ sutvā rājā taṁ sattaratanakhacite rājapallaṅke nisīdāpetvā
sayaṁ deviyā saddhiṁ nīcāsane ekamantaṁ nisīditvā taṁ añjaliṁ paggayha
yācati. so dhammaṁ desento āha
dhammañcara mahārāja mātāpitūsu khattiya
idha dhammañcaritvāna rāja saggaṁ gamissasi.
dhammañcara mahārāja puttadāresu khattiya
idha dhammañcaritvāna rāja saggaṁ gamissasi.
dhammañcara mahārāja mittāmaccesu khattiya
idha dhammañcaritvāna rāja saggaṁ gamissasi.
dhammañcara mahārāja bāhanesu balesu ca
idha dhammañcaritvāna rāja saggaṁ gamissasi.
dhammañcara mahārāja gāmesu nigamesu ca
idha dhammañcaritvāna rāja saggaṁ gamissasi.
dhammañcara mahārāja raṭṭhesu janapadesu ca
idha dhammañcaritvāna rāja saggaṁ gamissasi.

page number: 065

dhammañcara mahārāja samaṇe brāhmaṇesu ca
idha dhammañcaritvāna rāja saggaṁ gamissasi.
dhammañcara mahārāja migapakkhīsu khattiya
idha dhammañcaritvāna rāja saggaṁ gamissasi.
dhammañcara mahārāja dhammo suciṇṇo sukhamāvahāti
idha dhammañcaritvāna rāja saggaṁ gamissasi.
dhammañcara mahārāja indā devā sabrahmakā
suciṇṇena divaṁ pattā mā dhammaṁ rāja pamādo.
tattheva te vattapadā esāva anusāsanī
sapaññaṁ sevi kalyāṇī evaṁ tvaṁ tidivaṅgatoti.
iti nesādaputto mahāsattena desitaniyāmeneva ākāsagaṅgaṁ
viya otārento buddhalīlāya dhammaṁ desesi. mahājano
sādhukārasahassāni pavattesi. dhammakathaṁ sutvāyeva deviyā dohalo
paṭipassambhi. rājā tussitvā luddaputtaṁ mahantena yasena santappento
tisso gāthā abhāsi
dammi nikkhasataṁ ludda thūlañca maṇikuṇḍalaṁ
caturassañca pallaṅkaṁ ummāpupphasirinnibhaṁ.
dve ca sādisiyo bhariyā usabhañca gavaṁ sataṁ
dhammena rajjaṁ kāressaṁ bahukāro mesi luddaka.
kasivaṇijjā iṇadānaṁ uñchācariyā ca luddaka
etena dāraṁ posehi mā pāpaṁ akari punāti.

page number: 066

tattha thūlanti mahagghaṁ maṇikuṇḍalapasādhanañca te dammi.
caturassanti catutthussadaṁ catūssīsakanti attho.
ummāpupphasirinnibhanti nīlapaccattharaṇatthatattā ummāpupphasadisāya sannibhāya
obhāsena samannāgataṁ kāḷavaṇṇadārusāramayaṁ vā. sādisiyoti
aññamaññaṁ rūpena ca bhogena ca sadisā. usabhañca gavaṁ satanti
usabhaṁ jeṭṭhakaṁ katvā gavaṁ satañca te dammi. kāressanti dasa
rājadhamme akopento dhammeneva rajjaṁ kāressāmīti. bahukāro
mesīti suvaṇṇavaṇṇassa migarañño ṭhāne ṭhatvā dhammassa desitattā
tvaṁpi mama bahūpakāro migarājena vuttaniyāmeneva te ahaṁ pañcasu
sīlesu patiṭṭhāpito. kasivaṇijjāti samma luddaka ahaṁ migarājaṁ
adisvā tassa vacanameva sutvā pañcasu sīlesu patiṭṭhito tvaṁpi
tato paṭṭhāya sīlavā hohi yāni tāni kasivaṇijjāni iṇadānañca
karohi. uñchācariyāti ājīvamukhāni etena sammāājīvena tava
puttadāraṁ posehi mā puna pāpaṁ akarīti.
so rañño kathaṁ sutvā na me gharāvāsena attho pabbajjaṁ
me anujānātha devāti. rājānaṁ anujānāpetvā raññā dinnaṁ
dhanaṁ puttadārassa datvā himavantaṁ pavisitvā isipabbajjaṁ pabbajitvā
aṭṭhasamāpattiyo nibbattetvā brahmalokaparāyano ahosi. rājāpi
mahāsattassa ovāde ṭhatvā saggapadaṁ pūresi. tassa ovādo
vassasahassaṁ pavattati.
satthā imaṁ dhammadesanaṁ āharitvā evaṁ bhikkhave pubbepi

page number: 067

mamatthāya ānandena jīvitaṁ pariccattamevāti vatvā jātakaṁ
samodhānesi tadā luddo channo ahosi rājā sārīputto devī
khemā bhikkhunī mātāpitaro mahārājakulāni ahesuṁ suttanā
uppalavaṇṇā cittamigo ānando asītimigasahassāni sākiyagaṇā
rohanamigarājā pana ahamevāti.
rohanamigajātakaṁ niṭṭhitaṁ.
pañcamaṁ.
-----------
haṁsajātakaṁ
ete haṁsā pakkamantīti idaṁ satthā jetavane viharanto
ānandattherassa jīvitapariccāgameva ārabbha kathesi.
tadāpi hi dhammasabhāyaṁ therassa guṇakathaṁ kathentesu bhikkhūsu
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
ānandena mamatthāya jīvitaṁ pariccattamevāti vatvā atītaṁ āhari.
atīte bārāṇasiyaṁ bahuputtako nāma rājā rajjaṁ kāresi.
khemā nāma devī tassa aggamahesī ahosi. tadā mahāsatto
suvaṇṇahaṁsayoniyaṁ nibbattetvā navutihaṁsasahassaparivuto cittakūṭe vasati.
tadāpi devī vuttanayeneva supinaṁ disvā rañño suvaṇṇavaṇṇassa
haṁsassa dhammadesanāsavanañca dohalañca ārocesi. rājāpi pucchitvā

page number: 068

suvaṇṇahaṁsā nāma atthīti cittakūṭe pabbate vasantīti ca sutvā
khemaṁ nāma saraṁ kāretvā nānappakārāni nivāpadhaññāni ropetvā
catūsu kaṇṇesu devasikaṁ abhayaghosanaṁ ghosāpesi ekañca luddaputtaṁ
haṁsānaṁ gahaṇatthāya payojesi. tassa payojitākāro ca tena
tattha sakuṇānaṁ upaparikkhitabhāvo ca suvaṇṇahaṁsānaṁ āgatakāle rañño
ārocetvā pāsānaṁ oḍḍitaniyāmo ca mahāsattassa pāse
bandhaniyāmo ca sumukhassa haṁsasenāpatino tīsu haṁsaghaṭāsu āhiṇḍitvā taṁ
adisvā nivattanañca sabbaṁ mahāhaṁsajātake āvibhavissati. idhāpi
mahāsatto yaṭṭhipāse bajjhitvā pāsayaṭṭhiyaṁ olambantoyeva gīvaṁ
pasāretvā haṁsānaṁ gatamaggaṁ olokento sumukhaṁ āgacchantaṁ disvā
āgatakāle naṁ vīmaṁsissāmīti cintetvā tasmiṁ āgate tisso gāthā
abhāsi
ete haṁsā pakkamanti vaṅkaṅgā bhayameritā
haritacā hemavaṇṇā kāmaṁ sumukha pakkama.
ohāya maṁ ñātigaṇā ekaṁ pāsavasaṁ gataṁ
anapekkhamānā gacchanti kiṁ eko avahīyasi.
pateva patataṁ seṭṭha natthi bandhe sahāyatā
mā anīghāya hāpesi kāmaṁ sumukha pakkamāti.
tattha bhayameritāti bhayena iritā bhayatajjitā bhayacalitā ca.
haritacā hemavaṇṇāti dvīhipi vacanehi tamevālapati. kāmanti
suvaṇṇavaṇaṇa sundaramukha ekaṁsena pakkamāhiyeva kinte

page number: 069

idhāgamanenāti vadati. ohāyāti maṁ jahitvā uppatitvā.
anapekkhamānāti tepi mama ñātikā mayi anapekkhamānāva gacchanti. patevāti
uppateva. mā anīghāyāti ito gantvā pattabbāya niddukkhabhāvāya
viriyaṁ mā hāpesi.
tato sumukho paṅkapiṭṭhe nisīditvā gāthamāha
nāhaṁ dukkhaparetopi dhataraṭṭha tuvaṁ jahe
jīvitaṁ maraṇaṁ vā me tayā saddhiṁ bhavissatīti.
tattha dukkhaparetoti mahārāja tvaṁ maraṇadukkhaparetopi ettakeneva
nāhantaṁ jahāmi. evaṁ sumukhena sīhanāde kate dhataraṭṭho
gāthamāha
etadariyassa kalyāṇaṁ yaṁ tvaṁ sumukha bhāsasi
tañca vīmaṁsamānāhaṁ patate 1- taṁ avassajinti.
tattha etadariyassāti yaṁ tvaṁ nāhaṁ tuvaṁ jaheti bhāsasi
etaṁ ācārasampannassa ariyassa kalyāṇaṁ uttamavacanaṁ. patate tanti
ahañca na taṁ visajjitukāmova evaṁ avacaṁ athakho taṁ vīmaṁsamāno
patevāti etaṁ vacanaṁ avasajjiṁ gacchāti taṁ avocanti attho.
evaṁ tesaṁ kathentānaññeva luddaputto daṇḍamādāya vegenāgato.
sumukho dhataraṭṭhaṁ assāsento tassābhimukho gantvā apacitiṁ
katvā haṁsarañño guṇe kathesi. tāvadeva luddaputto muducitto
ahosi. so tassa muducittataṁ ñatvā puna gantvā haṁsarājameva

footnote: 1 patāti?

page number: 070

assāsento aṭṭhāsi. luddaputtopi haṁsarājānaṁ upasaṅkamitvā
chaṭṭhaṁ gāthamāha
apadena padaṁ yāti antalikkhe caro dijo
dūrā pāsaṁ na bujjhi tvaṁ haṁsānaṁ pavaruttamāti.
tattha apadena padanti mahārāja tumhādiso antalikkhacaro dijo
apathe ākāse pathaṁ katvā yāti. na bujjhīti so tvaṁ evarūpo
dūratova imaṁ pāsaṁ na bujjhi na jānāsīti pucchi.
mahāsatto āha
yadā parābhavo hoti poso jīvitasaṅkhaye
atha jālañca pāsañca āsajjāpi na bujjhatīti.
tattha yadā parābhavoti samma luddaka yadā parābhavo avuḍḍhi
vināso sampatto hoti atha poso jīvitasaṅkhaye sampatte jālañca
pāsañca patvāpi na jānātīti attho.
luddo haṁsarañño kathaṁ abhinanditvā sumukhena saddhiṁ sallapanto
tisso gāthā abhāsi
ete haṁsā pakkamanti vaṅkaṅgā bhayameritā
haritacā hemavaṇṇā tvañcenaṁ avahīyasi.
ete bhutvā pivitvā ca pakkamanti vihaṅgamā
anapekkhamānā pakkamanti tvañceveko upāsasi.
kiṁ nu tāyaṁ dijo hoti mutto bandhaṁ upāsasi
ohāya sakuṇā yanti kiṁ eko avahīyasīti.

page number: 071

tattha tvañcenanti tvameva ohiyasīti pucchi. upāsasīti
payirupāsasi.
sumukho āha
rājā me so dijo mitto sakhā pāṇasamo ca me
neva taṁ vijahissāmi yāva kālassa pariyāyanti.
tattha yāva kālassa pariyāyanti luddaputta yāva jīvitakālassa
pariyāyaṁ pariyosānaṁ ahaṁ etaṁ na vijahessāmiyeva.
taṁ sutvā luddo pasannacitto hutvā sacāhaṁ evaṁ sīla-
sampannesu imesu aparajjhissāmi paṭhavīpi me vivaraṁ dadeyya kiṁ
me rañño santikā laddhena yasena dhanena visajjessāmi nanti
cintetvā gāthamāha
yo ca tvaṁ sakhino hetu pāṇaṁ cajitumicchasi
so te sahāyaṁ muñcāmi hotu rājā tavānugoti.
tattha yo ca tvanti yo nāma tvaṁ. soti so ahaṁ. tavānu-
goti esa haṁsarājā tava vasaṁ anugato hoti tayā saddhiṁ ekaṭ-
ṭhāne vasatūti.
evañca pana vatvā dhataraṭṭhaṁ yaṭṭhipāsato otāretvā saratīraṁ
netvā pāsaṁ muñcitvā muducittena lohitaṁ dhovitvā nahāruādīni
paṭipādesi. tassa muducittatāya mahāsattassa pāramitānaṁ ānubhā-
vena ca tāvadeva pādo sacchavilomo ahosi. bandhanaṭṭhānaṁpi na

page number: 072

paññāyati. sumukho bodhisattaṁ oloketvā tuṭṭhacitto anumodanaṁ
karonto gāthamāha
evaṁ luddaka nandassu saha sabbehi ñātibhi
yathāhamajja nandāmi muttaṁ disvā dijādipanti.
taṁ sutvā luddo gacchatha sāmīti āha. atha naṁ mahāsatto
kiṁ pana tvaṁ samma maṁ attano atthāya bandhi udāhu aññassa
āṇattiyāti pucchitvā tena tasmiṁ kāraṇe ārocite kiṁ nukho
me itova cittakūṭaṁ gantuṁ seyyo udāhu nagaranti vīmaṁsanto
mayi nagaraṁ gate luddaputtopi dhanaṁ labhissati deviyāpi dohalo
paṭipassambhissati sumukhassa mittadhammo pākaṭo bhavissati tathā
mama ñāṇabalaṁ khemañca saraṁ abhayaṁ pakkhīnaṁ katvā labhissāmi tassa
nagarameva gantuṁ seyyoti sanniṭṭhānaṁ katvā luddaka tvaṁ amhe
kājenādāya rañño santikaṁ nehi sace no rājā visajjetukāmo
bhavissati visajjessatīti āha. rājāno nāma sāmi kakkhalā gacchatha
tumheti. mayaṁ tādisaṁ luddaṁpi muduṁ karimhā rañño ārādhanena
amhākaṁ bhāro nehiyeva no sammāti. so tathā akāsi.
rājā haṁse disvāva somanassajāto hutvā dvepi haṁse kañcanapīṭhe
nisīdāpetvā madhulāje khādāpetvā madhūdakaṁ pāyetvā añjaliṁ paggayha
dhammakathaṁ āyāci. haṁsarājā tassa sotukāmataṁ viditvā paṭhamaṁ
ratāva paṭisanthāmakāsi. tatrīmā haṁsassa ca rañño ca vacana-
paṭivacanagāthā honti

page number: 073

kacci nu bhoto kusalaṁ kacci bhoto anāmayaṁ
kacci raṭṭhamidaṁ phītaṁ dhammena anusāsasīti.
kusalañceva me haṁsa atho haṁsa anāmayaṁ
atho raṭṭhamidaṁ phītaṁ dhammena anusāsatīti.
kacci bhoto amaccesu doso koci na vijjati
kacci ārā amittā te chāyā dakkhiṇatorivāti.
athopi me amaccesu doso koci na vijjati
atho ārā amittā me chāyā dakkhiṇatorivāti.
kacci te sādisī bhariyā assavā piyabhāṇinī
puttarūpayasūpetā tava chandavasānugāti.
atho me sādisī bhariyā assavā piyabhāṇinī
puttarūpayasūpetā mama chandavasānugāti.
kacci te bahavo puttā sujātā raṭṭhavaḍḍhane
paññājavena sampannā sammodanti tato tatoti.
sataṁ eko ca me puttā dhataraṭṭha mayā sutā
tesaṁ tvaṁ kiccamakkhāhi nāvarujjhanti te vacoti.
tattha kusalanti ārogyaṁ. anāmayanti idaṁ tasseva vevacanaṁ.
phītanti kacci te idaṁ raṭṭhaṁ phītaṁ subhikkhaṁ dhammena ca naṁ anusāsasīti
pucchi. dosoti aparādho. chāyā dakkhiṇatorivāti yathā nāma
dakkhiṇadisābhimukhī chāyā na vaḍḍhati evaṁ te kacci amittā na

page number: 074

vaḍḍhantīti vadati. sādisīti jātibhogātigottakulapadesehi samānā
evarūpā hi aticārinī na hoti. assavāti vacanapaṭiggāhakā.
puttarūpayasūpetāti puttehi ca rūpena ca yasena ca upetā.
paññājavenāti paññāvegena paññaṁ javāpetvā tāni tāni kiccāni
paricchindituṁ samatthāti pucchati. sammodanti tato tatoti yattha yattha
niyuttā honti tato tato sammodanteva. mayā sutāti mayā
vissutā maṁ hi loko bahuputtarājāti vadati iti te maṁ nissāya
vissutā pākaṭā jātāti mayā sutā nāma hontīti vadati. tesaṁ
tvaṁ kiccamakkhāhīti tesaṁ mama puttānaṁ idaṁ nāma karontūti tvaṁ
kiccamakkhāhi. nāvarujjhantīti na te vacanaṁ avarujjhanti ovādaṁ
nesaṁ dehīti adhippāyenevamāha.
taṁ sutvā mahāsatto tesaṁ ovādaṁ dadanto pañca gāthā abhāsi
upapannopi ce hoti jātiyā vinayena vā
atha pacchā kurute yogaṁ kicce āvāsu sīdati.
tassa saṁhīrapaññassa vivaro jāyate mahā
rattimandhova rūpāni thūlāni manupassati.
asāre sārayogaññū matiṁ natveva vindati
sarabhova giriduggasmiṁ antarāyeva sīdati.
hīnajaccopi ce hoti uṭṭhātā dhitimā naro
ācārasīlasampanno nise aggīva bhāsati.

page number: 075

etaṁ ve upamaṁ katvā putte vijjāsu ṭhāpaya
saṁviruḷhetha medhāvī khette bījaṁva vuṭṭhiyāti.
tattha vinayena vāti ācārena. pacchā kurute yoganti yo
ce sikkhitabbasikkhāsu daharakāle yogaṁ viriyaṁ akatvā pacchā mahallaka-
kāle karoti evarūpo pacchā tathārūpe dukkhe vā āpadāsu vā
uppannāsu sīdati attānaṁ uddharituṁ na sakkoti. tassa saṁhīra-
paññassāti tassa asikkhitattā tato saṁharitabbapaññassa aniccala-
buddhino. vivaroti bhogādīnaṁ chiddaṁ parihānīti attho. rattimandhoti
rattiandho. idaṁ vuttaṁ hoti yathā rattandho rattandhakāṇo
rattiṁ candobhāsādīhi thūlarūpāneva passati sukhumāni passituṁ na
sakkoti evaṁ asikkhito saṁhīrapañño kismiñcideva bhaye uppanne
sukhumāni kiccāni passituṁ na sakkoti oḷārikāneva passati
tasmā tava putte daharakāleyeva sikkhāpetuṁ vaṭṭatīti. asāreti
nissāre lokāyatavedasamaye. sārayogaññūti sārayutto esa
samayoti maññamāno. matiṁ natveva vindatīti bahuṁpi sikkhitvā
paññaṁ na labhatiyeva. giriduggasminti so evarūpo yathā nāma
sarabho attano vasanaṭṭhānaṁ āgacchanto antarāmagge visamaṁ samanti
maññamāno giridugge vegenāgacchanto narakaṁ papātaṁ patitvā
antarāva sīdati āvāsaṁ na pāpuṇāti evameva asāralokāyata-
vedasamayaṁ sārasaññāya uggahetvā mahāvināsaṁ pāpuṇāti tasmā
tava putte atthanissitesu vuḍḍhiāvahesu kiccesu yojetvā sikkhāpehi.

page number: 076

nise aggīvāti mahārāja hīnajātikopi uṭṭhātādiguṇasampanno rattiṁ
aggikkhandho viya obhāsati. etaṁ veti mayā vuttaṁ rattandhañca
aggikkhandhañca upamaṁ katvā tava putte vijjāsu ṭhāpaya sikkhi-
tabbayuttāsu sikkhāsu yojehi evaṁ yutto hi yathā sukhettesu
vuṭṭhiyā bījaṁ saṁviruhati tatheva medhāvī saṁviruhati yasena ca bhogehi ca
vaḍḍhatīti.
evaṁ mahāsatto rañño sabbarattiṁ dhammaṁ deseti. deviyā
dohalo paṭipassambhi. mahāsatto aruṇuggamanavelāyameva rājānaṁ
sīlesu patiṭṭhāpetvā appamādena ovaditvā saddhiṁ sumukhena uttara-
sīhapañjarena nikkhamitvā cittakūṭameva gato.
satthā imaṁ dhammadesanaṁ āharitvā evaṁ bhikkhave pubbepi
iminā mamatthāya jīvitaṁ pariccattamevāti vatvā jātakaṁ samodhānesi
tadā luddako channo ahosi rājā sārīputto devī khemā
bhikkhunī haṁsagaṇā sākiyagaṇā ahesuṁ sumukho ānando ahosi
haṁsarājā pana ahamevāti.
haṁsajātakaṁ niṭṭhitaṁ
chaṭṭhaṁ.
--------------

page number: 077

sattigumbajātakaṁ
migaluddo mahārājāti idaṁ satthā maddakucchismiṁ migadāye
viharanto devadattaṁ ārabbha kathesi.
devadattena hi silāya paviddhāya bhagavato pāde sakhalikāya
ghaṭe balavavedanā uppajjiṁsu. tathāgatassa dassanatthāya bahū
bhikkhū sannipatiṁsu. atha bhagavā parisaṁ sannipatitaṁ disvā bhikkhave
idaṁ senāsanaṁ atisambādhaṁ sannipāto mahā bhavissati mañca
sivikāya maddakucchiyaṁ nethāti āha. bhikkhū tathā kariṁsu. jīvako
tathāgatassa pādaṁ phāsukaṁ akāsi. bhikkhū satthu santike nisinnāva
kathaṁ samuṭṭhāpesuṁ āvuso devadatto sayaṁpi pāpo parisāpissa
pāpā iti so pāpo pāpaparivārova viharatīti. satthā kiṁ
kathetha bhikkhaveti pucchitvā imāya nāmāti vutte na bhikkhave
idāneva pubbepi devadatto pāpova pāpaparivāroyevāti vatvā
atītaṁ āhari.
atīte uttarapañcālanagare pañcālo nāma rājā rajjaṁ
karesi. tadā mahāsatto araññāyatane ekasmiṁ sānupabbate
simbalivane ekassa suvarañño putto hutvā nibbatti dve
bhātaro ahesuṁ. tassa pana pabbatassa uparivāte coragāmako
ahosi pañcannaṁ corasatānaṁ nivāso adhovāte assamo pañcannaṁ

page number: 078

isisatānaṁ nivāso. tesaṁ suvapotakānaṁ pakkhanikkhamanakāle vāta-
maṇḍalikā udapādi. tāya pahato eko suvapotako coragāme
corānaṁ āvudhantare patito. tassa tattha patitattā sattigumbo-
tvevassa nāmaṁ kariṁsu. eko assame bālukathale pupphantare
patito. tassa tattha patitattā pupphakotvevassa nāmaṁ kariṁsu.
sattigumbo corānaṁ antare vaḍḍhito. pupphako isīnaṁ antare
vaḍḍhito. athekadivasaṁ rājā sabbālaṅkārapaṭimaṇḍito rathavaraṁ
abhiruhitvā mahantena parivārena migavadhāya nagarato avidūre supupphita-
suphalitaramaṇīyaṁ upavanaṁ gantvā yassa passena migo palāto
tasseva gīvāti vatvā rathā oruyha paṭicchādetvā dinne koṭṭhake
dhanuṁ ādāya aṭṭhāsi. purisehi migānaṁ uṭṭhāpanatthāya vanagumbesu
pothiyamānesu eko eṇimigo uṭṭhāya gamanamaggaṁ olokento
raññā ṭhitaṭṭhānasseva vivittaṁ disvā tadabhimukho pakkhanditvā
palāyi. amaccā kassa passena migo palātoti pucchantā
rañño passenāti ñatvā raññā saddhiṁ keḷiṁ kariṁsu. rājā
asmimānena tesaṁ keḷiṁ asahanto idāni taṁ migaṁ gaṇhissāmīti
rathaṁ abhiruyha sīghaṁ pesehīti sārathiṁ āṇāpetvā migena gatamaggaṁ
paṭipajji. rathaṁ vegena gacchantaṁ parisā anubandhituṁ nāsakkhiṁsu.
rājā sārathidutiyo yāva majjhantikā gantvā migaṁ adisvā nivat-
tanto tassa coragāmakassa santike ramaṇīyaṁ kandaraṁ disvā rathā
oruyha nahātvā ca pivitvā ca paccuttari. athassa sārathī

page number: 079

rathato uttarattharaṇaṁ otāretvā sayanaṁpi rukkhacchāyāya paññapesi.
so tattha nipajji. sārathīpi tassa pāde sambāhanto nisīdi.
rājā antarantarā niddāyati ceva pabujjhati ca. coragāmavāsino
corāpi rañño ārakkhaṇatthāya araññameva pavisiṁsu. coragāmake
sattigumbo ceva bhattarandhako patikolumbo nāmeko puriso cāti
dveva ohiyiṁsu. tasmiṁ khaṇe sattigumbo gāmato nikkhamitvā
rājānaṁ disvā imaṁ niddāyamānaṁ māretvā ābharaṇāni gahessāmīti
cintetvā patikolumbakassa santikaṁ gantvā taṁ kāraṇaṁ ārocesi.
tamatthaṁ pakāsento satthā pañca gāthā abhāsi
migaluddo mahārājā pañcālānaṁ rathesabho
nikkhanto saha senāya ogaṇo vanamāgato.
tatthaddasā araññasmiṁ takkārānaṁ kuṭīkataṁ
tassā kuṭiyā nikkhamma suvo luddāni bhāsati.
sampannabāhano poso yuvā sammaṭṭhakuṇḍalī
sobhati lohituṇhīso divā suriyova bhāsati.
majjhantike sampatike sutto rājā sasārathi
handassābharaṇaṁ sabbaṁ gaṇhāma sahasā mayaṁ.
nissivepi rahodāni sutto rājā sasārathi
ādāya vatthaṁ maṇikuṇḍalañca
hantvāna sākhāhi avattharāmāti.
tattha migaluddoti migaluddo viya migānaṁ gavesanato migaluddoti

page number: 080

vutto. ogaṇoti gaṇā ohīno parihīno hutvā. takkārānaṁ
kuṭīkatanti so rājā tattha araññe corānaṁ vasanatthāya kataṁ
gāmakaṁ addasa. tassāti tato corakuṭito. luddāni bhāsatīti
patikolumbena saddhiṁ dāruṇāni vacanāni kathesi. sampannabāhanoti
sampannāssabāhano. lohituṇhīsoti rattena uṇhīsapaṭena samannā-
gato. sampatiketi sampati idāni evarūpe ṭhitamajjhantike
kāleti attho. sahasāti sahasena pasayhākāraṁ katvā gaṇhāmāti
vadati. nissivepi rahodānīti nissivepi idāni raho idaṁ vadati
yathā nissive aḍḍharattikasamaye manussā kīḷantā sayanti raho
hoti idāni evarūpe ṭhitamajjhantikepi kāle tathevāti. hantvā-
nāti rājānaṁ māretvā vatthābharaṇānissa gahetvā atha naṁ pāde
gahetvā kaḍḍhitvā ekamante sākhāhi paṭicchādemāti.
iti so vegena sakiṁ nikkhamitvā sakiṁ patikolumbassa santikaṁ
gacchati. so tassa vacanaṁ sutvā nikkhamitvā olokento rājabhāvaṁ
ñatvā bhīto gāthamāha
kinnu ummattarūpova sattigumba pabhāsasi
durāsadā hi rājāno aggi pajjalito yathāti.
atha naṁ suvo gāthāya ajjhabhāsi
atha tvaṁ patikolumba matto thūlāni gajjasi
mātarā mayha naggāya kiṁ nu tvaṁ vijigucchaseti.
tattha atha tvanti nanu tvaṁ. mattoti corānaṁ ucchiṭṭhasuraṁ

page number: 081

labhitvā tāya matto hutvā pubbe mahāgajjitāni tajjasi.
mātarāti corajeṭṭhakassa bhariyaṁ sandhāyāha. sā kira tadā sākhābhaṅgaṁ
nivāsetvā carati. vijigucchaseti mama mātari naggāya kiṁ nu tvaṁ
idāni corakammaṁ jigucchasi kātuṁ na icchasīti.
rājā pabujjhitvā tassa tena saddhiṁ manussabhāsāya kathentassa
vacanaṁ sutvā sappaṭibhayaṁ idaṁ ṭhānanti sārathiṁ uṭṭhāpento gāthamāha
uṭṭhehi samma taramāno rathaṁ yojehi sārathi
sakuṇo me na ruccati aññaṁ gacchāma assamanti.
sopi sīghaṁ uṭṭhahitvā rathaṁ yojetvā gāthamāha
yutto ratho mahārāja yutto ca balavāhano
adhitiṭṭha mahārāja aññaṁ gacchāma assamanti.
tattha balavāhanoti balavavāhano mahāthāmāssasampannoti attho.
adhitiṭṭhāti abhiruha.
abhiruḷhamatteyeva tasmiṁ sindhavā vātavegena pakkhandiṁsu.
sattigumbo rathaṁ gacchantaṁ disvā sambhamappatto dve gāthā abhāsi
konumeva gatā sabbe ye asmiṁ paricārakā
esa gacchati pañcālo mutto tesaṁ adassanā.
kodaṇḍakāni gaṇhatha sattiyo tomarāni ca
esa gacchati pañcālo mā vo muñcittha jīvitanti.
tattha konumeti kuhiṁ nu ime. asminti imasmiṁ assame.

page number: 082

paricārakāti corā. adassanāti etesaṁ corānaṁ adassanena mutto.
esa gacchatīti etesaṁ hatthato mutto hutvā esa adassanaṁ
gacchatīti attho. kodaṇḍakānīti dhanū. jīvitanti tumhākaṁ
jīvantānaṁ mā muñcittha āvudhahatthā dhāvitvā gaṇhatha nanti.
evaṁ tassa viravitvā aparāparaṁ vidhāvantasseva rājā isīnaṁ
assamaṁ patto. tasmiṁ khaṇe isayo phalāphalatthāya gatā. eko
pupphakasuvova assamapade hoti. so rājānaṁ disvā paccuggamanaṁ
katvā paṭisanthāramakāsi.
tamatthaṁ pakāsento satthā catasso gāthā abhāsi
athāparo paṭinandittha suvo lohitatuṇḍako
svāgatante mahārāja atho te adurāgataṁ
issarosi anuppatto yaṁ idhatthi pavedaya.
tiṇḍukāni piyālāni madhuke kāsamāriyo
phalāni khuddakappāni bhuñja rāja varaṁ varaṁ.
idaṁpi pāniyaṁ sītaṁ ābhataṁ girigabbharā
tato piva mahārāja sace tvaṁ abhikaṅkhasi.
araññaṁ uñchāya gatā ye asmiṁ paricārakā
sayaṁ uṭṭhāya gaṇhavho hatthā me natthi dātaveti.
tattha paṭinanditthāti rājānaṁ disvāva tussi. lohitatuṇḍakoti
rattatuṇḍako sobhaggappatto. madhuketi madhukaphalāni.
kāsamāriyoti evaṁnāmakāni phalāni kāraphalāni vā. tato pivāti

page number: 083

tato pānīyamāḷakato gahetvā pānīyaṁ piva. ye asmiṁ paricārakāti
mahārāja ye imasmiṁ assame vicaraṇakā isayo te araññaṁ
uñchāya gatā. gaṇhavhoti phalāphalāni gaṇhatha. dātaveti dātuṁ.
rājā tassa paṭisanthāre pasīditvā thutiṁ karonto gāthādvayamāha
bhaddako vatāyaṁ pakkhī dijo paramadhammiko
atheso itaro pakkhī suvo luddāni bhāsati.
etaṁ hanatha bandhatha mā vo muñcittha jīvitaṁ
iccevaṁ vilapantassa sotthī pattosmi assamanti.
tattha itaroti corakuṭiyaṁ suvako. iccevanti ahaṁ pana tassa
evaṁ vilapantassa imaṁ assamaṁ sotthinā pattoti.
rañño kathaṁ sutvā pupphako dve gāthā abhāsi
bhātarosmā mahārāja sodariyā ekamātukā
ekarukkhasmiṁ saṁvaḍḍhā nānākhettaṁ gatā ubho.
sattigumbo ca corānaṁ ahañca isinaṁ idha
asataṁ so sataṁ ahaṁ tena dhammena no vināti.
tattha bhātarosmāti mahārāja so cāhañca ubho bhātaro
homa. corānanti so corānaṁ santike saṁvaḍḍho ahaṁ isīnaṁ
santike. asataṁ so sataṁ ahanti so asādhūnaṁ dussīlānaṁ santikaṁ
upagato ahaṁ sādhūnaṁ sīlavantānaṁ tena dhammena no vināti
mahārāja tañca sattigumbaṁ corā coradhammena ceva corakiriyāya ca
vinesuṁ maṁ isayo isidhammena isisīlācārena tasmā sopi tena

page number: 084

coradhammena no vinā hoti ahaṁ hi isidhammena no vinā homīti.
idāni taṁ dhammaṁ vibhajento gāthādvayamāha
yattha vadho ca bandho ca nikatī vañcanāni ca
ālopā sahasākārā tāni so tattha sikkhati.
idha saccañca dhammo ca ahiṁsā saṁyamo damo
āsanūdakadāyīnaṁ aṅke vaḍḍhosmi bhāratāti.
tattha nikatīti paṭirūpakena vañcanāni. vañcanānīti ujukavañcanāneva.
ālopāti divā gāmaghātā. sahasākārāti gehaṁ
pavisitvā maraṇena tajjetvā sāhasikakammakaraṇāni ca. saccanti
sabhāvo. dhammoti sucaritadhammo. ahiṁsāti mettāpubbabhāgo.
saṁyamoti sīlasaṁyamo. damoti indriyadamanaṁ. āsanūdakadāyīnanti
abbhāgatānaṁ janānaṁ āsanañca udakadānañca dānasīlānaṁ. bhāratāti
rājānaṁ ālapati.
idāni rañño dhammaṁ desento imā gāthā abhāsi
yaṁ yaṁ hi rāja bhajati santaṁ vā yadi vā asaṁ
sīlavantaṁ visīlaṁ vā vasaṁ tasseva gacchati.
yādisaṁ kurute mittaṁ yādisañcūpasevati
sopi tādisako hoti sahavāso hi tādiso.
sevamāno sevamānaṁ samphuṭṭho samphusaṁ paraṁ
saro duṭṭho kalāpaṁva alittamupalimpati.
palimpabhayā dhīro neva pāpasakhā siyā

page number: 085

pūtimacchaṁ kusaggena yo naro upanayhati
kusāpi pūtī vāyanti evaṁ bālūpasevanā.
tagarañca palāsena yo naro upanayhati
pattāpi surabhī vāyanti evaṁ dhīrūpasevanā.
tasmā pattapūṭasseva ñatvā sampākamattano
asantenūpaseveyya sante seveyya paṇḍito
asanto nirayaṁ nenti santo pāpenti suggatinti.
tattha santaṁ vā yadi vā asanti sappurisaṁ vā asappurisaṁ
vā. sevamāno sevamānanti sevamāno ācariyo sevamānaṁ
antevāsikaṁ. samphuṭṭhoti antevāsinā samphuṭṭho ācariyo. samphusaṁ
paranti paraṁ ācariyaṁ phusanto antevāsī. alittanti taṁ antevāsikaṁ
pāpadhammena alittaṁ so ācariyo visaduṭṭho saro sesaṁ sarakalāpaṁ
viya limpati. evaṁ bālūpasevanāti bālūpasevī hi pūtimacchaṁ
upanayhanakusaggaṁ viya hoti pāpakammaṁ akarontopi avaṇṇaṁ akittiṁ
labhati. dhīrūpasevanāti dhīrūpasevī puggalo tagarādigandhajātipaliveṭhanapattaṁ
viya hoti paṇḍito bhavituṁ asakkontopi kalyāṇamittasevīti
guṇakittiṁ labhati. pattapūṭassevāti duggandhasugandhapaliveṭhanapaṇṇasseva.
sampākamattanoti kalyāṇamittasaṁsaggavasena attano
paripākaṁ paripākañāṇabhāvaṁ ñatvāti attho. pāpenti suggatinti
santo sammādiṭṭhikā attānaṁ nissite satte saggameva pāpentīti
desanaṁ yathānusandhimeva pāpesi.

page number: 086

rājā tassa dhammakathāya pasīdati. isigaṇopi āgato.
rājā isayo vanditvā bhante maṁ anukampamānā mama vasanaṭṭhāne
vasathāti vatvā tesaṁ paṭiññaṁ gahetvā nagaraṁ gantvā suvānaṁ abhayaṁ
adāsi. isayopi tattha agamaṁsu. rājā isigaṇaṁ uyyāne
vasāpento yāvajīvaṁ upaṭṭhahitvā saggapūraṁ pūresi. athassa puttopi
chattaṁ ussāpetvā isigaṇaṁ paṭijaggiyeva. tasmiṁ kulaparivatte
satta rājāno isigaṇassa dānaṁ pavattayiṁsu. mahāsatto araññeyeva
vasanto yathākammaṁ gato.
satthā imaṁ dhammadesanaṁ āharitvā evaṁ bhikkhave pubbepi
devadatto pāpo pāpaparivāroyevāti vatvā jātakaṁ samodhānesi
tadā sattigumbo devadatto ahosi corā devadattaparisā rājā
ānando isigaṇā buddhaparisā pupphakasuvo pana ahamevāti.
sattigumbajātakaṁ niṭṭhitaṁ.
sattamaṁ.
----------
bhallātikajātakaṁ
bhallātiko nāma ahosi rājāti idaṁ satthā jetavane viharanto
mallikaṁ deviṁ ārabbha kathesi.
tassā kira ekadivasaṁ raññā saddhiṁ sayanaṁ nissāya kalaho
hoti. rājā kujjhitvā taṁ na olokesi. sā cintesi nanu

page number: 087

tathāgato rañño mayi kuddhabhāvaṁ na jānātīti. satthā taṁ
kāraṇaṁ ñatvā punadivase bhikkhusaṅghaparivuto sāvatthiyaṁ piṇḍāya
pavisitvā rañño gehadvāraṁ gato. rājā paccuggamanaṁ katvā
pattaṁ gahetvā satthāraṁ pāsādaṁ āropetvā paṭipāṭiyā bhikkhusaṅghaṁ
nisīdāpetvā dakkhiṇodakaṁ datvā paṇītena āhārena parivisitvā
bhattakiccāvasāne ekamantaṁ nisīdi. satthā kiṁ nukho mahārāja
mallikā na paññāyatīti pucchitvā attano sukhamadamattāyāti vutte
nanu mahārāja tvaṁ pubbe kinnarayoniyaṁ nibbattetvā ekarattiṁ
kinnariyā vinā hutvā satta vassasatāni paridevamāno vicarasīti vatvā
tena yācito atītaṁ āhari.
atīte bārāṇasiyaṁ bhallātiko nāma rājā rajjaṁ kārento
aṅgārapakkamigamaṁsaṁ khādissāmīti rajjaṁ amaccānaṁ niyyādetvā
sannaddhapañcāvudho susikkhitakoleyyasunakhagaṇaparivuto nagarā nikkhamitvā himavantaṁ
pavisitvā anugaṅgaṁ gantvā uparigaṅgaṁ abhiruhituṁ asakkonto ekaṁ
gaṅgaṁ otiṇṇanadiṁ disvā tadanusārena gacchanto migasūkarādayo
vadhitvā aṅgārapakkamaṁsaṁ khādanto uccaṭṭhānaṁ abhiruhi. tattha
ramaṇīyā nadikā. sā paripuṇṇakāle thanappamāṇodakā hutvā
sandati. aññadā jannukappamāṇodakā hoti. tattha nānappakārakā
macchakacchapā vicaranti. udakapariyante rajaṭapaṭṭavaṇṇā
vālukā ubhosu tīresu nānāpupphaphalabhritavinamitā rukkhā pupphaphalarasamattehi
nānāvihaṅgamabhamaragaṇehi samparikiṇṇā vividhamigasaṅghanisevitā

page number: 088

sītacchāyā. evaṁ ramaṇiyāya hemavatiyā nadiyā tīre dve kinnarā
aññamaññaṁ āliṅgitvā paricumbitvā nānappakārehi paridevantā
rodanti. rājā tassā nadiyā tīrena gandhamādanaṁ abhiruhanto te
kinnare disvā kinnu kho ete evaṁ paridevanti pucchissāmi
neti cintetvā sunakhe oloketvā accharaṁ pahari.
susikkhitakoleyyakasunakhā tāya saññāya vanagumbaṁ pavisitvā urena nipajjiṁsu.
so tesaṁ paṭisallīnabhāvaṁ ñatvā dhanukalāpañceva sesāvudhāni ca
rukkhaṁ nissāya ṭhapetvā padasaddaṁ akaronto sanikaṁ tesaṁ santikaṁ
gantvā kiṁkāraṇā tumhe rodathāti kinnare pucchi.
tamatthaṁ pakāsento satthā tisso gāthā abhāsi
bhallātiko nāma ahosi rājā
raṭṭhaṁ pahāya migavaṁ acāri so
agamā girivaraṁ gandhamādanaṁ
supupphitaṁ kiṁpurisānuciṇṇaṁ.
sālūrasaṅghañca nisedhayitvā
dhanukalāpañca so nikkhamitvā
upāgami vacanaṁ vattukāmo
yatthaṭṭhitā kiṁpurisā ahesuṁ.
himaccaye hemavatāya tīre
kimidhaṭṭhitā mantayavho abhiṇhaṁ

page number: 089

pucchāmi vo mānusadehavaṇṇe
kathaṁ vo jānanti manussaloketi.
tattha sālūrasaṅghanti sunakhagaṇaṁ. himaccayeti catunnaṁ hemantamāsānaṁ
atikkame. hemavatāyāti imissā hemavatiyā nadiyā tīreti.
rañño vacanaṁ sutvā kinnaro tuṇhī ahosi. kinnarī pana
raññā saddhiṁ sallapi
mallagiriṁ paṇḍalakantikūṭaṁ
sītodake anucarāma najjo
migā manussāva nibhāsavaṇṇā
jānanti no kiṁpurisāti luddāti.
tattha mallagirinti samma luddaka mayaṁ imaṁ mallagiriñca paṇḍarakañca
tikūṭañca imā ca najjo anuvicarāma. mālāgirintipi pāṭho.
nibhāsavaṇṇāti nibhāsasamānavaṇṇā dissamānasarīrāti attho.
tato rājā tisso gāthā abhāsi
sukiccharūpaṁ paridevayavho
āliṅgito cāsi piyo piyāya
pucchāmi vo mānusadehavaṇṇe
kimidhā vane rodatha appatītā.
sukiccharūpaṁ paridevayavho
āliṅgito cāsi piyo piyāya

page number: 090

pucchāmi vo mānusadehavaṇṇe
kimidhā vane vilapatha appatītā.
sukiccharūpaṁ paridevayavho
āliṅgito cāsi piyo piyāya
pucchāmi vo mānusadehavaṇṇe
kimidhā vane socatha appatītāti.
tattha sukiccharūpanti suṭṭhu dukkhappattā viya hutvā. āliṅgito
cāsi piyo piyāyāti tayā tava piyo āliṅgito ca āsi.
āliṅgiyo cāsītipi pāṭho ayamevattho. kimidhā vaneti kiṁkāraṇā
idha vane antarantarā āliṅgitvā paricumbitvā piyakathaṁ kathetvā
puna appatītā rodathāti.
tato parā ubhinnaṁpi allāpasallāpagāthā honti
mayekarattaṁ vippavasimha ludda
akāmakā aññamaññaṁ sarantā
tamekarattaṁ anutappamānā
socāma sā ratti puna na hessati.
yamekarattaṁ anutappathetaṁ
dhanaṁva naṭṭhaṁ pitarañca petaṁ
pucchāmi vo mānusadehavaṇṇe
kathaṁ vināvāsamakampayittha.

page number: 091

yamimaṁ nadiṁ passasi sīghasotaṁ
nānādumacchadanaṁ selakulaṁ
taṁ me piyo uttarivassakāle
mamañca maññe anubandhatīti.
ahañca aṅkolakaṁ ocināmi
adhimuttaṁ sattaliyodhikañca
piyo ca me hehiti māladhārī
ahañca naṁ mālinī ajjhupessaṁ.
ahañcidaṁ kuravakaṁ ocināmi
uddālakā pātalī sindhuvāritā
piyo ca me hehiti māladhārī
ahañca naṁ mālinī ajjhupessaṁ.
ahañca sālassa supupphitassa
oceyya pupphāni karomi mālaṁ
piyo ca me hehiti māladhārī
ahañca naṁ mālinī ajjhupessaṁ.
ahañca sālassa supupphitassa
oceyya pupphāni karomi bhāraṁ
idañca no hehiti santharatthaṁ
yatthajjimaṁ viharissāma rattiṁ.

page number: 092

ahañca kho aggaluṁ candanañca
silāya piṁsāmi pamattarūpā
piyo ca me hehiti rositaṅgo
ahañca naṁ rositā ajjhupessaṁ.
athāgamā salilaṁ sīghasotaṁ
nudaṁ sāle salale kaṇṇikāre
āpūrathe tena muhuttakena
sāyaṁ nadī āsi mayā suduttarā.
ubhosu tīresu mayaṁ tadā ṭhitā
sampassantā ubhayo aññamaññaṁ
sakiṁpi rodāma sakiṁ hasāma
kicchena no agamā sambarī sā.
pāto ca kho uggate suriyamhi
catukkaṁ nadiṁ uttariyāna ludda
āliṅgiyā aññamaññaṁ mayaṁ ubho
sakiṁpi rodāma sakiṁ hasāma.
tīhūnakaṁ satta satāni ludda
yamidha mayaṁ vippavasimha pubbe
vassekimaṁ jīvitaṁ bhūmipāla
konīdha kantāya vinā vaseyya.

page number: 093

āyuñca vo kīvatako nu samma
sacepi jānātha vadetha āyuṁ
anussavā vuddhito āgamā vā
akkhātha me taṁ avikampamānā.
āyuñca no vassasahassa ludda
na cantarā pāpako atthi rogo
appadukkhaṁ sukhameva bhiyyo
avītarāgā vijahāma jīvitanti.
tattha mayekarattanti mayaṁ ekarattaṁ. vippavasimhāti vippayuttā
hutvā vasimhā. anutappamānāti anicchamānānaṁ na no
ekaratto atīto ekarattaṁ anucintayamānā. puna na hessatīti
puna na bhavissati na gamissati. dhanaṁva naṭṭhaṁ pitarañca petanti dhanaṁ
vā naṭṭhaṁ pitaraṁ vā mātaraṁ vā petaṁ kālakataṁ nukho tumhe
cintayamānā kena kāraṇena taṁ ekarattaṁ vināvāsaṁ akappayittha idaṁ
me ācikkhathāti pucchati. yamimanti yaṁ imaṁ. selakulanti dvinnaṁ
selakulānaṁ antare sandamānaṁ. vassakāleti ekassa meghassa uṭṭhāya
vassanakāle amhākaṁpi imasmiṁ vanasaṇḍe rattivasenapi carantānaṁ
eko megho uṭṭhahi atha me piyasāmiko kinnaro maṁ pacchato
āgacchatīti maññamāno etaṁ nadiṁ uttarīti āha. ahañcāti ahaṁ
panetassa ca paratīraṁ gatabhāvaṁ ajānantī supupphitāni aṅkolakādīni
pupphāni ocināmi. tattha sattaliyodhikañcāti kuṇḍalapupphañca

page number: 094

suvaṇṇayodhikañca ocinantī pana piyo ca me māladhārī bhavissati
ahañca naṁ mālinī hutvā ajjhupessanti iminā kāraṇena ocināmi.
uddālakā pātalī sindhuvāritāti imepi mayā ocitāyevāti vadati.
oceyyāti ocinitvā. aggaluṁ candanañcāti kāḷāgaluñca
rattacandanañca. rositaṅgoti vilittasarīro. rositāti vilittā hutvā.
ajjhupessanti sayane upagamissāmi. nudaṁ sāle salale kaṇṇikāreti
etāni mayā ocinitvā tīre ṭhapitāni pupphāni nudantaṁ harantaṁ.
suduttarāti tassā hi orimatīre ṭhitakāleyeva nadiyā udakaṁ āgataṁ taṁ
khaṇaññeva suriyo aṭṭhamito vijjulatā niccharanti kinnarā nāma
udakabhīrukā honti iti sā otarituṁ na visahi tenāha sāyaṁ
nadī āsi mayā suduttarāti. sampassantāti vijjulatāniccharaṇakāle
passantā. rodāmāti andhakārakāle apassantā rodāma
vijjulatāniccharaṇakāle passantā hasāma. sambarīti ratti. catukkanti
tucchaṁ. uttariyānāti uttaritvā. tīhūnakanti tīhi ūnāni
sattavassasatāni. yamidha mayanti yaṁ kālaṁ idha mayaṁ vippavasimhā. sā
ito tīhi ūnāni sattavassasatāni hontīti vadati. vassekimanti
vassaṁ ekaṁ imaṁ tumhākaṁ ekameva vassasataṁ imaṁ jīvitanti vadati.
konīdhāti evaṁ parittakajīvite ko nu idha kantāya vinā bhaveyya
ayuttaṁ vā piyabhariyāya vinā bhavitunti vadati. kīvatako nūti rājā
kinnariyā vacanaṁ sutvā imesaṁ āyuppamāṇaṁ pucchissāmi nanti
cintetvā tumhākaṁ kittako āyūti pucchati. anussavāti sace

page number: 095

vo kassaci vadantassa vā sutaṁ mātāpitūnaṁ vuḍḍhānaṁ mahallakānaṁ
santike āgamo atthi atha me tato anussavā vuddhito āgamā
vā etaṁ avikampamānā akkhātha. na cantarāti amhākaṁ
vassasahassaṁ āyu antarā ca no pāpako jīvitantarāyakaro rogopi
natthi. avītarāgāti aññamaññaṁ avigatapemāva hutvā.
taṁ sutvā rājā ime hi nāma tiracchānagatā hutvā ekarattiṁ
vippayogena sattavassasatāni rodantā vicaranti ahaṁ pana tiyojanasatike
rajje mahāsampattiṁ pahāya araññe viharāmi aho akiccakārimhīti
tatova nivatto bārāṇasiṁ gantvā kinte mahārāja
himavante acchariyaṁ diṭṭhanti amaccehi puṭṭho sabbaṁ ārocetvā
tato paṭṭhāya dānādīni dadanto bhoge bhuñji.
tamatthaṁ pakāsento satthā āha
idañca sutvāna amānusānaṁ
bhallātiko itaraṁ jīvitanti
nivattatha migavadhaṁ acāri
adāsi dānāni abhuñji bhogeti.
imaṁ gāthaṁ vatvā puna ovadanto dve gāthā abhāsi
idañca sutvāna amānusānaṁ
sammodatha mā kalahaṁ akattha
mā vo tappi attakammāparādho
yathāpi te kiṁpurisekarattaṁ.

page number: 096

idañca sutvāna amānusānaṁ
sammodatha mā vivādaṁ akattha
mā vo tappi attakammāparādho
yathāpi te kiṁpurisekarattanti.
tattha amānusānanti kinnarānaṁ. attakammāparādhoti attano
kammadoso. kiṁpurisekarattanti yathā te kiṁpurise ekarattaṁ
vināppakato attano kammadoso tappi tathā tumhepi mā tappīti
attho.
mallikā devī tathāgatassa dhamamadesanaṁ sutvā uṭṭhāyāsanā
añjaliṁ paggayha dasabalassa thutiṁ karontī osānagāthamāha
vividha adhimanā suṇāmihaṁ
vacanapathaṁ tava atthasañhitaṁ
muñcaṁ giraṁ nudaseva me daraṁ
samaṇa sukhāvaha jīva me ciranti.
tattha vividha adhimanā suṇāmihanti bhante tumhehi vividhehi
nānākāraṇehi alaṅkaritvā desitaṁ dhammadesanaṁ ahaṁ adhimanā
pasannacittā hutvā suṇāmi. vacanapathanti taṁ taṁ tumhehi vuttaṁ
vividhavacanaṁ. muñcaṁ giraṁ nudaseva me daranti kaṇṇasukhaṁ madhuraṁ giraṁ
muñcanto mama hadaye sokadarathaṁ nudasiyeva harasiyeva. samaṇa
sukhāvaha jīva me ciranti bhante buddhasamaṇa dibbamānusalokiyalokuttarasukhāvaha
mama sāmi dhammarāja ciraṁ jīvāti.

page number: 097

kosalarājā tato paṭṭhāya tāya saddhiṁ samaggasaṁvāsaṁ vasi.
satthā imaṁ dhammadesanaṁ āharitvā jātakaṁ samodhānesi tadā
kinnaro kosalarājā ahosi kinnarī mallikā devī bhallātikarājā
pana ahamevāti.
bhallātikajātakaṁ niṭṭhitaṁ.
aṭṭhamaṁ.
------------
somanassajātakaṁ
ko taṁ hiṁsati heṭhetīti idaṁ satthā jetavane viharanto
devadattassa vadhāya parisakkanaṁ ārabbha kathesi.
tadā hi satthā na bhikkhave idāneva pubbepesa mama vadhāya
parisakkatiyevāti vatvā atītaṁ āhari.
atīte kururaṭṭhe uttarapañcālanagare reṇurājā nāma rajjaṁ
kāresi. tadā mahārakkhito nāma tāpaso pañcasatatāpasaparivāro
himavante vasitvā loṇambilasevanatthāya cārikañcaramāno
uttarapañcālanagaraṁ patvā rājuyyāne vasitvā sapariso piṇḍāya caranto
rājadvāraṁ sampāpuṇi. rājā isigaṇaṁ disvā iriyāpathe pasanno
alaṅkatamahātale nisīdāpetvā paṇītena āhārena parivisitvā bhante
idaṁ vassārattaṁ mama uyyāneyeva vasathāti vatvā tehi saddhiṁ

page number: 098

uyyānaṁ gantvā vasanaṭṭhānāni kāretvā pabbajitaparikkhāre datvā
vanditvā nikkhami. tato paṭṭhāya sabbepi te rājanivesane
bhuñjanti. rājā pana aputtako putte pattheti. puttā nuppajjanti.
vassārattaccayena mahārakkhito idāni himavanto ramaṇīyo tattheva
gamissāmāti rājānaṁ āpucchitvā raññā katasakkārasammāno
nikkhamitvā antarāmagge majjhantikasamaye maggā okkamma ekassa
saṇḍacchāyassa rukkhassa heṭṭhā taruṇadabbatiṇapiṭṭhe sapariso nisīdi.
te tāpasā kathaṁ samuṭṭhāpesuṁ rājagehe vaṁsānurakkhito putto
natthi sādhu vatassa sace rājā puttaṁ labheyya paveṇi ghaṭiyevāti.
mahārakkhito tesaṁ kathaṁ sutvā bhavissati nukho rañño
putto udāhu noti upadhārento bhavissatīti ñatvā evamāha
bhonto mā cintayittha ajja paccūsakāle eko devaputto
cavitvā rañño aggamahesiyā kucchimhi paṭisandhiṁ gaṇhissatīti.
taṁ sutvā eko kūṭajaṭilo idāni rājakulūpako bhavissāmīti
cintetvā tāpasānaṁ gamanakāle gilānālayaṁ katvā nipajjitvā ehi
gacchāmāti vutto na sakkomīti āha. mahārakkhito tassa
nipannakāraṇaṁ ñatvā yadā sakkosi tadā āgaccheyyāsīti
isigaṇaṁ ādāya himavantameva gato. kuhakopi nivattetvā
vegenāgantvā rājadvāre ṭhatvā mahārakkhitassa upaṭṭhākatāpaso
āgatoti rañño ārocāpetvā raññā vegena pakkosāpito
pāsādaṁ abhiruyha paññattāsane nisīdi. rājā kuhakaṁ vanditvā

page number: 099

ekamantaṁ nisinno isīnaṁ ārogyaṁ pucchitvā bhante atikhippaṁ
nivattatha kenatthena āgatatthāti āha. āma mahārāja isigaṇo
sukhanisinno sādhu vatassa sace rañño paveṇipālako putto
uppajjeyyāti kathaṁ samuṭṭhāpesi ahaṁ taṁ kathaṁ sutvā bhavissati
nukho rañño putto noti dibbacakkhunā olokento mahiddhikadevaputto
cavitvā aggamahesiyā sudhammāya kucchimhi nibbattissatīti
disvā ajānantā gabbhaṁ nāseyyuṁ ācikkhissāmi nesanti tumhākaṁ
kathanatthāya āgato kathitante mayā gacchāmahaṁ mahārājāti.
rājā bhante na sakkā gantunti haṭṭhatuṭṭho pasannacitto kuhakatāpasaṁ
uyyānaṁ netvā vasanaṭṭhānaṁ saṁvidahitvā adāsi. so tato paṭṭhāya
rājakule bhuñjamāno vasati. dibbacakkhukotevvassa nāmaṁ ahosi.
tadā bodhisatto tāvatiṁsabhavanato cavitvā tattha paṭisandhiṁ
gaṇhi. tassa nāmagahaṇadivase somanassakumārotevva nāmaṁ kariṁsu.
so kumāraparihārena vaḍḍhati. kuhakatāpasopi uyyānassa ekasmiṁ
passe nānappakāraṁ sūpeyyasākañca valliphalāni ca ropetvā
paṇṇikānaṁ hatthe vikkīṇanto dhanaṁ saṇṭhapesi. bodhisattassa
sattavassikakāle rañño paccanto kuppi. so dibbacakkhutāpasaṁ mā
pamajjāti taṁ kumāraṁ paṭicchāpetvā paccantaṁ vūpasamessāmīti gato.
athekadivasaṁ kumāro jaṭilaṁ passissāmīti uyyānaṁ gantvā kūṭajaṭilaṁ
ekaṁ gaṇṭhikakāsāvaṁ nivāsetvā ekaṁ pārupitvā ubhohi hatthehi
dve udakaghaṭe gahetvā sākavatthusmiṁ udakaṁ āsiñcantaṁ disvā

page number: 100

ayaṁ kūṭajaṭilo attano samaṇadhammaṁ akatvā paṇṇikakammaṁ karotīti
ñatvā kiṁ karosi paṇṇika gahapatīti taṁ lajjāpetvā avanditvāva
nikkhamitvā nagaraṁ gato. kūṭajaṭilo ayaṁ idāneva evarūpo
paccāmitto ko jānāti kiṁ bhavissati idāneva naṁ nāsetuṁ
vaṭṭatīti cintetvā rañño āgamanakāle pāsāṇaphalakaṁ ekamantaṁ
khipitvā pānīyaghaṭaṁ bhinditvā paṇṇasālāya tiṇāni vikiritvā sarīraṁ
telena makkhetvā paṇṇasālaṁ pavisitvā sasīsaṁ pārupetvā
mahādukkhappatto viya mañce nipajji. rājā āgantvā nagaraṁ padakkhiṇaṁ
katvā nivesanaṁ apavisitvā mama sāmikaṁ dibbacakkhuṁ passissāmīti
paṇṇasāladvāraṁ gantvā taṁ vippakāraṁ disvā kinnu kho etanti
anto pavisitvā taṁ nipannakaṁ disvā pāde parimajjanto paṭhamaṁ
gāthamāha
ko taṁ hiṁsati heṭheti
kiṁ dummano socasi appatīto
kassajja mātāpitaro rudantu
kvajja setu nihato paṭhabyāti.
tattha hiṁsatīti paharati. heṭhetīti akkosati. kvajja setūti
ko ajja sayatu.
taṁ sutvā kūṭajaṭilo nitthunanto uṭṭhāya dutiyaṁ gāthamāha
tuṭṭhosmi deva tava dassanena
cirassaṁ passāmi taṁ bhūmipāla

page number: 101

ahiṁsako reṇumanupavissa
puttena te heṭhayitosmi devāti.
ito paraṁ uttānasambandhagāthā pālinayeneva veditabbā.
āyantu dovārikā khaggahatthā
kāsāviyā yantu antepurantaṁ
hantvāna somanassaṁ kumāraṁ
chetvāna sīsaṁ varamāharantu.
pesitā rājino dūtā kumāraṁ etadabravuṁ
issarena vitiṇṇosi vadhaṁ pattosi khattiya.
sa rājaputto paridevayanto
dasaṅguliṁ añjaliṁ paggahetvā
ahaṁpi icchāmi janinda daṭṭhuṁ
jīvaṁ maṁ netvā paṭidassayetha.
tassa taṁ vacanaṁ sutvā rañño puttaṁ adassayuṁ
putto ca pitaraṁ disvā dūratovajjhabhāsatha.
āgacchuṁ dovārikā khaggabandhā
kāsāviyā hantuṁ mamaṁ janinda
akkhāhi me pucchito etamatthaṁ
aparādho konīdha mamajja atthīti.
tattha ahiṁsakoti ahaṁ kassaci ahiṁsako sīlācārasampanno.
reṇumanupavissāti mahārāja reṇu pavisitvā. heṭhayitosmīti tava

page number: 102

puttena mahāparivārena anupavisitvā are kūṭatāpasa kasmā tvaṁ
idha vasasīti vatvā pāsāṇaphalakaṁ khipitvā ghaṭaṁ bhinditvā hatthehi
ca pādehi ca koṭṭentena viheṭhitosmīti. evaṁ so abhūtameva
bhūtaṁ viya katvā rājānaṁ saddahāpesi. āyantūti gacchantu mama
sāmimhi vipaṭipannakālato paṭṭhāya mayipi so na lajjissatīti
kujjhitvā tassa vadhaṁ āṇāpento evamāha. kāsāviyāti
coraghāṭakā tepi pharasuhatthā attano vidhānena gacchantūti. varanti
varaṁ sīsaṁ uttamaṁ sīsaṁ chinditvā āharantu. rājinoti bhikkhave
rañño santikā dūtā raññā pesitā vegenāgantvā mātarā
alaṅkaritvā attano aṅke nisīdāpitaṁ kumāraṁ parivāretvā etadavocuṁ.
issarenāti raññā. vitiṇṇosīti pariccattosi. sa rājaputtoti
bhikkhave tesaṁ vacanaṁ sutvā maraṇabhayatajjito mātuaṅkato uṭṭhāya
so rājaputto. paṭidassayethāti dassetha. tassāti bhikkhave te
dūtā tassa kumārassa taṁ vacanaṁ sutvā māretuṁ avisahantā goṇaṁ
viya naṁ rajjuyā ca parikaḍḍhantā netvā rañño adassayuṁ.
kumāre pana nīyamāne dāsīgaṇaparivutā saddhiṁ orodhehi sudhammāpi
devī nāgarāpi mayaṁ niraparādhaṁ kumāraṁ māretuṁ na dassāmāti tena
saddhiṁyeva agamaṁsu. āgacchunti tumhākaṁ āṇāya mama santikaṁ
āgamiṁsu. hantuṁ mamanti maṁ māretuṁ. konīdhāti ko nu idha
mama aparādho yena maṁ tvaṁ māresīti pucchi.
rājā bhavaggaṁ atinīcaṁ tava dosova atimahāti tassa dosaṁ

page number: 103

kathento gāthamāha
sāyañca pāto udakaṁ sajāti
agginā paricāritappamatto
taṁ tādisaṁ saṁyataṁ brahmacāriṁ
tasmā tuvaṁ brūsi gahapatīti.
tattha udakaṁ sajātīti udakorohanakammaṁ karoti. taṁ tādisanti
taṁ tathārūpaṁ mama sāmikaṁ dibbacakkhukatāpasaṁ kasmā tvaṁ gahapativādena
samudācarasīti vadati.
tato kumāro deva mayhaṁ gahapatiññeva gahapatīti vadantassa
ko dosoti vatvā gāthamāha
tālā ca mūlā ca phalā ca deva
pariggahā vividhā santimassa
te rakkhati gopayatappamatto
brāhmaṇo gahapati tena hotīti.
tattha mūlāti mūlakādimūlā. phalāti nānāvidhāni valliphalāni.
te rakkhati gopayatappamattoti te esa tava kulūpakatāpaso paṇṇikakammaṁ
karonto nisīditvā rakkhati vatiṁ katvā gopayati appamatto
tena kāraṇena so tava brāhmaṇo gahapati nāma hoti.
iti naṁ ahampi gahapatīti kathemi sace na saddahasi catūsu
dvāresu paṇṇike pucchāpehīti. rājā pucchāpesi. te āma
mayaṁ imassa hatthato paṇṇañca phalāni ca kīṇāmāti āhaṁsu.

page number: 104

vatthuṁpi upadhārāpetvā paccakkhamakāsi. paṇṇasālaṁ cassa pavisitvā
kumārassa puriso paṇṇavikkayaladdhakahāpaṇamāsakabhaṇḍikaṁ nīharitvā
rañño dassesi. rājā mahāsattassa niddosabhāvaṁ ñatvā gāthamāha
saccaṁ kho etaṁ vadasi kumāra
pariggahā vividhā santimassa
te rakkhati gopayatappamatto
brāhmaṇo gahapati tena hotīti.
tato mahāsatto cintesi evarūpassa bālarañño santike
vāsato himavantaṁ pavisitvā pabbajituṁ varanti parisamajjheyevassa
dosaṁ āvikatvā āpucchitvā ajjeva nikkhamitvā pabbajissāmīti.
so parisāya sakkāraṁ katvā gāthamāha
suṇantu mayhaṁ parisā samāgatā
sanegamā jānapadā ca sabbe
bālāyaṁ bālassa vaco nisamma
ahetunā ghāṭayate maṁ janindoti.
tattha bālāyaṁ bālassāti ayaṁ rājā sayaṁ bālo imassa
bālassa kūṭajaṭilassa vacanaṁ sutvā ahetunā mamaṁ ghāṭayateti.
evañca pana vatvā pitaraṁ vanditvā attānaṁ pabbajjāya
anujānāpetvā itaraṁ gāthamāha
daḷhasmiṁ mūle visate viruḷhe
dunnikkhayo veḷu pasākhajāto

page number: 105

vandāmi pādāni tava janinda
anujānātha maṁ pabbajissāmi devāti.
tattha visateti visāle mahante jāte. dunnikkhayoti
dunnikkaḍḍhiyo.
tato parā rañño ca puttassa ca vacanapaṭivacanagāthā honti
bhuñjassu bhoge vipule kumāra
sabbañca te issariyaṁ dadāmi
ajjeva tvaṁ kurūnaṁ hoti rājā
mā pabbaji pabbajjā hi dukkhā.
kinnūdha deva tavamatthi bhogā
pubbe ahaṁ devaloke ramissaṁ
rūpehi saddehi atho rasehi
gandhehi phassehi manoramehi.
bhuttā ca me bhogā tidivasmiṁ deva
parivārito accharāsaṁ gaṇena
tuvañca bālaṁ paraneyyaṁ viditvā
na tādise rājakule vaseyyaṁ.
sacāhaṁ bālo paraneyyohamasmi
ekāparādhaṁ khama putta mayhaṁ
punapi ce edisakaṁ bhaveyya
yathāmatiṁ somanassa karohīti.

page number: 106

tattha dukkhāti tāta pabbajjā nāma parapaṭibaddhajīvikattā
dukkhā mā pabbaji rājā hohīti naṁ yāci. kinnūdha devāti
kinnu deva ye tava bhogā tesu kiṁ nāma bhuñjitabbamatthi.
parivāritoti paricārito. ayameva vā pāṭho. tassa kira
jātissaraññāṇaṁ uppajji tasmā evamāha. paraneyyanti andhaṁ viya
yaṭṭhiyā parena netabbaṁ. tādiseti tādisassa rañño santike
paṇḍitena na vasitabbaṁ mayā attano ñāṇabalena ajja jīvitaṁ
laddhaṁ nāhaṁ tvaṁ santike vasissāmīti ñāpetuṁ evamāha.
yathāmatinti sace puna mayhaṁ evarūpo doso hoti atha tvaṁ
yathāajjhāsayaṁ karohīti puttaṁ khamāpesi.
mahāsatto rājānaṁ ovadanto aṭṭha gāthā āha
anisamma kataṁ kammaṁ anavatthāya cintitaṁ
bhesajjasseva vebhaṅgo vipāko hoti pāpako.
nisamma ca kataṁ kammaṁ sammāvatthāya cintitaṁ
bhesajjasseva sampatti vipāko hoti bhadrako.
alaso gīhi kāmabhogī na sādhu
asaññato pabbajito na sādhu
rājā na sādhu anisammakārī
yo paṇḍito kodhano taṁ na sādhu.
nisamma khattiyo kayirā nānisamma disampati
nisammakārino rañño yasokittībhivaḍḍhati.

page number: 107

nisamma daṇḍaṁ paṇayeyya issaro
vegā kataṁ tapate bhūmipāla
sammāpaṇidhī ca narassa atthā
anānutappā te bhavanti pacchā.
anānutappāni hi ye karonti
vibhajja kammāyatanāni loke
viññūpasatthāni sukhudrayāni
bhavanti buddhānumatāni tāni.
agacchuṁ dovārikā khaggabandhā
kāsāviyā hantuṁ mamaṁ janinda
mātu ca aṅkasmiṁ ahaṁ nisinno
ākaḍḍhito sahasā tehi deva.
kaṭukaṁ hi sambādhaṁ sukicchapatto
madhuraṁ piyaṁ jīvitaṁ laddhaṁ rāja
kicchenāhaṁ ajja vadhāya mutto
pabbajjamevābhimanohamasmīti.
tattha anisammāti anoloketvā anupadhāretvā. anavatthāya
cintitanti avavatthapetvā atuletvā atīretvā cintitaṁ. vipāko
hoti pāpakoti tassa hi yathā nāma bhesajjassa vebhaṅgo vipatti
evameva vipāko hoti pāpako. asaññatoti kāyādīhi asaññato
dussīlo. taṁ na sādhūti taṁ tasseva kodhanaṁ na sādhu.

page number: 108

nānisammāti anisāmetvā kiñci kammaṁ na kareyya. paṇayeyyāti
paṭṭhapeyya pavatteyya. vegāti vegena sahasā. sammāpaṇidhī
cāti sammāpaṇidhitā yoniso ṭhapitena cittena katā narassa atthā
pacchā anānutappā bhavantīti attho. vibhajjāti imāni kātuṁ
yuttāni imāni ayuttānīti evaṁ paññāya vibhajitvā.
kammāyatanānīti kammāni. buddhānumatānīti paṇḍitehi anumatāni anavajjāni
honti. kaṭakanti deva kaṭakaṁ sambādhaṁ sukicchaṁ maraṇato bhayaṁ
pattomhi. laddhāti attano ñāṇabalena labhitvā.
pabbajjamevābhimanohamasmīti pabbajjābhimukhacittoyeva asmi.
evaṁ mahāsattena dhamme desite rājā deviṁ āmantetvā
gāthamāha
putto tavāyaṁ taruṇo sudhamme
anukampako somanasso kumāro
taṁ yācamāno na labhāmi svajja
arahasi naṁ yācitave tuvaṁpīti.
tattha yācitaveti yācituṁ.
sā pabbajjāyameva uyyojentī gāthamāha
ramassu bhikkhācariyāya putta
nisamma dhammesu paripabbajassu
sabbesu bhūtesu nidhāya daṇḍaṁ
anindito brahmamupeti ṭhānanti.

page number: 109

tattha nisammāti pabbajantova nisāmetvā micchādiṭṭhikānaṁ
pabbajjaṁ pahāya sammādiṭṭhiyuttaṁ niyyānikaṁ pabbajjaṁ pabbaja.
atha rājā gāthamāha
acchariyarūpaṁ vata yādisañca
dukkhitaṁ maṁ dukkhāpayase sudhamme
yācassu puttaṁ iti vuccamānā
bhiyyova ussāhayase kumāranti.
tattha yādisañcāti yādisaṁ idaṁ tvaṁ vadesi taṁ acchariyarūpaṁ
vata. dukkhitanti pakatiyāpi maṁ dukkhitaṁ bhiyyo dukkhāpayasi.
puna devī gāthamāha
ye vippamuttā anavajjabhojino
parinibbutā lokamimaṁ caranti
tamariyamaggaṁ paṭipajjamānaṁ
na ussahe vārayituṁ kumāranti.
tattha vippamuttāti rāgādīhi vippamuttā. parinibbutāti
kilesaparibbānena nibbutā. tamariyamagganti taṁ tesaṁ buddhādīnaṁ
ariyānaṁ santakaṁ maggaṁ paṭipajjamānaṁ mama puttaṁ nivāretuṁ na ussahāmi
devāti.
tassāpi vacanaṁ sutvā rājā osānagāthamāha
addhā have sevitabbā sapaññā
bahussutā ye bahṭhānacintino

page number: 110

yesāyaṁ sutvāna subhāsitāni
appossukā vītasokā sudhammāti.
tattha bahuṭhānacintinoti bahukāraṇacintino. yesāyanti yesaṁ
ayaṁ. somanassakumārasseva hi sā subhāsitaṁ sutvā appossukā
jātā rājāpi tadeva sandhāyāha.
mahāsatto mātāpitaro vanditvā sace mayhaṁ doso atthi
khamathāti mahājanassa añjaliṁ paggahetvā himavantābhimukho gantvā
manussesu nivattesu manussavaṇṇenāgantvā devatāhi satta
pabbatarājiyo atikkamitvā himavantaṁ nīto vissakammena nimmitāya
paṇṇasālāya isipabbajjaṁ pabbaji. tattha yāva soḷasavassakālā rājakule
paricārikavesena devatāyeva upaṭṭhahiṁsu. kūṭajaṭilampi mahājano pothetvā
jīvitakkhayaṁ pāpesi. mahāsatto jhānābhiññā nibbattetvā
brahmalokaparāyano ahosi.
satthā imaṁ dhammadesanaṁ āharitvā evaṁ bhikkhave pubbepesa
mayhaṁ vadhāya parisakkatiyevāti vatvā jātakaṁ samodhānesi tadā kuhako
devadatto ahosi mātā sirimahāmāyā mahārakkhito sārīputto
somanassakumāro pana ahamevāti.
somanassajātakaṁ niṭṭhitaṁ.
navamaṁ.
---------------

page number: 111

campeyyajātakaṁ
kā nu vijjurivābhāsīti idaṁ satthā jetavane viharanto
uposathakammaṁ ārabbha kathesi.
tadā hi satthā sādhu vo kataṁ upāsakā uposathavāsaṁ
upavasantehi porāṇakapaṇḍitā nāgasampattiṁ pahāya uposathavāsaṁ
vasiṁsuyevāti vatvā tehi yācito atītaṁ āhari.
atīte aṅgaraṭṭhe aṅgati nāma rājā rajjaṁ kāresi.
aṅgamagadharaṭṭhānaṁ antare campā nāma nadī tattha nāgabhavanaṁ ahosi.
campeyyo nāma nāgarājā rajjaṁ kāresi. kadāci magadharājā aṅgaraṭṭhaṁ
gaṇhi kadāci aṅgarājā magadharaṭṭhaṁ. athekadivasaṁ magadharājā
aṅgena saddhiṁ yujjhitvā yuddhaparājito assaṁ āruyha palāyanto
aṅgarañño yodhehi anubandhanto puna campānadiṁ patvā parahatthe
maraṇato nadiṁ pavisitvā mataṁ seyyoti asseneva saddhiṁ nadiṁ otari.
tadā campeyyo nāma nāgarājā antoudake ratanamaṇḍapaṁ
nimminetvā mahāparivāro mahāpānaṁ pivati. asso raññā saddhiṁ
udake nimujjitvā nāgarañño purato otarati. nāgarājā
alaṅkatapaṭiyattaṁ rājānaṁ disvā sinehaṁ uppādetvā āsanā vuṭṭhāya mā
bhāyi mahārājāti rājānaṁ attano pallaṅke nisīdāpetvā udake
nimujjakāraṇaṁ pucchi. rājā yathābhūtaṁ kathesi. atha naṁ mahārāja

page number: 112

mā bhāyi ahantaṁ dvinnaṁ raṭṭhānaṁ sāmikaṁ karissāmīti
assāsetvā sattāhaṁ mahantaṁ yasaṁ anubhavitvā aṭṭhame divase magadharājena
saddhiṁ nāgabhavanā nikkhami. magadharājā nāgarājassānubhāvena aṅgarājānaṁ
gahetvā jīvitā voropetvā dvīsu raṭṭhesu rajjaṁ kāresi. tato
paṭṭhāya rañño ca nāgarājassa ca vissāso thiro ahosi. rājā
anusaṁvaccharaṁ campānadītīre ratanamaṇḍapaṁ kāretvā mahantena pariccāgena
nāgarañño balikammaṁ kāresi. sopi mahantena parivārena nāgabhavanā
nikkhamitvā balikammaṁ sampaṭicchati. mahājano nāgarañño sampattiṁ
oloketi.
tadā bodhisatto daliddakule nibbattetvā rājaparisāya saddhiṁ
nadītīre gantvā taṁ nāgarājassa sampattiṁ disvā lobhaṁ uppādetvā
taṁ patthayamāno dānaṁ datvā sīlaṁ rakkhitvā campeyyanāgarājassa
kālakiriyato sattame divase cavitvā tassa vasanapāsāde sirigabbhe
sirisayanapiṭṭhe nibbatti. sarīraṁ sumanadāmavaṇṇaṁ mahantaṁ ahosi.
so taṁ disvā vippaṭisārī hutvā mayā katakusalanissandena chasu
kāmasaggesu issariyaṁ koṭṭhe paṭisāmitadhaññaṁ viya ahosi svāhaṁ
imissā tiracchānayoniyā paṭisandhiṁ gaṇhiṁ kiṁ me jīvitenāti maraṇāya
cittaṁ uppādesi. atha naṁ sumanā nāma nāgamāṇavikā disvā
mahānubhāvo satto nibbatto bhavissatīti sesanāgamāṇavikānaṁ saññaṁ
akāsi. sabbā nānāturiyahatthā āgantvā tassa upahāraṁ kariṁsu.
tassa taṁ nāgabhavanaṁ sakkabhavanaṁ viya ahosi. maraṇacittaṁ

page number: 113

paṭipassambhi. sappasarīraṁ vijahitvā sabbālaṅkārapaṭimaṇḍito sayanapiṭṭhe
nisīdi. athassa tato paṭṭhāya yaso mahā ahosi. so tattha
nāgarajjaṁ kārento aparabhāge vippaṭisārī hutvā kiṁ me imāya
tiracchānayoniyā uposathavāsaṁ vasitvā ito muccitvā manussapathaṁ
gantvā saccāni paṭivijjhitvā dukkhassantaṁ karissāmīti cintetvā
tato paṭṭhāya tasmiṁyeva pāsāde uposathakammaṁ karoti.
alaṅkatanāgamāṇavikā tassa santikaṁ gacchanti. yebhuyyenassa sīlaṁ bhijjati.
so tato paṭṭhāya pāsādā nikkhamitvā uyyānaṁ gacchati. tā
tatrapi gacchanti. uposatho bhijjateva. tato cintesi mayā
ato nāgabhavanā nikkhamitvā manussalokaṁ gantvā uposathavāsaṁ vasituṁ
vaṭṭatīti. so tato paṭṭhāya uposathadivasesu nāgabhavanā nikkhamitvā
ekassa paccantagāmassa avidūre maggasamīpe vammikamatthake mama
cammādīhi atthikā gaṇhantu maṁ kīḷāsappaṁ kātukāmā karontūti
sarīraṁ dānamukhe visajjetvā bhoge ābhujitvā nipanno uposathavāsaṁ
vasati. mahāmagge gacchantā ca āgacchantā ca taṁ disvā gandhādīhi
pūjitvā pakkamanti. paccantagāmavāsino gantvā mahānubhāvo
nāgarājāti upari maṇḍapaṁ katvā samantā bālukaṁ okiritvā gandhādīhi
pūjayiṁsu. tato paṭṭhāya manussā mahāsatte pasīditvā pūjaṁ katvā
puttaṁ patthenti dhītaraṁ patthenti.
mahāsattopi uposathakammaṁ karonto cātuddasīpaṇṇarasesu

page number: 114

vammikamatthake nipajjitvā pāṭipade nāgabhavanaṁ gacchati. tassevaṁ
uposathaṁ karontassa addhā vītivatto. atha naṁ ekadivasaṁ sumanā
nāma aggamahesī āha deva tvaṁ manussalokaṁ gantvā uposathavāsaṁ
upavasi manussaloko ca sāsaṅko sappaṭibhayo sace te bhayaṁ
uppajjeyya atha mayaṁ yena nimittena jāneyyāma taṁ no
ācikkhāhīti. atha naṁ mahāsatto maṅgalapokkharaṇiyā tīraṁ netvā sace
maṁ bhadde koci paharitvā kilamessati imissā pokkharaṇiyā udakaṁ
āvilaṁ bhavissati sace supaṇṇo gaṇhissati udakaṁ pakkuṭṭhissati
sace ahituṇḍiko gaṇhissati udakaṁ lohitavaṇṇaṁ bhavissatīti.
evaṁ tassā tīṇi nimittāni ācikkhitvā cātuddasīuposathaṁ adhiṭṭhāya
nāgabhavanā nikkhamitvā tattha gantvā vammikamatthake nipajji sarīrasobhāya
vammikaṁ sobhayamāno. sarīraṁpissa rajaṭadāmaṁ viya setaṁ ahosi.
matthako rattakambalageṇḍuko viya. imasmiṁ pana jātake bodhisattassa
sarīraṁ naṅgalasīsappamāṇaṁ ahosi. bhūridattajātake ūruppamāṇaṁ.
saṅkhapālajātake ekadoṇikanāvappamāṇaṁ.
tadā eko bārāṇasivāsī māṇavo takkasilaṁ gantvā
disāpāmokkhācariyassa santike ālambhāyanamantaṁ uggaṇhitvā tena maggena
attano gehaṁ gacchanto mahāsattaṁ disvā ahaṁ imaṁ sappaṁ gahetvā
gāmanigamarājadhānīsu kīḷāpento dhanaṁ uppādessāmīti cintetvā
dibbosadhāni gahetvā dibbamantaṁ parivattetvā mahāsattassa santikaṁ
agamāsi. dibbamantasutakālato paṭṭhāya mahāsattassa kaṇṇesu

page number: 115

tattasalākappavesanakālo viya jāto matthako sikharena abhimatthiyamāno
viya jāto. so ko nukho esoti bhogantarato sīsaṁ ukkhipitvā
olokento ahituṇḍikaṁ disvā cintesi mama visaṁ mahantaṁ sacāhaṁ
kujjhitvā nāsavātaṁ visajjessāmi etassa sarīraṁ bhasmamuṭṭhi viya
vippakirissati atha me sīlaṁ khaṇḍaṁ bhavissati na taṁ olokessāmīti.
so akkhīni nimmilitvā sīsaṁ bhogantare ṭhapesi.
ahituṇḍikabrāhmaṇo osadhaṁ khāditvā mantaṁ parivattetvā kheḷaṁ
mahāsattassa sarīre okkhipi. osadhānañca mantassa cānubhāvena
kheḷena phuṭṭhaphuṭṭhaṭṭhāne phoṭānaṁ uṭṭhānakālo viya jāto. atha
naṁ so naṅguṭṭhe gahetvā ākaḍḍhitvā dīghato nipajjāpetvā
ajapadadaṇḍena uppīḷento dubbalaṁ katvā sīsaṁ daḷhaṁ gahetvā
nippīḷi. mahāsatto mukhaṁ vivari. athassa mukhe kheḷaṁ okkhipitvā
osadhamantaṁ katvā dante bhindi. mukhaṁ lohitassa pūri. mahāsatto
attano sīlabhedabhayena evarūpaṁ dukkhaṁ adhivāsento akkhīni ummiletvā
olokanamattaṁpi na kari. sopi nāgarājānaṁ dubbalaṁ karissāmīti
naṅguṭṭhato paṭṭhāyassa aṭṭhīni cuṇṇiyamāno viya sakalasarīraṁ madditvā
paṭṭakaveṭhimaṁ nāma veṭhesi tantakamajjanaṁ nāma majji naṅguṭṭhe
gahetvā dussapothimaṁ nāma pothesi. mahāsattassa sakalasarīraṁ
lohitamakkhitaṁ ahosi. so mahāvedanaṁ adhivāsesi. athassa
dubbalabhāvaṁ ñatvā vallīhi peḷaṁ karitvā tattha naṁ pakkhipitvā
paccantagāmaṁ netvā mahājanassa majjhe kīḷāpesi. nīlādīsu vaṇṇesu

page number: 116

vaṭṭacaturassādīsu saṇṭhānesu aṇuṁthūlādīsu pamāṇesu yaṁ yaṁ brāhmaṇo
icchati mahāsatto taṁ tadeva katvā naccati phaṇasataṁpi phaṇasahassaṁpi
karotiyeva. mahājano pasīditvā bahuṁ dhanaṁ adāsi. ekadivasameva
kahāpaṇasahassaṁ sahassagghanake ca parikkhāre labhi. brāhmaṇo
āditova sahassaṁ labhitvā visajjessāmīti cintesi. taṁ pana dhanaṁ
labhitvā paccantagāmeyeva tāva me ettakaṁ dhanaṁ laddhaṁ
rājarājamahāmattānaṁ santike bahudhanaṁ labhissāmīti sakaṭañca sukhayānakañca
gahetvā sakaṭe parikkhāre ca ṭhapetvā sukhayānake nisinno mahantena
parivārena mahāsattaṁ gāmanigamādīsu kīḷāpento bārāṇasiyaṁ
uggasenassa rañño santike kīḷāpetvā visajjessāmīti agamāsi. so
maṇḍuke māretvā nāgarañño deti. nāgarājā punappunaṁ
esa maṁ nissāya māressati taṁ na khādissāmīti taṁ na khādati.
athassa madhulāje adāsi. mahāsatto sacāhaṁ gocaraṁ gaṇhissāmi
antopeḷāya eva maraṇaṁ bhavissatīti tepi na khādati. brāhmaṇo
mahāsattena bārāṇasiṁ patvā dvāragāmesu kīḷāpento bahudhanaṁ
labhi. rājāpi naṁ pakkosāpetvā amhākaṁ kīḷāpehīti āha.
sādhu deva sve paṇṇarase tumhākaṁ kīḷāpessāmīti. rājā sve
nāgarājā rājaṅgaṇe naccissati mahājano sannipatitvā passatūti
bheriñcārāpetvā punadivase rājaṅgaṇaṁ alaṅkārāpetvā brāhmaṇaṁ
pakkosāpesi. so ratanapeḷāya mahāsattaṁ netvā cittatthare peḷaṁ
ṭhapetvā nisīdi. rājāpi pāsādā oruyha mahājanaparivuto rājāsane

page number: 117

nisīdi. brāhmaṇo mahāsattaṁ nīharitvā naccāpesi. mahājanā
sakabhāvena saṇṭhāretuṁ asakkontā celukkhepasatasahassāni pavattenti.
bodhisattassa upari sattaratanavassaṁ vassi. tassa gahitassa māso
sampūri. ettakaṁ kālaṁ nirāhārova ahosi.
sumanā aticirāyati me piyasāmiko idānissa idha
anāgacchantassa māso sampuṇṇo kinnu kho kāraṇanti gantvā
pokkharaṇiṁ olokentī lohitavaṇṇaṁ udakaṁ disvā ahituṇḍikena
gahito bhavissatīti ñatvā nāgabhavanā nikkhamitvā vammikasantikaṁ gantvā
mahāsattassa gahitaṭṭhānañca kilamitaṭṭhānañca disvā roditvā kanditvā
paccantagāmaṁ gantvā pucchitvā taṁ pavuttiṁ sutvā bārāṇasiṁ gantvā
rājadvāre parisamajjhe ākāse rodamānā aṭṭhāsi. mahāsatto
naccantova ākāsaṁ olokento taṁ disvā lajjito peḷaṁ pavisitvā
nipajji. rājā tassa peḷaṁ paviṭṭhakāle kinnu kho kāraṇanti
itocītoca olokento taṁ ākāse ṭhitaṁ disvā paṭhamaṁ gāthamāha
kā nu vijjurivābhāsi osadhī viya tārakā
devatā nusi gandhabbī na taṁ maññāmi mānusīti.
tattha na taṁ maññāmi mānusīti ahantaṁ mānusīti na maññāmi
tayā devatāya gandhabbiyā vā bhavituṁ vaṭṭatīti.
idāni tesaṁ vacanapaṭivacanagāthā honti
namhi devī na gandhabbī na mahārāja mānusī
nāgakaññāsmi bhaddante atthenamhi idhāgatā.

page number: 118

vibbhantacittā kupitindriyāsi
nettehi te vārigaṇā savanti
kinte naṭṭhaṁ kiṁ pana patthayānā
idhāgatā nāri tadiṁgha brūhi.
yamuggatejo uragoti cāhu
nāgoti naṁ āhu manussaloke
tamaggahī puriso jīvikattho
taṁ bandhanā muñca patī mameso.
kathanvayaṁ balaviriyūpapanno
hatthatthamāgacchi vanibbakassa
akkhāhi me nāgakaññe tamatthaṁ
kataṁ vijānemu gahītanāgaṁ.
nagaraṁpi nāgo bhasmaṁ kareyya
tathāhi so balaviriyūpapanno
dhammañca nāgo apacāyamāno
tasmā parakkamma tapo karotīti.
tattha atthenamhīti ahaṁ ekakāraṇaṁ paṭicca idhāgatā.
kupitindriyāti kiliṭṭhaindriyā. vārigaṇāti assubindughaṭā.
uragoti cāhūti uragoti cāyaṁ mahājano kathesi. tamaggahī
purisoti ayaṁ puriso taṁ nāgarājānaṁ jīvikatthāya aggahesi.
vanibbakassāti imassa vanibbakassa purisassa kathaṁ nu esa mahānubhāvo

page number: 119

samāno hatthatthaṁ āgatoti pucchi. dhammañcāti pañcasīladhammaṁ
uposathavāsadhammañca garuṁ karonto viharati tasmā iminā purisena
gahitopi sacāhaṁ imassa upari nāsavātaṁ visajjessāmi bhasmamuṭṭhi
viya vippakirissati evaṁ me sīlaṁ bhijjissatīti sīlabhedabhayena
parakkamma taṁ dukkhaṁ adhivāsetvā tapo karoti viriyameva
karotīti āha.
rājā pana kathaṁ paneso iminā gahitoti pucchi. athassā
ācikkhantī gāthamāha
cātuddasī paṇṇarasī ca rājā
catuppathe sammati nāgarājā
tamaggahī puriso jīvikattho
taṁ bandhanā muñca patī mamesoti.
tattha catuppatheti catukkamaggassa āsannaṭṭhāne ekasmiṁ vammike
caturaṅgasamannāgataṁ adhiṭṭhānaṁ adhiṭṭhahitvā uposathavāsaṁ vasanto
nipajjīti attho. taṁ bandhanāti taṁ evaṁ dhammikaṁ guṇavantaṁ
nāgarājānaṁ etassa dhanaṁ datvā peḷabandhanā pamuñcāti.
evañca pana vatvā punapi taṁ yācantī dve gāthā abhāsi
soḷasitthīsahassāni āmuttamaṇikuṇḍalā
vārigehe sayā nārī tāpi taṁ saraṇaṁ gatā.
dhammena mocehi asāhasena
gāmena nikkhena gavaṁ satena

page number: 120

ossaṭṭhakāyo urago carātu
puññatthiko muñcatu bandhanasmāti.
tattha soḷasitthīsahassānīti mā tvaṁ esa yo vā so vā
daliddanāgoti maññittha etassa hi ettakā sabbālaṅkārapaṭimaṇḍitā
itthiyova sesā sampattī apparimāṇāti dasseti.
vārigehe sayāti udakacchadanaṁ udakagabbhaṁ katvā tattha sayanasīlā.
ossaṭṭhakāyoti nissaṭṭhakāyo hutvā. carātūti caratu.
atha naṁ rājā tisso gāthā abhāsi
dhammena mocemi asāhasena
gāmena nikkhena gavaṁ satena
ossaṭṭhakāyo urago carātu
puññatthiko muñcatu bandhanasmā.
dammi nikkhasataṁ ludda thūlañca maṇikuṇḍalaṁ
caturassañca pallaṅkaṁ ummārapupphasannibhaṁ.
dve ca sādisiyo bhariyā usabhañca gavaṁ sataṁ
ossaṭṭhakāyo urago carātu
puññatthiko muñcatu bandhanasmāti.
tattha luddāti rājā uragaṁ mocetuṁ ahituṇḍikaṁ āmantetvā
tassa dātabbaṁ deyyadhammaṁ desento evamāha. gāthā pana
heṭṭhā vuttatthāyeva.

page number: 121

atha naṁ luddako āha
vināpi dānā tava vacanaṁ janinda
muñcemi naṁ uragaṁ bandhanasmā
ossaṭṭhakāyo urago carātu
puññatthiko muñcatu bandhanasmāti.
tattha tava vacananti mahārāja vināpi dānena tava vacanameva
amhākaṁ garu. muñcemi nanti muñcissāmi etanti vadati.
evañca pana vatvā mahāsattaṁ peḷato nīhari. nāgarājā
nikkhamitvā pupphantaraṁ pavisitvā taṁ attabhāvaṁ vijahitvā māṇavakavaṇṇena
alaṅkatasarīro hutvā paṭhaviṁ bhinditvā viya nikkhanto aṭṭhāsi.
sumanā ākāsā otaritvā tassa santike ṭhitā. nāgarājā
añjaliṁ paggayha rājānaṁ namassamāno aṭṭhāsi.
tamatthaṁ pakāsento satthā dve gāthā abhāsi
mutto campeyyako nāgo rājānaṁ etadabravi
namo te kāsirājatthu namo te kāsivaḍḍhana
añjaliṁ te paggaṇhāmi passeyyaṁ me nivesanaṁ.
addhā hi dubbissāsametamāhu
yaṁ mānuso vissase amānusamhi
sace ca maṁ yācasi etamatthaṁ
dakkhemu te nāga nivesanānīti.

page number: 122

tattha passeyyaṁ me nivesananti mama nivesanaṁ campeyyanāgabhavanaṁ
ramaṇīyaṁ passitabbayuttakaṁ taṁ te ahaṁ dassetukāmo taṁ sabalavāhano
gantvā passa narindāti vadati. dubbissāsanti dubbissāsanīyaṁ.
sace cāti sace maṁ yācasi passeyyāma te nivesanāni apica
kho na taṁ saddahāmīti vadati.
atha naṁ saddahāpetuṁ sapathaṁ karonto mahāsatto dve gāthā
abhāsi
sacepi vāto girimāvaheyya
cando ca suriyo ca chamā tapeyyuṁ
sabbā ca najjo paṭisotaṁ vaheyyuṁ
na tvevāhaṁ rāja musā bhaṇeyyaṁ.
nabhaṁ phaleyya udadhi visusse
saṁvatteyya bhūtadharā basundharā
siluccayo meru samūlamubbahe
na tvevāhaṁ rāja musā bhaṇeyyanti.
tattha saṁvatteyya bhūtadharā basundharāti ayaṁ bhūtadharāti ca
vasundharāti ca saṁkhyaṁ gatā mahāpaṭhavī kilañjaṁ viya saṁvatteyya.
samūlamubbaheti evaṁ mahāsinerupabbato samūlo uṭṭhāya purāṇapuṇṇaṁ
viya ākāse ubbahe pakkhandeyya.
so mahāsattena evaṁ vutte asaddahanto punapi tameva gāthaṁ
vatvā

page number: 123

addhā hi dubbissāsametamāhu
yaṁ mānuso vissase amānusamhi
sace ca maṁ yācasi etamatthaṁ
dakkhemu te nāga nivesanānīti
tvaṁ mayā kataguṇaṁ jānituṁ arahasi saddahituṁ pana yuttabhāvaṁ vā
ayuttabhāvaṁ vā ahaṁ jānissāmīti pakāsento itaraṁ gāthamāha
tumhe khottha ghoravisā uḷārā
mahātejā khippakopāva hotha
mama kāraṇā bandhanasmā pamutto
ahosi no jānitave katānīti.
tattha uḷārāti uḷāravisā. jānitaveti jānituṁ.
atha naṁ saddahāpetuṁ puna sapathaṁ karonto mahāsatto gāthamāha
so paccataṁ niraye ghorarūpe
mā kāyikaṁ sātamalattha kiñci
peḷāya bandho maraṇaṁ upetu
yo tādisaṁ kammakataṁ na jāneti.
tattha paccatanti paccatu. kammakatanti katakammaṁ evaṁ
guṇakārakaṁ tumhādisaṁ yo na jānāti so evarūpo hotūti vadati.
athassa rājā saddahitvā thutiṁ karonto gāthamāha
saccappaṭiññā tavamesa hotu
akkodhano hohi anūpanāhī

page number: 124

sabbañca te nāgakulaṁ supaṇṇā
aggīva gimhāsu vivajjayantūti
tattha tavamesa hotūti tava esā paṭiññā saccā hotu. aggīva
gimhāsu vivajjayantūti yathā manussā gimhakāle santāpaṁ anicchantā
jalamānaṁ aggiṁ vivajjayanti evaṁ vivajjayantu dūratova pariharantu.
mahāsattopi rañño thutiṁ karonto itaraṁ gāthamāha
anukampasī nāgakulaṁ janinda
mātā yathā suppiya ekaputtaṁ
ahañca te nāgakulena saddhiṁ
kāhāmi veyyāvaṭikaṁ uḷāranti.
taṁ sutvā rājā nāgabhavanaṁ gantukāmo senāgamanasajjaṁ kātuṁ
āṇāpento gāthā abhāsi
yojentu ve rājarathe sucitte
kambojake assatare sudante
nāge ca yojentu suvaṇṇakappane
dakkhemu nāgassa nivesanānīti.
tattha kambojake assatare sudanteti susikkhite kambojaraṭṭhasambhave
assatare yojentu.
itarā abhisambuddhagāthā
bherīmudiṅgā paṇavā ca saṅkhā
āvajjayiṁsu uggasenarañño

page number: 125

pāyāsi rājā bahu sobhamāno
purakkhato nārigaṇassa majjheti.
tattha bahu sobhamānoti bhikkhave so bārāṇasirājā soḷasahi
nārīsahassehi purakkhato parivārito tassa nārīgaṇassa majjhe
bārāṇasito nāgabhavanaṁ gacchanto ativiya sobhamāno pāyāsi.
tassa nagarā nikkhamanakāleyeva mahāsatto attano ānubhāvena
nāgabhavanaṁ sabbaratanamayapākārañca dvāraṭṭālake ca dissamānarūpe
katvā nāgabhavanagāmimaggaṁ alaṅkatapaṭiyattaṁ māpesi. rājā saparivāro
tena maggena nāgabhavanaṁ pavisitvā ramaṇīyaṁ bhūmibhāgañca pāsāde
ca addasa.
tamatthaṁ pakāsento satthā āha
suvaṇṇacittakaṁ bhūmiṁ addakkhi kāsivaḍḍhano
suvaṇṇamaye ca pāsāde veḷuriyaphalakatthate.
sa rājā pāvisi byamhaṁ campeyyassa nivesanaṁ
ādiccavaṇṇūpanibhaṁ kaṁsavijjūpabhassaraṁ.
nānārukkhehi sañchannaṁ nānāgandhasamīritaṁ
so pāvekkhi kāsirājā campeyyassa nivesanaṁ.
paviṭṭhasmiṁ kāsiraññe campeyyassa nivesane
dibbā turiyā pavajjiṁsu nāgakaññā ca naccayuṁ.
taṁ nāgakaññā caritaṁ gaṇena
anvāruhī kāsirājā pasanno

page number: 126

nisīdi sovaṇṇamayamhi pīṭhe
sāpassaye candanasāralitteti.
tattha suvaṇṇacittakanti suvaṇṇavālukāya santhataṁ. byamhanti
alaṅkatanāgabhavanaṁ. campeyyassāti nāgabhavanaṁ pavisitvā
campeyyanāgarājassa nivesanaṁ pāvisi. kaṁsavijjūpabhassaranti meghamukhe
suvaṇṇasataraṁsivijju viya obhāsamānaṁ. nānāgandhasamīritanti nānāvidhehi
dibbagandhehi anusañcaritaṁ. caritaṁ gaṇenāti taṁ nivesanaṁ nāgakaññānaṁ
gaṇena caritaṁ anucaritaṁ. candanasāralitteti dibbasāracandanena
anulitte.
tattha nisinnamattassevassa nānaggarasasampannadibbabhojanaṁ
upanāmesuṁ. tathā soḷasannaṁ itthīsahassānaṁ sesarājaparisāya ca. so ca
sattāhamattaṁ sapariso dibbannapānādīni paribhuñjitvā dibbehi
kāmaguṇehi abhiramitvā sukhasayane nisinno mahāsattassa yasaṁ vaṇṇetvā
nāgarāja kasmā pana tvaṁ evarūpaṁ sampattiṁ pahāya manussaloke
vammikamatthake nipajjitvā uposathavāsaṁ vasīti pucchi. sopissa kathesi.
tamatthaṁ pakāsento satthā āha
so tattha bhutvā ca atho ramitvā
campeyyakaṁ kāsirājā avoca
vimānaseṭṭhāni imāni tuyhaṁ
ādiccavaṇṇāni pabhassarāni

page number: 127

netādisaṁ atthi manussaloke
kimatthiyaṁ nāga tapo karosi.
tā kambukāyūradharā suvatthā
vaṭṭaṅgulī tambatalūpapannā
paggayha pāyenti anomavaṇṇā
netādisaṁ atthi manussaloke
kimatthiyaṁ nāga tapo karosi.
najjova temā puthulomamacchā
ādāsasakuntābhirudā sutitthā
netādisaṁ atthi manussaloke
kimatthiyaṁ nāga tapo karosi.
koñcā mayūrā diviyā ca haṁsā
vaggussarā kokilā sampatanti
netādisaṁ atthi manussaloke
kimatthiyaṁ nāga tapo karosi.
ambā ca sālā tilakā ca jambuyo
uddālakā pāṭaliyo ca phullā
netādisaṁ atthi manussaloke
kimatthiyaṁ nāga tapo karosi.
imā ca te pokkharaññā samantato
dibyā ca gandhā satataṁ sampavāyanti

page number: 128

netādisaṁ atthi manussaloke
kimatthiyaṁ nāga tapo karosi.
na puttahetu na dhanassa hetu
āyuno vāpi janinda hetu
manussayoniṁ abhipatthayāno
tasmā parakkamma tapo karomīti.
tattha tāti soḷasasahassanāgakaññā sandhāyāha. kambukāyūradharāti
suvaṇṇābharaṇadharā. vaṭṭaṅgulīti pavālaṅkurasadisavaṭṭaṅgulī.
tambatalūpapannāti abhirattehi hatthapādatalehi samannāgatā. pāyentīti
dibbapānaṁ ukkhipitvā taṁ pāyenti. puthulomamacchāti puthulapattehi
nānāmacchehi samannāgatā. ādāsasakuntābhirudāti ādāsasaṅkhātehi
sakuṇehi abhirudā. sutitthāti sundaratitthā. diviyā ca haṁsāti
dibbahaṁsā ca. sampatantīti manuññaravaṁ ravantā rukkhato rukkhaṁ
sampatanti. dibyā gandhāti tāsu pana pokkharaṇīsu satataṁ dibyā
gandhā pavāyanti. abhipatthayānoti patthayanto vicarāmi. tasmāti
tena kāraṇena parakkamma viriyaṁ paggahetvā tapo karomi uposathaṁ
karomi uposathaṁ upavasāmīti.
evaṁ vutte rājā mahāsattassa thutiṁ karonto gāthamāha
tvaṁ lohitakkho vihatantaraṁso
alaṅkato kappitakesamassu

page number: 129

surosito lohitacandanena
gandhabbarājāva disā pabhāsasi.
deviddhipattosi mahānubhāvo
sabbehi kāmehi samaṅgibhūto
pucchāmi taṁ nāgarāje tamatthaṁ
seyyo ito kena manussalokoti.
tattha surositoti suvilitto.
athassa ācikkhanto nāgarājā āha
janinda nāññatra manussalokā
suddhi vā saṁvijjati saṁyamo vā
ahañca laddhāna manussayoniṁ
kāhāmi jātimaraṇassa antanti.
tattha suddhi vāti mahārāja aññatra manussalokā
amatanibbānasaṅkhātā suddhi vā sīlasaṁyamo vā natthi. antanti manussayoniṁ
laddhā jātijarāmaraṇassa antaṁ karissāmīti tapo karomīti.
taṁ sutvā rājā gāthamāha
addhā have sevitabbā sapaññā
bahussutā ye bahuṭhānacintino
nāriyo ca disvāna tvañca nāga
kāhāmi puññāni anappakānīti.

page number: 130

tattha nāriyo cāti imā tava nāgakaññāyo ca tvañca
disvā bahupuññāni karissāmīti vadati.
atha naṁ nāgarājā āha
addhā have sevitabbā sapaññā
bahussutā ye bahuṭhānacintino
nāriyo ca disvāna mamañca rāja
karohi puññāni anappakānīti.
tattha karohīti kareyyāsi mahārājāti.
evaṁ vutte uggaseno gantukāmo hutvā nāgarāja ciraṁ
vasimhā gamissāmāti āpucchi.
atha naṁ mahāsatto tenahi mahārāja yāvadicchakaṁ dhanaṁ
gaṇhāhīti dhanaṁ dassento āha
idañca me jātarūpaṁ pahūtaṁ
rāsī suvaṇṇassa ca tālamattā
ito haritvā sovaṇṇagharāni kāraya
rūpiyassa ca pākāraṁ karontu.
muttānañca vāhasahassāni pañca
veḷuriyamissānaṁ ito haritvā
antepure bhūmiyaṁ santharantu
nikkaddamā hehiti nīrajā ca.

page number: 131

etādisaṁ āvasa rājaseṭṭha
vimānaseṭṭhaṁ bahu sobhamānaṁ
bārāṇasiṁ nagaraṁ iddha phītaṁ
rajjañca kāresi anomapaññāti.
tattha rāsīti tesu tesu ṭhānesu tālappamāṇā rāsiyo.
sovaṇṇagharānīti suvaṇṇagehāni. nikkaddamāti evaṁ sante antepure
bhūmi nikkaddamā ca nīrajā ca bhavissati. etādisanti evarūpaṁ
suvaṇṇamayaṁ rajaṭamayaṁ pākāraṁ muttāveḷuriyasanthataṁ bhūmibhāgaṁ. phītanti
phītaṁ eva bārāṇasinagaraṁ āvasa. anomapaññāti alāmakapañña.
rājā tassa kathaṁ sutvā adhivāsesi. mahāsatto nāgabhavane
bheriñcārāpetvā sabbe rājapurisā yāvadicchakaṁ hiraññasuvaṇṇādikaṁ
dhanaṁ gaṇhantūti rañño ca anekehi sakaṭasatehi dhanaṁ pesesi.
rājā mahantena yasena nāgabhavanā nikkhamitvā bārāṇasimeva gato.
tato paṭṭhāya kira jambūdīpatalaṁ sahiraññaṁ jātaṁ.
satthā imaṁ dhammadesanaṁ āharitvā evaṁ porāṇakapaṇḍitā
nāgasampattiṁ pahāya uposathavāsaṁ vasiṁsūti vatvā jātakaṁ samodhānesi
tadā ahituṇḍiko devadatto ahosi sumanā rāhulamātā ahosi
uggaseno sārīputto ahosi campeyyanāgarājā pana ahamevāti.
campeyyajātakaṁ niṭṭhitaṁ.
dasamaṁ.
--------------

page number: 132

mahāpalobhanajātakaṁ
brahmalokā cavitvānāti idaṁ satthā jetavane viharanto
visuddhasaṅkilesaṁ ārabbha kathesi.
vatthu heṭṭhā vitthāritameva. idha pana satthā bhikakhu
mātugāmo nāmesa visuddhasattepi saṅkiliṭṭhe karotīti vatvā atītaṁ
āhari.
atīte bārāṇasiyaṁ cullapalobhne vuttanayena atītavatthu
vitthāretabbaṁ. tadā pana mahāsatto brahmalokā cavitvā kāsirañño
putto hutvā nibbatti anitthigandhakumāro nāma ahosi.
itthīnaṁ hatthe na saṇṭhāti. purisavesena naṁ thaññaṁ pāyesi.
jhānāgāre nisīdi itthiyo na passati.
tamatthaṁ pakāsento satthā catasso gāthā abhāsi
brahmalokā cavitvāna devaputto mahiddhiko
rañño putto udapādi sabbakāmasamiddhisu.
kāmā vā kāmasaññā vā brahmaloke na vijjati
svāssu tāyeva saññāya kāmehi vijigucchatha.
tassa cantepure āsi jhānāgāraṁ sumāpitaṁ
so tattha paṭisallīno eko rahasi jhāyatha.

page number: 133

sa rājā paridevesi puttasokena aṭṭito
ekaputto cayaṁ mayhaṁ na ca kāmāni bhuñjatīti.
tattha sabbakāmasamiddhisūti sabbakāmānaṁ samiddhīsu sampattīsu
ṭhitassa rañño putto hutvā ca eko devaputto nibbatti.
svāssūti so kumāro. tāyevāti tāya brahmaloke nibbattitāya
jhānasaññāya eva. sumāpitanti pitarā suṭṭhu manāpaṁ
katvā māpitaṁ. rahasi jhāyathāti mātugāmaṁ apassanto vasi.
paridevesīti vilapati.
pañcamā rañño paridevanagāthā
ko nu khottha upāyo so ko vā jānāti kiñcanaṁ
yo me puttaṁ palobheyya yathākāmāni patthayeti.
tattha ko nu khottha upāyo soti ko nukho ettha etassa
kāmānaṁ bhuñjanaupāyo. ko nukho idhūpāyo sotipi pāṭho.
aṭṭhakathāyaṁ pana ko nukho taṁ upavasitvā upalāpanakāraṇaṁ jānātīti
vuttaṁ. ko vā jānāti kiñcananti ko vā etassa palibuddhakāraṇaṁ
jānātīti attho.
tato paraṁ diyaḍḍhā abhisambuddhagāthā
ahu kumārī tattheva vaṇṇarūpasamāhitā
kusalā naccagītassa vādite ca padakkhiṇā
sā tattha upasaṅkamma rājānaṁ etadabravīti.
tattha ahūti bhikkhave tattheva antepure cūḷanāṭakānaṁ antare

page number: 134

ekā taruṇakumārikā ahosi. padakkhiṇāti susikkhitā. ahaṁ kho
taṁ palobheyyaṁ sace bhattā bhavissatīti upaḍḍhagāthā kumārikāya
vuttā.
tattha sace bhattāti sace esa mayhaṁ pati bhavissatīti.
taṁ tathāvādinaṁ rājā kumāriṁ etadabravi
tvaññeva naṁ palobhehi tava bhattā bhavissatīti.
tattha tava bhattāti tavesa pati bhavissati tvaññeva tassa
aggamahesī bhavissasi gaccha naṁ palobhehi kāmarasaṁ jānāpehīti.
evaṁ vatvā rājā imissā kira okāsaṁ karontūti kumārakassa
upaṭṭhākānaṁ pesesi. sā paccūsakāle vīṇaṁ ādāya gantvā
kumārassa sayanagabbhassa bahi avidūre ṭhatvā agganakhehi vīṇaṁ vādentī
madhurassarena gāyitvā taṁ palobhesi.
tamatthaṁ pakāsento satthā āha
sā ca antepuraṁ gantvā bahuṁ kāmūpasañhitaṁ
hadayaṅgamā pemanīyā citrā gāthā abhāsatha.
tassāva gāyamānāya saddaṁ sutvāna nāriyā
kāmacchandassa uppajji janaṁ so paripucchatha.
kasseso saddo ko vā so bhaṇati uccāvacaṁ bahuṁ
hadayaṅgamaṁ pemanīyaṁ aho kaṇṇasukhaṁ mama.
esā kho samuddā deva khiḍḍā esā anappikā
sace tvaṁ kāme bhuñjeyya bhiyyo chandeyyu taṁ tava.

page number: 135

iṁgha āgacchatorena avidūramhi gāyatu
assamassa samīpamhi santike mayha gāyatu.
tirokuḍḍamhi gāyitvā jhānāgāramhi pāvisi
bandhituṁ anupubbena araññamiva kuñjaraṁ.
tassā kāmarasaṁ ñatvā issādhammo ajāyatha
ahameva kāme bhuñjeyyaṁ mā añño puriso ahu.
tato asiṁ gahetvāna purise hantuṁ upakkami
ahameva eko bhuñjissaṁ mā añño puriso siyā.
tato jānapadā sabbe vikkandiṁsu samāgatā
putto tyāyaṁ mahārāja janaṁ heṭhetyadūsakaṁ.
tañca rājā vipāhesi samhā raṭṭhā ca khattiyo
yāvatā vijitā mayhaṁ na te vatthabba tāvade.
tato so bhariyamādāya samuddaṁ upasaṅkami
paṇṇasālaṁ karitvāna vanaṁ uñchāya pāvisi.
athettha isi māgañchi samuddamuparūpari
so tassa gehaṁ pāvekkhi bhattakāle upaṭṭhite.
tañca bhariyā palobhesi passa yāva sudāruṇaṁ
cuto so brahmacariyamhā iddhiyā parihāyatha.
rājaputto ca uñchāto vanamūlaphalaṁ bahuṁ
sāyaṁ kājena ādāya assamaṁ upasaṅkami.

page number: 136

isi ca khattiyaṁ disvā samuddaṁ upasaṅkami
vehāsayaṁ gamissanti sīdate so mahaṇṇave.
khattiyo ca isiṁ disvā sīdamānaṁ mahaṇṇave
tasseva anukampāya imā gāthā abhāsatha.
avijjamāne vārismiṁ sayaṁ āgamma iddhiyā
missībhāvitthiyā gantvā saṁsīdasi mahaṇṇave.
āvaṭṭanī mahāmāyā brahmacariyavikopanā.
sīdanti naṁ viditvāna ārakā parivajjaye.
anelā mudusambhāsā duppūratā nadīsamā
sīdanti naṁ viditvāna ārakā parivajjaye.
yaṁ etā upasevanti chandasā vā dhanena vā
jātavedova saṇṭhānaṁ khippaṁ anudahanti naṁ.
khattiyassa vaco sutvā isissa nibbido ahu
laddhā porāṇakaṁ maggaṁ gacchate so vihāsayaṁ.
khattiyo ca isiṁ disvā gacchamānaṁ vihāsayaṁ
saṁvegaṁ alabhi dhīro pabbajjaṁ samarocayi.
tato so pabbajitvāna kāmarāgaṁ virājayi
kāmarāgaṁ virājetvā brahmalokūpago ahūti.
tattha antepuranti kumārassa vasanaṭṭhānaṁ. bahunti bahuṁ
nānappakāraṁ. kāmūpasañhitanti kāmanissitaṁ gītaṁ pavattayamānā.
kāmacchandassāti assa anitthigandhakumārassa kāmacchando uppajji.

page number: 137

jananta attano santikāvacaraṁ paricārikajanaṁ. uccāvacanti uggatañca
anuggatañca. bhuñjeyyāti sace bhuñjeyyāsi. chandeyyu tanti
ete kāmā nāma tava rucceyyuṁ. so samuddāti sutvā tuṇhī
ahosi. itarā punadivasepi gāyi. evaṁ kumāro paṭibaddhacitto
hutvā tassā āgamanaṁ rocento paricārike āmantetvā iṁghāti
gāthamāha. tirokuḍḍamhīti sayanagabbhassa kuḍḍassa bahi. mā
aññoti añño kāme paribhuñjanto puriso nāma mā siyā.
hantuṁ upakkamīti anantaravīthiṁ otaritvā māretuṁ ārabhi. vikkandiṁsūti
kumārena katipayesu purisesu pahatesu purisā palāyitvā gehāni
pavisiṁsu. so purise alabhanto thokaṁ vissami. tasmiṁ khaṇe
rājaṅgaṇe sannipatitvā upakkosiṁsu. janaṁ heṭhetyadūsakanti niraparādhaṁ
janaṁ heṭheti taṁ gaṇhāpethāti vadiṁsu. rājā upāyena kumāraṁ
gaṇhāpetvā imassa kiṁ kattabbanti pucchi. deva aññaṁ natthi
imaṁ pana kumāraṁ tāya kumārikāya saddhiṁ raṭṭhā pabbājetuṁ vaṭṭatīti
vutte tathā akāsi. tamatthaṁ pakāsento satthā tañcāti
ādimāha. tattha vipāhesīti pabbājesi. na te vatthabba
tāvadeti yattakaṁ mayhaṁ vijitaṁ tattake tayā na vatthabbaṁ.
uñchāyāti phalāphalatthāya tasmiṁ pana vanaṁ paviṭṭhe itarā yaṁ
tattha pacitabbayuttakaṁ atthi taṁ pacitvā tassāgamanaṁ olokentī
paṇṇasāladvāre nisīdi. evaṁ kāle gacchante ekadivasaṁ

page number: 138

antaradīpakavāsī eko iddhimantatāpaso assamapadato nikkhamitvā maṇiphalakaṁ
viya udakaṁ maddamānova ākāse uppatitvā bhikkhācāraṁ gacchanto
paṇṇasālāya uparibhāgaṁ patvā dhūmaṁ disvā imasmiṁ ṭhāne manussā
vasanti maññeti paṇṇasāladvāre otari. sā taṁ disvā
nisīdāpetvā paṭibaddhacittā hutvā itthīkuttaṁ dassetvā tena
saddhiṁ anācāraṁ acari. tamatthaṁ pakāsento satthā athetthāti
ādimāha. tattha isi māgañchīti isi āgacchi. samuddamuparūparīti
samuddassa matthakena. passa yāva sudāruṇanti passatha bhikkhave
tāya kumārikāya yāva sudāruṇaṁ kammaṁ katanti attho. sāyanti
sāyaṇhasamaye. disvāti taṁ vijahituṁ asakkonto sakaladivasaṁ tattheva
hutvā sāyaṇhasamaye rājaputtaṁ āgataṁ disvā palāyituṁ vehāsaṁ
gamissanti uppatanākāraṁ karontova patitvā mahaṇṇave sīdati.
isiṁ disvāti anubandhamāno gantvā passitvāva. anukampāyāti
sacāyaṁ bhūmiyā āgato abhavissa palāyitvā araññaṁ paviseyya
ākāsena āgato bhavissati tasmā samudde patitopi uppatanākāramiva
karotīti anukampaṁ uppādetvā tasseva anukampāya abhāsatha.
tāsaṁ pana gāthānaṁ attho tikanipāte vuttoyeva. nibbido ahūti
kāmesu nibbido jāto. porāṇakaṁ magganti pubbe adhigataṁ
jhānavisesaṁ. pabbajitvānāti taṁ itthiṁ manussāvāsaṁ netvā nivattetvā
araññe isipabbajjaṁ pabbajitvā kāmarāgaṁ virājayi virājetvā
brahmalokūpagato ahūti.

page number: 139

satthā imaṁ dhammadesanaṁ āharitvā evaṁ bhikkhave mātugāmaṁ
paṭicca suvisuddhasattāpi saṅkilissantīti vatvā saccāni pakāsetvā
jātakaṁ samodhānesi. saccapariyosāne ukkaṇṭhitabhikkhu arahattaṁ
patto. tadā anitthigandhakumāro pana ahameva ahosinti.
mahāpalobhanajātakaṁ niṭṭhitaṁ.
ekādasamaṁ.
-------------
pañcapaṇḍitajātakaṁ
pañcapaṇḍitajātakaṁ mahāummaṅge āvibhavissati.
pañcapaṇḍitajātakaṁ niṭṭhitaṁ.
dvādasamaṁ.
--------------
hatthipālajātakaṁ
cirassaṁ vata passāmāti idaṁ satthā jetavane viharanto
mahābhinekkhammaṁ ārabbha kathesi.
tadā hi satthā na bhikkhave idāneva pubbepi tathāgato
nekkhammaṁ nikkhantoyevāti vatvā atītaṁ āhari.
atīte bārāṇasiyaṁ esukārī nāma rājā ahosi. tassa
purohito daharakālato paṭṭhāya piyasahāyo te ubhopi aputtakā
ahesuṁ. te ekadivasaṁ sukhasamaye nisinnā mantayiṁsu amhākaṁ issariyaṁ

page number: 140

mahantaṁ putto vā dhītā vā natthi kinnu kho kattabbanti.
tato rājā purohitaṁ āha samma sace tava gehe putto jāyissati
mama rajjassa sāmiko bhavissati sace mama putto jāyissati tava
gehe bhogānaṁ sāmiko bhavissatīti. evaṁ ubhopi aññamaññaṁ saṅkaramakaṁsu.
athekadivasaṁ purohito bhogagāmaṁ gantvā āgamanakāle dakkhiṇadvārena
nagaraṁ pavisanto bahinagare ekaṁ bahuputtikaṁ nāma duggatitthiṁ
passi. tassā satta puttā sabbeva arogā eko pacanabhājanaṁ
kapallaṁ gaṇhi eko sayanakaṭasārakaṁ eko purato gacchati
eko pacchato gacchati eko aṅguliṁ gaṇhi eko aṅke nisinno
eko khandhe. atha naṁ purohito pucchi bhadde imesaṁ dārakānaṁ
pitā kuhinti. sāpi imesaṁ pitā nāma nibaddho natthīti. evarūpe
satta putte kinti katvā alatthāti. sā aññaṁ gahaṇaṁ apassantī
nagaradvāre ṭhitaṁ nigrodharukkhaṁ dassetvā sāmi ekasmiṁ nigrodhe
adhivatthāya devatāya santike patthetvā labhiṁ etāya me puttā
dinnāti āha. purohito tenahi gaccha tvanti rathā oruyha
nigrodhamūlaṁ gantvā sākhāyaṁ gahetvā cāletvā ambho devate
tvaṁ rañño puttaṁ na desi rañño santikā kiṁ nāma alabhasi
rājā te anusaṁvaccharaṁ sahassaṁ visajjetvā balikammaṁ kāreti tassa
putte na desi etāya duggatitthiyā tava ko upakāro kato
yenassā satta putte adāsi sace amhākaṁ rañño puttaṁ na
desi ito taṁ sattame divase samūlakaṁ chinditvā khaṇḍākhaṇḍikaṁ

page number: 141

kāressāmīti rukkhadevataṁ tajjetvā pakkāmi. so etena niyāmeneva
punadivasepi punadivasepīti paṭipāṭiyā cha divase kathesi. chaṭṭhe pana
divase sākhāyaṁ gahetvā rukkhadevate ajjhekarattimattakameva sesaṁ
sace me rañño puttavaraṁ na desi sve taṁ niṭṭhāpessāmīti
āha. rukkhadevatā āvajjitvā taṁ kāraṇaṁ tattato ñatvā ayaṁ
brāhmaṇo puttaṁ alabhanto mama vimānaṁ nāsessati kena nukho
upāyena tassa puttaṁ dātuṁ vaṭṭatīti catunnaṁ mahārājānaṁ santikaṁ
gantvā tamatthaṁ ārocesi. te mayaṁ tassa puttaṁ dātuṁ na
sakkhisasāmāti vadiṁsu. aṭṭhavīsatiyakkhasenāpatīnaṁ santikaṁ agamāsi. tepi
tathevāhaṁsu. sakkassa devarañño santikaṁ gantvā kathesi. sopi
labhissati nukho rājā anucchavike putte udāhu noti upadhārento
puññavante cattāro devaputte passi. te kira purimabhave
bārāṇasiyaṁ pesakārā hutvā tena kammena laddhakaṁ pañcakoṭṭhāsaṁ
katvā cattāro koṭṭhāse paribhuñjiṁsu pañcamaṁ gahetvā ekatova dānaṁ
dadaṁsu te tato cutā tāvatiṁsabhavane nibbattiṁsu tato yāmabhavane
nibbattiṁsūti evaṁ anulomapaṭilomaṁ chasu devalokesu sampattiṁ anubhavantā
vicaranti. tadā pana nesaṁ tāvatiṁsabhavanato cavitvā yāmabhavanaṁ
gamanavāre sakko tesaṁ santikaṁ gantvā pakkositvā mārisā tumhehi
manussalokaṁ gantuṁ vaṭṭati esukārirañño aggamahesiyā kucchismiṁ
nabbattathāti āha.
te tassa vacanaṁ sutvā sādhu deva gamissāma na panamhākaṁ

page number: 142

rājakulenattho atthi purohitassa gehe nibbattetvā daharakāleyeva
kāme pahāya pabbajissāmāti vadiṁsu. sakko sādhūti tesaṁ
paṭiññaṁ gahetvā āgantvā rukkhadevatāya tamatthaṁ ārocesi.
sā tuṭṭhamānasā sakkaṁ vanditvā attano vimānameva gatā.
purohitopi punadivase balavapurise sannipātāpetvā vāsipharasuādīni
gāhāpetvā rukkhamūlaṁ gantvā rukkhasākhāya gahetvā ambho
devate ajja mayhaṁ puttaṁ yācantassa sattamo divaso idāni te
niṭṭhānakāloti āha. tato rukkhadevatā mahantenānubhāvena
khandhavivarato nikkhamitvā madhurena sarena taṁ āmantetvā brāhmaṇa
tiṭṭhatu eko putto cattāro te putte dassāmīti āha. mama
puttenattho natthi amhākaṁ rañño puttaṁ dehīti. tuyheva
dammīti. tenahi mama dve dehi rañño dve dehīti. rañño na
demi cattāropi tuyheva demi tayā ca laddhamattāva bhavissanti
agāre aṭhatvā daharakāleyeva pabbajissantīti. tvaṁ rañño
kevalaṁ putte dehi apabbajjanakāraṇaṁ pana amhākaṁ bhāroti.
sā tassa puttavaraṁ datvā attano bhavanaṁ pāvisi. tato paṭṭhāya
devatāya sakkāro mahā pavattati. jeṭṭhakadevaputto cavitvā
purohitassa brāhmaṇiyā kucchimhi nibbatti. tassa nāmagahaṇadivase
hatthipāloti nāmaṁ katvā apabbajjanatthāya hatthigopake
paṭicchāpesuṁ. so tesaṁ santike vaḍḍhati. tassa padasā gamanakāle
dutiyo cavitvā tassā kucchimhi nibbatti. tassāpi jātakāle

page number: 143

assapāloti nāmaṁ kariṁsu. so assagopakānaṁ santike vaḍḍhati.
tatiyassa jātakāle gopāloti nāmaṁ kariṁsu. so gopālakehi
saddhiṁ vaḍḍhati. catutthassa jātakāle ajapāloti nāmaṁ kariṁsu.
so ajapālehi saddhiṁ vaḍḍhati. te vuḍḍhimanvāya sobhaggappattā
ahesuṁ.
atha nesaṁ pabbajitabhayena rañño vijitā pabbajite nīhariṁsu.
sakalakāsikaraṭṭhe ekapabbajitopi nāhosi. te kumārā atipharusā
ahesuṁ. yāya disāya gacchanti tāya disāya āhariyamānaṁ paṇṇākāraṁ
vilumpanti. hatthipālassa soḷasavassakāle sarīrasampattiṁ disvā
rājā ca purohito ca kumārā mahallakā jātā chattussāpanasamayo
tesaṁ kinnu kho kātabbanti mantetvā ete abhisittakālato
paṭṭhāya atisūrā bhavissanti tato tato pabbajitā
āgamissanti te disvā pabbajissanti etesaṁ pabbajitakāle
janapadā ullolā bhavissanti vīmaṁsissāma tāva ne pacchā
abhisiñcissāmāti cintetvā ubhopi isivesaṁ gahetvā bhikkhāya carantā
hatthipālakumārassa nivesanadvāraṁ agamaṁsu. kumāro te disvā
tuṭṭho pasanno upasaṅkamitvā vanditvā tisso gāthā abhāsi
cirassaṁ vata passāma brāhmaṇaṁ devavaṇṇinaṁ
mahājaṭaṁ khāridharaṁ paṅkadantaṁ rajassiraṁ.
cirassaṁ vata passāma isiṁ dhammaguṇe rataṁ
kāsāyavatthavasanaṁ vākacīraṁ paricchadaṁ.

page number: 144

āsanaṁ udakaṁ pajaṁ patti gaṇhātu no bhavaṁ
agghe bhavantaṁ pucachāma agghaṁ kurutu no bhavanti.
tattha brāhmaṇanti bāhitapāpaṁ brāhmaṇaṁ. devavaṇṇinanti
seṭṭhavaṇṇinaṁ ghoratapaṁ parimānitindriyaṁ pabbajitattabhāvaṁ uggatapanti
attho. khāridharanti khāribhāradharaṁ. isinti sīlakkhandhādayo pariyesitvā
ṭhitaṁ. dhammaguṇe ratanti sucaritakoṭṭhāse abhirataṁ. āsananti
idaṁ tesaṁ nisīdanatthāya āsanaṁ paññapetvā gandhodakañca
pādapuñchanañca abbhañjatelañca upanetvā āha. aggheti ime
sabbepi āsanādayo agghe bhavantaṁ pucchāma. kurutu noti ime
no agghe bhavaṁ paṭiggaṇhātūti.
evaṁ so tesu ekekaṁ vārena vārena āha. atha naṁ
purohito āha tāta hatthipāla tvaṁ amhe ke imeti maññamāno
evaṁ kathesīti. himavantakā isayoti. na mayaṁ tāta isayo
esa rājā esukārī ahaṁ te pitā purohitoti. atha kasmā
isivesaṁ gaṇhathāti. tava vīmaṁsanatthāyāti. mama kiṁ vīmaṁsathāti.
sace amhe disvā na pabbajissasi atha taṁ rajje abhisiñcituṁ
āgatamhāti. tāta na me rajjenattho pabbajissāmahanti.
atha naṁ pitā tāta hatthipāla nāyaṁ kālo pabbajjāyāti vatvā
yathāajjhāsayaṁ anusāsento catutthaṁ gāthamāha
adhicca vede pariyesa vittaṁ
putte gehe tāta patiṭṭhapetvā

page number: 145

gandhe rase paccanubhotu sabbaṁ
araññaṁ sādhu muni so pasatthoti.
tattha adhiccāti ajjhāyitvā. putteti chattaṁ ussāpetvā
nāṭake vārena upaṭṭhāpetvā puttadhītāhi vaḍḍhitvā te putte
gehe patiṭṭhāpetvāti attho. sabbanti ete ca gandharase sesañca
sabbaṁ vatthukāmaṁ anubhavitvā. araññaṁ sādhu muni so pasatthoti
pacchā mahallakakāle pabbajitassa araññaṁ sādhu laddhakaṁ hoti yo
evarūpe kāle pabbajati so muni buddhādīhi ariyehi pasatthoti vadati.
tato hatthipālo gāthamāha
vedā na saccā na ca vittalābho
na puttalābhena jaraṁ vihanti
gandhe rase muccanamāhu santo
sakammunā hoti phalūpapattīti.
tattha na saccāti yaṁ saggañca maggañca vadanti na taṁ
sādhenti tucchā nissārā nipphalā. vittalābhoti dhanalābhopi
pañcasādhāraṇattā sabbo ekasabhāvo na bhavissati. na jaranti
tāta jaraṁ vā byādhimaraṇaṁ vā na koci puttalābhena paṭibāhituṁ
samattho nāma atthi dukkhamūlā hete upadhayo. gandhe raseti
gandhe ca rase ca sesāarammaṇesu ca muccanamuttimeva buddhādayo
paṇḍitā kathenti. sakammunāti attanā katakammeneva sattānaṁ

page number: 146

phalūpapatti phalanipphatti hoti kammassakā hi tāta sattāti.
kumārassa vacanaṁ sutvā rājā gāthamāha
addhā hi saccaṁ vacanaṁ tavetaṁ
sakammunā hoti phalūpapatti
jiṇṇā ca mātāpitaro tavayime
passeyyu taṁ vassasataṁ arogyanti.
tattha vassasataṁ arogyanti ete vassasataṁ ārogyaṁ taṁ passeyyuṁ
tvaṁpi vassasataṁ jīvanto mātāpitaro posassūti vadati.
taṁ sutvā kumāro deva tvaṁ kinnāmetaṁ vadesīti vatvā
dve gāthā abhāsi
yassassu sakkhī maraṇena rāja
jarāya mittī naravīra seṭṭha
yo vāpi jaññā na marissaṁ kadāci
passeyyu taṁ vassasataṁ arogyaṁ.
yathāpi nāvaṁ purisodakamhi
ereti cenaṁ upaneti tīraṁ
evaṁpi byādhi sasataṁ jarā ca
upaneti maccuvasamantakassāti.
tattha sakkhīti mittadhammo. maraṇenāti datto mitto
matoti sammatimaraṇena. jarāyāti pākaṭajarāya hi saddhiṁ yassa
mettī bhaveyya yassetaṁ maraṇañca jarā ca mittabhāvena

page number: 147

nādhigaccheyyāti attho. ereti cenanti mahārāja yathā nāma puriso
nadītitthe udakamhi nāvaṁ ṭhapetvā paratīragāmijanaṁ āropetvā sace
arittena uppīḷento piyena vā kaḍḍhanto cāleti ghaṭeti atha
naṁ paratīraṁ upaneti evaṁ byādhi ca jarā ca niccaṁ antakassa
maccuno vasaṁ upanentiyevāti.
evaṁ imesaṁ sattānaṁ jīvitasaṅkhārassa parittabhāvaṁ dassetvā
mahārāja tumhe tiṭṭhatha tumhehi saddhiṁ kathentameva maṁ byādhi ca
jarā ca maraṇaṁ ca upagacchanti appamattā hothāti ovādaṁ
datvā rājānañca pitarañca vanditvā attano paricārike gahetvā
bārāṇasirajjaṁ pahāya pabbajissāmīti nikkhami. pabbajjā nāma
esā sobhanā bhavissatīti hatthipālakumārena saddhiṁ mahājano nikkhami.
yojanikā parisā ahosi. so tāya parisāya saddhiṁ gaṅgātīraṁ
patvā gaṅgāya udakaṁ oloketvā kasiṇaparikammaṁ katvā jhānaṁ
nibbattetvā cintesi ayaṁ samāgamo mahā bhavissati mama tayo
kaniṭṭhabhātaro mātāpitaro rājā devīti sabbe saparisā pabbajissanti
bārāṇasī suññā bhavissati yāva etesaṁ āgamanā idheva
vasissāmīti. so tattheva mahājanassa ovādaṁ dadanto nisīdi.
punadivase rājā ca purohito ca cintayiṁsu hatthipālakumāro tāva
rajjaṁ pahāya mahājanaṁ ādāya pabbajissāmīti gantvā gaṅgātīre
nisīdi assapālaṁ vīmaṁsitvā abhisiñcissāmāti. te isiveseneva
tassāpi gehadvāraṁ agamaṁsu. sopi te disvā pasannamānaso

page number: 148

upasaṅkamitvā cirassaṁ vata passāmīti ādīni vatvā tatheva paṭipajji.
tepi taṁ tatheva vatvā attano āgatakāraṇaṁ kathayiṁsu. so mama
bhātike hatthipālakumāre sante paṭhamataraṁ mayhameva setacchattaṁ
pāpuṇātīti pucchitvā tāta bhātā tena mayhaṁ rajjenattho
pabbajissāmīti vatvā nikkhantoti vutte kahaṁ pana so idānīti
gaṅgātīre nisinnoti vutte tāta mama bhātarā chaḍḍitakheḷena mama
kammaṁ natthi bālā hi parittapaññā sattā etaṁ kilesaṁ pajahituṁ
na sakkonti ahaṁ pana jahissāmīti. rañño ca pitu ca dhammaṁ
desento dve gāthā abhāsi
paṅko ca kāmā palipo ca kāmā
manoharā duttarā maccudheyyā
etasmiṁ paṅke palipe visannā
hīnattarūpā na taranti pāraṁ.
ayaṁ pure luddamakāsi kammaṁ
svāyaṁ gahīto na hi mokkhito me
orundhiyā naṁ parirakkhissāmi
māyaṁ puna luddamakāsi kammanti.
tattha paṅkoti yo koci kaddamo. palipoti sukhumavālikamisso
saṇhakaddamo. tattha kāmo laggāpanavasena paṅko nāma
osīdāpanavasena palipo nāmāti vutto. duttarāti dūratikkamā.
maccudheyyāti maccuno adhiṭṭhānaṁ. etesu hi laggā ceva anupaviṭṭhā

page number: 149

ca sattā uttarituṁ asakkontā dukkhakkhandhapariyāye vuttappakāraṁ
dukkhañceva maraṇañca pāpuṇanti. tenāha etasmiṁ paṅke palipe
visannā hīnattarūpā na taranti pāranti. tattha visannāti
byasannā. byasannātipi pāṭho ayameva attho. hīnattarūpāti
hīnacittasabhāvā. pāranti nibbānapāraṁ gantuṁ na sakkonti.
ayanti mahārāja ayaṁ mamattabhāvo pubbe assagopakehi saddhiṁ
vaḍḍhanto mahājanassa vilumpanaheṭhanādivasena bahuṁ luddaṁ sāhasikakammaṁ
akāsi. svāyaṁ gahītoti so ayaṁ tassa kammassa vipāko mayā
gahito. na hi mokkhito meti saṁsārappavatte sati nahi mokkho
ito akusalaphalato mamatthi. orundhiyā naṁ parirakkhissāmīti idāni
naṁ kāyavacīmanodvārāni pidahanto orundhitvā parirakkhissāmi.
kiṁkāraṇā. māyaṁ puna luddamakāsi kammanti ahaṁ hi ito paṭṭhāya
pāpaṁ akatvā kalyāṇameva karissāmi.
tiṭṭhatha tumhe tumhehi saddhiṁ kathentameva maṁ byādhijarāmaraṇāni
upagacchantīti ovādaṁ dadanto yojanikaṁ parisaṁ gahetvā nikkhamitvā
hatthipālakumārasseva santikaṁ gato. so tassa ākāse nisīditvā
dhammaṁ desento bhātika ayaṁ samāgamo mahā bhavissati idheva
tāva homāti āha. itaropi sādhūti sampaṭicchi. punadivase
rājā ca purohito ca tenevūpāyena gopālakumārassa nivesanaṁ gantvā
tenāpi tatheva paṭinanditā attano āgamanakāraṇaṁ ācikkhiṁsu. sopi
assapālakumāro viya paṭikkhipitvā ahaṁ cirato paṭṭhāya

page number: 150

pabbajitukāmo vane naṭṭhagoṇaṁ viya pabbajjaṁ upadhārento vicarāmi tena
me naṭṭhagoṇassa padaṁ viya bhātikānaṁ gatamaggo diṭṭho svāhaṁ
teneva maggena gamissāmīti vatvā gāthamāha
gavaṁva naṭṭhaṁ puriso yathā vane
andhe sati rāja apassamāno
evaṁ naṭṭho esukāri mamattho
sohaṁ kathaṁ na gaveseyya rājāti.
tattha esukārīti rājānaṁ ālapati. mamatthoti vane goṇo
viya mama pabbajjāsaṅkhāto attho naṭṭho. sohanti so ahaṁ
ajja pabbajitānaṁ maggaṁ disvā kathaṁ pabbajjaṁ na gaveseyyaṁ mama
bhātikānaṁ gatamaggameva gamissāmi narindāti.
atha naṁ tāta gopālaka ekāhaṁ dvīhaṁ āgamehi amhe
samassāsetvā pacchā pabbajissasīti vadiṁsu. so mahārāja ajja
kattabbaṁ kammaṁ sve karissāmīti na vattabbaṁ kalyāṇakammaṁ
nāma ajja ajjeva kattabbanti vatvā itaraṁ gāthamāha
hiyyoti hīyati poso pareti parihāyati
anāgataṁ netamatthīti ñatvā
uppannacchandaṁ ko panudeyya dhīroti.
tattha hiyyoti sveti attho. pareti punadivase. idaṁ
vuttaṁ hoti yo mahārāja ajja kattabbaṁ kammaṁ sveti kattabbaṁ
kammaṁ pare pareti vatvā na karoti so tato parihāyati na

page number: 151

taṁ kammaṁ kātuṁ sakkotīti. evaṁ gopālako bhaddekarattaṁ nāma
kathesi. svāyamattho bhaddekarattasutte kathetabbo. anāgataṁ
netamatthīti yaṁ anāgataṁ netaṁ atthīti ñatvā uppannakusalacchandaṁ
ko paṇḍito panudeyya hāreyya.
evaṁ gopālakumāro dvīhi gāthāhi dhammaṁ desetvā tiṭṭhatha
tumhe tumhehi saddhiṁ kathentameva maṁ byādhijarāmaraṇādīni upagacchantīti
yojanikaṁ parisaṁ gahetvā nikkhamitvā dvinnaṁ bhātikānaṁ santikaṁ gato.
hatthipālo tassāpi dhammaṁ desesi. punadivase rājā ca purohito
ca tenevūpāyena ajapālakumārassa nivesanaṁ gantvā tenāpi tatheva
paṭinanditā attano āgamanakāraṇaṁ ācikkhitvā chattaṁ te
ussāpessāmāti vadiṁsu. kumāro āha mayhaṁ bhātikā kuhinti.
te amhākaṁ rajjena attho natthīti setacchattaṁ pahāya tiyojanikaparisaṁ
gahetvā nikkhamitvā gaṅgātīre nisinnāti. nāhaṁ mama bhātikehi
chaḍḍitakheḷaṁ sīsenādāya vicarissāmi ahaṁpi pabbajissāmīti. tāta
tvaṁ tāva daharo amhākaṁ hatthabhāro vayappattakāle pabbajissasīti.
atha naṁ kumāro kiṁ tumhe kathetha nanu ime sattā daharakālepi
mahallakakālepi marantiyeva ayaṁ daharakāle marissati ayaṁ
mahallakakāleti kassaci hatthe vā pāde vā nimittaṁ natthi ahaṁ
mama maraṇakālaṁ na jānāmi tasmā idāneva pabbajissāmīti vatvā
dve gāthā abhāsi

page number: 152

passāmi vohaṁ dahariṁ kumāriṁ
mattūpamaṁ ketakapupphanettaṁ
abhutvā bhoge paṭhame vayasmiṁ
ādāya maccu vajate kumāriṁ.
yuvā sujāto sumukho sudassano
sāmo kusumbhaparikiṇṇamassu
hitvāna kāme paṭigaccha gehaṁ
anujānātha maṁ pabbajissāmi devāti.
tattha voti nipātamattaṁ. passāmicceva attho. mattūpamanti
hāsabhāsavilāsehi mattaṁ viya vicarantiṁ. ketakapupphanettanti
ketakapupphapattaṁ viya puthulāyatanettaṁ. abhutvā bhogeti abhutvāva bhoge.
vajateti evaṁ uttamarūpadharaṁ kumāriṁ paṭhamavaye vattamānaṁ abhutvā
bhogameva mātāpitūnaṁ upari mahantaṁ sokaṁ pātetvā maccu gahetvāva
gacchati. sujātoti susaṇṭhito. sumukhoti kāñcanādāsapuṇṇacandasadisamukho.
sudassanoti uttamarūpadhāritāya sampannadassano.
sāmoti suvaṇṇasāmo. kusumbhaparikiṇṇamassūti sannisinnatthena
sukhumatthena ca taruṇakusumbhakesarasadisaparikiṇṇamassu. iminā evarūpopi
kumāro maccuvasaṁ gacchati tathāvidhaṁpi hi sineruṁ uppāṭento viya
nikkaruṇo maccu ādāya gacchatīti dasseti. hitvāna kāme
paṭigaccha gehaṁ anujānātha maṁ pabbajissāmi devāti deva
puttadārabandhanasmiṁ hi uppanne taṁ bandhanaṁ ducchedanīyaṁ hoti tenāhaṁ

page number: 153

puretaraññeva kāme ca gehañca hitvā idāneva pabbajissāmi
anujānātha manti.
evañca pana vatvā tiṭṭhatha tumhe maṁ tumhehi saddhiṁ
kathentaññeva byādhijarāmaraṇāni upagacchantīti te ubho vanditvā
yojanikaṁ parisaṁ gahetvā nikkhamitvā gaṅgātīrameva agamāsi.
hatthipālo tassāpi ākāse nisīditvā dhammaṁ desetvā samāgamo
mahā bhavissatīti tattheva nisīdi. punadivase purohito pallaṅkamajjhagato
nisīditvā cintesi mama puttā pabbajitā idāni
ahaṁ ekakova manussakhāṇuko jātomhi ahaṁpi pabbajissāmīti.
so brāhmaṇiyā saddhiṁ mantento gāthamāha
sākhāhi rukkho labhate samaññaṁ
pahīnasākhaṁ pana khāṇumāhu
pahīnaputtassa mamajja hoti
vāseṭṭhi bhikkhācariyāya kāloti.
tattha labhate samaññanti rukkhoti vohāraṁ labhati. vāseṭṭhīti
brāhmaṇiṁ ālapati. bhikkhācariyāyāti mayhaṁpi pabbajjāya kālo
puttānaṁ santikameva gamissāmīti.
so evaṁ vatvā brāhmaṇe pakkosāpesi. saṭṭhī
brāhmaṇasahassāni sannipatiṁsu. atha ne āha tumhe kiṁ karissathāti.
tumhe pana ācariyāti. ahaṁ mama puttassa santike

page number: 154

pabbajissāmīti. na tumhākameva nirayo uṇho mayaṁpi pabbajissāmāti.
so asītikoṭidhanaṁ brāhmaṇiyā niyyādetvā yojanikaṁ brāhmaṇaparisaṁ
ādāya nikkhamitvā puttānaṁ santikaññeva gato. hatthipālo
tāyapi parisāya ākāse ṭhatvā dhammaṁ desesi. punadivase brāhmaṇī
cintesi mama cattāro puttā setacchattaṁ pahāya pabbajissāmāti
gatā brāhmaṇopi purohitaṭṭhānena saddhiṁ asītikoṭidhanaṁ
chaḍḍetvā puttānaññeva santikaṁ gato ahamevekā kiṁ karissāmi
puttassa gatamaggeneva gamissāmīti. sā atītaṁ udāharaṇaṁ
āharantī udānagāthamāha
aghasmiṁ koñcāva yathā himaccaye
katāni jālāni padāleyyu haṁsā
gacchanti puttā ca patī ca mayhaṁ
sāhaṁ kathaṁ nānuvaje pajānanti.
tattha aghasmiṁ koñcāva yathāti yatheva ākāse koñcāva
sakuṇā asajjamānā gacchanti. himaccayeti vassāccaye. katāni
jālāni padāleyyu haṁsāti atīte kira channavutisahassā suvaṇṇahaṁsā
vassārattapahonakasāliṁ kāñcanaguhāyaṁ nikkhamitvā vassabhayena bahi
anikkhamitvā cātumāsaṁ tattha vasanti. atha nesaṁ uṇṇānābhi
nāma makkaṭako guhādvāre jālaṁ bandhati. tesu dvinnaṁ taruṇahaṁsānaṁ
dviguṇaṁ vaṭṭaṁ denti. te thāmasampannatāya jālaṁ chinditvā
puratova gacchanti sesā tesaṁ gatamaggena gacchanti. sā

page number: 155

tamatthaṁ pakāsentī evamāha. idaṁ vuttaṁ hoti yatheva ākāse
koñcasakuṇā asajjamānā gacchanti tathā himaccaye vassānātikkame
dve turaṇahaṁsā katāni jālāni padāletvā gacchanti atha
nesaṁ gatamaggena itare haṁsā idāni pana mama puttā taruṇahaṁsā
jālaṁ viya kāmajālaṁ chinditvā gatā mayāpi tesaṁ gatamaggena
gantabbanti iminā adhippāyena gacchantī puttā ca patī ca mayhaṁ
sāhaṁ kathaṁ nānuvaje pajānanti āha.
iti sā kathaṁ ahaṁ evaṁ pajānantī na pabbajissāmi
pabbajissāmiyevāti sanniṭṭhānaṁ katvā brāhmaṇiyo pakkosāpetvā
āha tumhe kiṁ karissathāti. tumhe pana ayyeti. ahaṁ
pabbajissāmīti. mayaṁpi pabbajissāmāti āhaṁsu. sā taṁ vibhavaṁ
chaḍḍetvā yojanikaṁ parisaṁ gahetvā puttānaṁ santikameva gatā.
hatthipālo tāyapi parisāya ākāse nisīditvā dhammaṁ desesi.
punadivase rājā kuhiṁ purohitoti pucchi. deva purohito brāhmaṇī
cassa sabbaṁ dhanaṁ chaḍḍetvā dviyojanikaṁ parisaṁ gahetvā puttānaṁ
santikaṁ gatāti. rājā assāmikaṁ dhanaṁ amhākaṁ pāpuṇātīti tassa
gehato dhanaṁ āharāpesi. athassa aggamahesī rājā kiṁ karotīti
pucchitvā purohitassa gehato dhanaṁ āharāpetīti vutte purohito
kuhinti pucchitvā sapajāpatiko pabbajjāya nikkhantoti
sutvā ayaṁ rājā brāhmaṇena ca brāhmaṇiyā ca catūhi puttehi
ca jahitaukkāraṁ chaḍḍitakheḷaṁ viya mohena muḷho attano gharaṁ

page number: 156

āharāpesi upamāya naṁ chaḍḍāpessāmīti sūnato maṁsaṁ āharāpetvā
rājaṅgaṇe rāsiṁ kāretvā ujumaggaṁ visajjetvā jālaṁ parikkhipāpesi.
gijjhā dūratova disvā tassatthāya otariṁsu. tattha
sapaññā jālaṁ pasāritaṁ ñatvā atibhārikā hutvā ujukaṁ uppatituṁ
na sakkhissāmāti attanā khāditamaṁsaṁ chaḍḍetvā vamitvā jālaṁ
analliyitvā ujukameva uppatitvā gamiṁsu. andhabālā pana tehi
chaḍḍitaṁ vamitaṁ khāditvā bhāriyā hutvā ujukaṁ uppatituṁ asakkontā
gantvā jāle bajjhiṁsu. athekaṁ gijjhaṁ ānetvā deviyā
dassayiṁsu. sā taṁ ādāya rañño santikaṁ gantvā ehi tāva
mahārājā rājaṅgaṇe ekaṁ kiriyaṁ passāmāti sīhapañjaraṁ vivaritvā
ime gijjhe olokehi mahārājāti vatvā dve gāthā abhāsi
ete bhutvā vamitvā ca pakkamanti vihaṅgamā
ye ca bhutvā na vamiṁsu te me hatthatthamāgatā.
avamī brāhmaṇo kāme so tvaṁ paccāvamissasi
vantādo puriso rāja na so hoti pasaṁsiyoti.
tattha bhutvā vamitvā cāti maṁsaṁ khāditvā vamitvā ca.
paccāvamissasīti paṭiparibhuñjissasi. vantādoti parassa vamitakhādako.
na pasaṁsiyoti so taṇhāya vasiko bālo buddhādīhi paṇḍitehi
pasaṁsitabbo na hotīti.
taṁ sutvā rājā vippaṭisārī ahosi. tayo bhavā ādittā viya
upaṭṭhahiṁsu. so ajjeva rajjaṁ pahāya mama pabbajituṁ vaṭṭatīti

page number: 157

uppannasaṁvego deviyā thutiṁ karonto gāthamāha
paṅke ca posaṁ palipe byasannaṁ
balī yathā dubbalaṁ uddhareyya
evaṁpi maṁ udatāri bhotī
pañcāli gāthāhi subhāsitāhīti.
tattha byasannanti nimuggaṁ. visannantipi pāṭho. uddhareyyāti
kesesu vā hatthesu vā gahetvā ukkhipitvā thale ṭhapeyya.
udatārīti kāmapaṅkato uttārayi. udatāsītipi pāṭho.
ayamevattho. uddhatāsītipi pāṭho. uddharīti attho. pañcālīti
pañcālarājadhīte.
evañca pana vatvā taṁ khaṇaññeva pabbajitukāmo hutvā amacce
pakkosāpetvā āha tumhe kiṁ karissathāti. tumhe pana devāti
āhaṁsu. ahaṁ hatthipālassa santike pabbajissāmīti. mayaṁ pabbajissāma
devāti. rājā dvādasayojanike bārāṇasinagare rajjaṁ
chaḍḍetvā atthikā setacchattaṁ ussāpentūti amaccagaṇaparivuto
tiyojanikaṁ parisaṁ gahetvā kumārasseva santikaṁ gato. hatthipālo
tassāpi parisāya ākāse nisinno dhammaṁ desesi. satthā rañño
pabbajitabhāvaṁ pakāsento gāthamāha
idaṁ vatvā mahārājā esukārī disampati
rajjaṁ hitvāna pabbaji nāgo chetvāva bandhananti.
punadivase nagare ohīnajano sannipatitvā rājadvāraṁ gantvā

page number: 158

deviyā ārocetvā nivesane pavisitvā deviṁ vanditvā ekamantaṁ
ṭhito gāthamāha
rājā ca pabbajjamarocayittha
rajjaṁ pahāya naravīraseṭṭho
tuvaṁpi no hohi yatheva rājā
amhehi guttā anusāsa rajjanti.
tattha anusāsāti amhehi guttā hutvā dhammena rajjaṁ kārehi.
sā mahājanassa kathaṁ sutvā sesagāthā abhāsi
rājā ca pabbajjamarocayittha
rajjaṁ pahāya naravīraseṭṭho
ahaṁpi ekā carissāmi loke
hitvāna kāmāni manoramāni.
rājā ca pabbajjamarocayittha
rajjaṁ pahāya naravīraseṭṭho
ahaṁpi ekā carissāmi loke
hitvāna kāmāni yathodhikāni.
accenti kālā tarayanti rattiyo
vayoguṇā anupubbaṁ jahanti
ahaṁpi ekā carissāmi loke
hitvāna kāmāni manoramāni.

page number: 159

accenti kālā tarayanti rattiyo
vayoguṇā anupubbaṁ jahanti
ahaṁpi ekā carissāmi loke
hitvāna kāmāni yathodhikāni.
accenti kālā tarayanti rattiyo
vayoguṇā anupubbaṁ jahanti
ahaṁpi ekā carissāmi loke
sītibhūtā sabbamaticca saṅganti.
tattha ekāti puttadhītukilesasambādhehi muccatvā imasmiṁ loke
ekikāva vicarissāmi. kāmānīti rūpādayo kāmaguṇe. yathodhikānīti
yena yena odhinā ṭhitāni tena tena tathā ṭhitāneva jahissāmi na
kiñci āmasissāmīti attho. accenti kālāti pubbaṇhādayo
kālā atikkamanti. tarayantīti atucchā hutvā āyusaṅkhāraṁ
khepayamānā khādayamānā gacchanti. vayoguṇāti paṭhamavayādayo
tayo mandadasakādayo vā dasakoṭṭhāsā. anupubbaṁ jahantīti
uparūparikoṭṭhāsaṁ apatvā tattha tattheva nirujjhanti. sītibhūtāti
uṇhakārake uṇhasabhāve kilese pahāya sītalā hutvā. sabbamaticca
saṅganti rāgasaṅgādikaṁ sabbasaṅgaṁ atikkamitvā ekikā carissāmi
hatthipālassa kumārasantikaṁ gantvā pabbajissāmi.
iti sā imāhi gāthāhi mahājanassa dhammaṁ desetvā
amaccabhariyāyo pakkosāpetvā āha tumhe kiṁ karissathāti. tumhe

page number: 160

pana ayyeti. ahaṁ pabbajissāmīti. mayaṁpi pabbajissāmāti. sā
sādhu ayyāyoti. rājanivesane suvaṇṇakoṭṭhāgāradvārādīni
vivarāpetvā asukaṭṭhāne ca asukaṭṭhāne ca mahānidhānaṁ nihitanti
suvaṇṇapaṭṭe likhāpetvā dinnaññeva atthikā harantūti vatvā
suvaṇṇapaṭṭaṁ mahātalathambhe bandhāpetvā nagare bheriñcārāpetvā
mahāsampattiṁ chaḍḍetvā nagarā nikkhami. tasmiṁ khaṇe sakalanagaraṁ saṅkhubbhi
rājā ca kira devī ca rajjaṁ pahāya pabbajissāmāti nikkhantā mayaṁ
idha kiṁ karissāmāti. tato manussā yathāpūritāneva gehāni chaḍḍetvā
putte hatthe gahetvā nikkhamiṁsu. sabbāpaṇā pasāritaniyāmeneva
ṭhitā nivattetvā olokento nāma nāhosi. sakalanagaraṁ tucchaṁ
ahosi. devīpi tiyojanikaṁ parisaṁ gahetvā tattheva gatā. hatthipālo
tassāpi parisāya ākāse nisinno dhammaṁ desetvā taṁ dvādasayojanikaṁ
parisaṁ gahetvā himavantābhimukho pāyāsi. hatthipālakumāro
kira dvādasayojanikaṁ parisaṁ gahetvā bārāṇasiṁ tucchaṁ katvā
pabbajissāmīti mahājanaṁ ādāya himavantaṁ gacchati kimaṅgaṁ pana mayanti
sakalakāsikaraṭṭhaṁ saṅkhubbhi. aparabhāge parisā tiṁsayojanikā ahosi.
so tāya parisāya saddhiṁ himavantaṁ gantvā pāvisi. sakko āvajjento
taṁ pavuttiṁ ñatvā hatthipālakumāro mahābhinikkhamanaṁ nikkhanto
samāgamo mahā bhavissati vasanaṭṭhānaṁ laddhuṁ vaṭṭatīti vissakammaṁ
āṇāpesi gaccha vissakamma āyāmato chattiṁsayojanikaṁ vitthārato
paṇṇarasayojanaṁ assamaṁ māpetvā pabbajitaparikkhāre sampādehīti.

page number: 161

so sādhūti paṭissuṇitvā gaṅgātīre ramaṇīye bhūmibhāge vuttappamāṇaṁ
assamapadaṁ māpetvā paṇṇasālāsu kaṭṭhattharapaṇṇattharāasanādīni
paññapetvā sabbe pabbajitaparikkhāre māpesi. ekekissā ca
paṇṇasālāya dvāre ekeko caṅkamo rattiṭṭhānadivāṭṭhānaparicchinno
katasudhāparikammo ālambaṇaphalako tesu ṭhānesu nānātaruṇavanasurabhi-
kusumasañchannā pupphagacchā ekekassa caṅkamassa koṭiyaṁ ekeko
udakabharito kūpo tassa santike ekeko phalarukkho so ekova
sabbaphalāni phalati. idaṁ sabbaṁ devatānubhāvena ahosi.
vissakammo assamaṁ māpetvā paṇṇasālāya pabbajitaparikkhāre ṭhapetvā
yekeci pabbajitukāmā ime parikkhāre gaṇhantūti jātihiṅgulakena
bhittiyā akkharāni likhitvā attano ānubhāvena bheravasadde
migapakkhino duddasike amanusse ca paṭikkamāpetvā sakaṭṭhānameva gato.
hatthipālakumāro ekapadikamaggena sakkadattiyāssamaṁ pavisitvā
akkharāni disvā sakkena mama mahābhinikkhamanaṁ nikkhantabhāvo ñāto
bhavissatīti dvāraṁ vivaritvā paṇṇasālaṁ pavisitvā isipabbajjaṁ
pabbajitvā nikkhamitvā caṅkamaṁ otaritvā katipaye vāre aparāparaṁ
caṅkamitvā sesajanakāyaṁ pabbājetvā assamapadaṁ vicārento
taruṇaputtānaṁ itthīnaṁ majjhaṭṭhāne paṇṇasālaṁ adāsi. tato anantaraṁ
mahallikitthīnaṁ tato anantaraṁ majjhimitthīnaṁ samantā parikkhipitvā
pana purisānaṁ adāsi. atha eko rājā bārāṇasiyaṁ kira rājā

page number: 162

natthīti āgantvā alaṅkatapaṭiyattaṁ nagaraṁ oloketvā rājanivesanaṁ
āruyha tattha tattha ratanarāsiṁ disvā evarūpaṁ nagaraṁ pahāya pabbajitakālato
paṭṭhāya pabbajjā nāmesā uḷārā bhavissatīti surāsoṇḍe
maggaṁ pucchitvā hatthipālassa santikaṁ pāyāsi. hatthipālo tassa
vanantaraṁ āgatabhāvaṁ ñatvā paṭimaggaṁ gantvā ākāse nisinno
parisāya dhammaṁ desetvā assamapadaṁ netvā sabbaparisaṁ pabbājesi.
etenūpāyena aññepi cha rājāno pabbajiṁsu. satta rājāno
bhoge chaḍḍayiṁsu. chattiṁsayojaniko assamo nirantaro paripūri.
yo kāmavitakkādīsu aññataraṁ vitakkesi. mahāpuriso tassa dhammaṁ
desetvā brahmavihārabhāvanañceva kasiṇabhāvanañca ācikkhi. te
yebhuyyena jhānābhiññā nibbattetvā tīsu koṭṭhāsesu dve koṭṭhāsā
brahmaloke nibbattiṁsu. tatiyakoṭṭhāsaṁ tidhā katvā eko koṭṭhāso
brahmaloke nibbatti eko chakāmasaggesu. eko isīnaṁ pāricariyaṁ
katvā manussaloke tīsu kulasampattīsu nibbatti. evaṁ hatthipālassa
sāsanaṁ apagatanirayatiracchānayonipittivisayāsurakāyaṁ ahosi.
imasmiṁ tambapaṇṇidīpe paṭhavīcālakadhammaguttatthero katakaṇḍakāravāsī
phussadevatthero uparikaṇḍakamālakavāsī mahāsaṅgharakkhitatthero
mālayamahādevatthero bhaggirivāsī mahādevatthero gāmantapabbhāravāsī
mahāsivatthero kāḷavallimahāmaṇḍapavāsī mahānāgatthero kuddālasamāgamo
muggaphakkasamāgamo cullasuttasomasamāgamo

page number: 163

ayogharapaṇḍitasamāgamo hatthipālasamāgamo ca sabbapacchā nikkhantasadisā
ahesuṁ. tenāha bhagavā
abhittharetha kalyāṇe pāpā cittaṁ nivāraye
dandhañhi karato puññaṁ pāpasmiṁ ramatī manoti.
kalyāṇaṁ turiteneva kātabbaṁ.
satthā imaṁ dhammadesanaṁ āharitvā evaṁ bhikkhave pubbepi
tathāgato mahābhinekkhammaṁ nikkhantoyevāti vatvā jātakaṁ samodhānesi
tadā esukārī rājā suddhodanamahārājā ahosi devī mahāmāyā
purohito kassapo brāhmaṇī bhaddakāpilānī ajapālo anuruddho
gopālo moggallāno assapālo sārīputto sesaparisā
buddhaparisā hatthipālo pana ahamevāti.
hatthipālajātakaṁ niṭṭhitaṁ.
terasamaṁ.
--------------
ayogharajātakaṁ
yamekarattiṁ paṭhamanti idaṁ satthā jetavane viharanto
mahābhinikkhamanaññeva ārabbha kathesi.
tadāpi hi so na bhikkhave idāneva pubbepi tathāgato
mahābhinekkhammaṁ nikkhantoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente brahmadattassa

page number: 164

rañño aggamahesī gabbhaṁ paṭilabhitvā laddhagabbhaparihārā pariṇatagabbhā
paccūsasamanantare puttaṁ vijāyi. tassā purimabhave ekā sapatikā
tava jātaṁ jātaṁ pajaṁ khādituṁ labhissāmīti patthanaṁ ṭhapesi. sā
kira sayaṁ vañjhā hutvā puttamātukodhena taṁ patthanaṁ katvā yakkhiniyoniyaṁ
nibbatti. itarā rañño aggamahesī hutvā imaṁ puttaṁ vijāyi.
sā yakkhinī tadā okāsaṁ labhitvā deviyā passantiyāva tuccharūpā
viya āgantvā taṁ dārakaṁ gahetvā palāyi. devī yakkhinī me puttaṁ
gahetvā palāyīti mahāsaddena viravi. itarāpi dārakaṁ mūlakandaṁ viya
murumurāyantī khāditvā deviyā hatthavikārādīni dassetvā tajjentī
pakkāmi. rājā taṁ vacanaṁ sutvā yakkhiniyā kiṁ sakkā kātunti
tuṇhī ahosi. puna deviyā vijāyanakāle daḷhaṁ ārakkhamakāsi.
devī puna puttaṁ vijāyi. yakkhinī āgantavā taṁpi khāditvā
gatā. tatiyavāre tassā kucchiyaṁ mahāsatto paṭisandhiṁ gaṇhi.
rājā mahājanaṁ sannipātetvā deviyā jātaṁ jātaṁ pajaṁ ekā
yakkhinī khādati kiṁ nukho kātabbanti pucchi. atheko yakkhinī
nāma tālapaṇṇassa bhāyanti deviyā hatthapādesu tālapaṇṇaṁ
bandhituṁ vaṭṭatīti āha. aparo yakkhinī nāma ayogharassa bhāyanti
ayogharaṁ kātuṁ vaṭṭatīti āha. rājā sādhūti attano vijite
kammāre sannipātetvā ayogharaṁ kārethāti āṇāpetvā āyuttake
adāsi. antonagareyeva ramaṇīye bhūmibhāge gehaṁ patiṭṭhāpesuṁ.
thambhe ādiṁ katvā sabbe gehasambhārā ayomayāva ahesuṁ.

page number: 165

navahi māsehi ayomayaṁ mahantaṁ catusālaṁ niṭṭhānaṁ agamāsi. taṁ
niccaṁ pajjalitapadīpasadisameva hoti. rājā deviyā gabbhaparipākaṁ
ñatvā ayogharaṁ alaṅkārāpetvā taṁ ādāya ayogharaṁ pāvisi.
sā tattha dhaññapuññalakkhaṇasampannaṁ puttaṁ vijāyi.
ayogharakumārotvevassa nāmaṁ kariṁsu. taṁ dhātīnaṁ datvā mahantaṁ ārakkhaṁ
saṁvidahitvā rājā deviṁ ādāya nagaraṁ padakkhiṇaṁ katvā
alaṅkatapāsādatalameva abhiruhi. yakkhinīpi udakavāraṁ gantvā vessavaṇassa
udakaṁ vahantī jīvitakkhayaṁ pattā. mahāsatto ayoghareyeva vaḍḍhitvā
viññutaṁ patto tattheva sabbasippāni uggaṇhi. rājā ko me
puttassa vayappadesoti amacce pucchitvā soḷasavasso deva sūro
thāmasampanno yakkhasahassaṁpi paṭibāhituṁ samatthoti sutvā rajjamassa
dassāmi sakalanagaraṁ alaṅkārāpetvā ayogharato taṁ nīharitvā
ānethāti āha. amaccā sādhu devāti dvādasayojanikaṁ bārāṇasiṁ
alaṅkārāpetvā sabbālaṅkārabhūsitaṁ maṅgalavāraṇaṁ ādāya tattha
gantvā kumāraṁ alaṅkaritvā hatthikkhandhe nisīdāpetvā deva kulasantakaṁ
alaṅkatanagaraṁ padakkhiṇaṁ katvā pitaraṁ kāsikarājānaṁ vandatha ajjeva
setacchattaṁ labhissathāti āhaṁsu. mahāsatto nagaraṁ padakkhiṇaṁ
karonto ārāmarāmaṇeyyakaṁ vanapokkharaṇibhūmibhāgarāmaṇeyyakapāsāda-
rāmaṇeyyakādīni disvā cintesi mama pitā maṁ ettakaṁ kālaṁ
bandhanāgāre vasāpesi evarūpaṁ alaṅkatanagaraṁ daṭṭhuṁ nādāsi ko
nukho mayhaṁ dosoti amacce pucchi. deva natthi tumhākaṁ doso

page number: 166

tumhākaṁ pana dve bhātike ekā yakkhinī khādi tena vo pitā
ayoghare vasāpesi ayogharena tumhākaṁ jīvitaṁ laddhanti. so
tesaṁ vacanaṁ sutvā cintesi ahaṁ dasa māse lohakumbhiniraye viya
gūthaniraye viya ca mātukucchimhi vasitvā mātukucchito nikkhantakālato
paṭṭhāya soḷasavassāni etasmiṁ bandhanāgāre vasiṁ bahi oloketuṁpi
na labhiṁ ussudaniraye khitto viya ahosiṁ yakkhiniyā hatthato
muttopi panāhaṁ neva ajaro na amaro kiṁ me rajjena rajje
ṭhitakālato paṭṭhāya dunnikkhamanaṁ hoti ajjeva mama pitaraṁ pabbajjaṁ
anujānāpetvā himavantaṁ pavisitvā pabbajissāmīti. so nagaraṁ
padakkhiṇaṁ katvā rājakulaṁ pavisitvā rājānaṁ vanditvā aṭṭhāsi.
rājā tassa sarīrasobhaṁ oloketvā balavasinehena amacce olokesi.
te kiṁ karoma devāti vadiṁsu. puttaṁ me ratanarāsimhi ṭhapetvā tīhi
saṅkhehi abhisiñcitvā kāñcanamālaṁ setacchattañca ussāpethāti.
mahāsatto pitaraṁ vanditvā na mayhaṁ rajjenattho ahaṁ pabbajissāmi
pabbajjaṁ me anujānāthāti pitaraṁ paṭikkhipi. tāta rajjaṁ
paṭikkhipitvā kiṁkāraṇā pabbajissasīti. deva ahaṁ mātukucchimhi
dasa māse gūthaniraye viya vasitvā kucchito nikkhanto yakkhinibhayena
soḷasa vassāni bandhanāgāre vasanto bahi oloketuṁpi na labhiṁ
ussudaniraye khitto viya ahosiṁ yakkhiniyā hatthato muttomhi
na ajaro amaro homi maccu nāmesa sakkā kenaci jinituṁ
vañcetuṁ bhave ukkaṇṭhitosmi yāva me byādhijarāmaraṇāni

page number: 167

nāgacchanti tāvadeva pabbajitvā dhammaṁ carissāmi alaṁ me
rajjena anujānātha maṁ devāti vatvā pitu dhammaṁ desento āha
yamekarattiṁ paṭhamaṁ gabbhe vasati māṇavo
abbhuṭṭhitova so yāti sa gacchaṁ na nivattati.
na yujjhamānā na balena vassitā
narā na jīranti na cāpi miyyare
sabbaṁ hi taṁ jātijarāyupaddutaṁ
tamme matī hoti carāmi dhammaṁ.
caturaṅginiṁ sena subhiṁsarūpaṁ
jayanti raṭṭhādhipatī pasayha
na maccuno jinitumussahanti
tamme matī hoti carāmi dhammaṁ.
hatthīhi assehi rathehi pattīhi
parivāritā muccare ekaccayā
na maccuno bhañjitumussahanti
tamme matī hoti carāmi dhammaṁ.
hatthīhi assehi rathehi pattīhi
sūrā pabhiñjanti padhaṁsayanti
na maccuno madditumussahanti
tamme matī hoti carāmi dhammaṁ.

page number: 168

mattā gajā bhinnagaḷā pabhinnā
nagarāni maddanti janaṁ hananti
na maccuno madditumussahanti
tamme matī hoti carāmi dhammaṁ.
issāsino katahatthāpi dhīrā
dūrepātī akkhaṇavedhinopi
na maccuno vijjhitumussahanti
tamme matī hoti carāmi dhammaṁ.
sarāni khiyyanti saselakānanā
sabbaṁpi taṁ khiyyati dīghamantaraṁ
sabbaṁ hi taṁ bhañjare kālapariyāyaṁ
tamme matī hoti carāmi dhammaṁ.
sabbesaṁ evaṁ hi nārīnarānaṁ
calācalaṁ pāṇabhunodha jīvitaṁ
paṭova dhuttassa dumova kūlajo
tamme matī hoti carāmi dhammaṁ.
dumapphalāneva patanti māṇavā
daharā ca vuḍḍhā ca sarīrabhedā
nāriyo narā majjhimaporisā ca
tamme matī hoti carāmi dhammaṁ.

page number: 169

nāyaṁ vayo tārakarājasannibho
yadabbhatītaṁ gatamevadāni taṁ
jiṇṇassa hī natthi ratī kuto sukhaṁ
tamme matī hoti carāmi dhammaṁ.
yakkhā pisācā athavāpi petā
kuppitā te assasanti manusse
na maccuno assasitussahanti
tamme matī hoti carāmi dhammaṁ.
yakkhe pisāce athavāpi pete
kuppitepi te nijjhapanaṁ karonti
na maccuno nijjhapanaṁ karonti
tamme matī hoti carāmi dhammaṁ.
aparādhake dūsake heṭhake ca
rājāno daṇḍenti viditvāna dosaṁ
na maccuno daṇḍayitussahanti
tamme matī hoti carāmi dhammaṁ.
aparādhakā dūsakā heṭhakā ca
labhanti te rājino nijjhapetuṁ
na maccuno nijjhapanaṁ karonti
tamme matī hoti carāmi dhammaṁ.

page number: 170

na khattiyopi na ca brāhmaṇopi
na aḍḍhakā balavā tejavāpi
na maccurājassa apekkhamatthi
tamme matī hoti carāmi dhammaṁ.
sīho ca byaggho ca atho dīpiyo ca
pasayha khādanti viphandamānaṁ
na maccuno khāditumussahanti
tamme matī hoti carāmi dhammaṁ.
māyākārā raṅgamajjhe karontā
mohenti cakkhūni janassa tāvade
na maccuno mohayitussahanti
tamme matī hoti carāmi dhammaṁ.
āsīvisā kuppitā uggatejā
ḍaṁsanti mārentipi te manusse
na maccuno ḍaṁsitumussahanti
tamme matī hoti carāmi dhammaṁ.
āsīvisā kuppitā yaṁ ḍaṁsanti
tikicchakā tesa visaṁ haranti
na maccuno duṭṭha visaṁ haranti
tamme matī hoti carāmi dhammaṁ.

page number: 171

dhammantarī vettaruṇo ca bhojo
visāni hantvāna bhujaṅgamānaṁ
suyyanti te kālakatā tatheva
tamme matī hoti carāmi dhammaṁ.
vijjādharā ghoramadhīyamānā
adassanaṁ osadhebhi vajanti
na maccurājassa vajantadassanaṁ
tamme matī hoti carāmi dhammaṁ.
dhammo have rakkhati dhammacāriṁ
dhammo suciṇṇo sukhamāvahāti
esānisaṁso dhamme suciṇṇe
na duggatiṁ gacchati dhammacārī.
nahi dhammo adhammo ca ubho samavipākino
adhammo nirayaṁ neti dhammo pāpeti suggatinti.
tattha yamekarattinti yebhuyyena sattā mātukucchimhi paṭisandhiṁ
gaṇhantā rattiṁ gaṇhanti tasmā evamāha. ayaṁ panettha attho
yaṁ ekarattiṁ vā divaṁ vā paṭhamameva paṭisandhiṁ gahetvā mātukucchisaṅkhāte
gabbhe vasati. māṇavoti satto kalalabhāvena patiṭṭhāsi.
abbhuṭṭhitova so yātīti so māṇavo yathā nāma valāhakasaṅkhāto
abbho uṭṭhito nibbattito vāyuvegena hato paṭigacchati tatheva.

page number: 172

paṭhamaṁ kalalaṁ hoti kalalā hoti abbhudaṁ
abbhudā jāyate pesi pesiyā jāyate ghano
ghanā ca sākhā jāyanti kesā lomā nakhāpi ca
yañcassa bhuñjati mātā annaṁ pānañca bhojanaṁ
tena so tattha yāpeti mātukucchigato naroti.
tattha imaṁ mātukucchiyaṁ kalalādibhāvaṁ mātukucchito ca nikkhanto
mandadasakādibhāvaṁ āpajjamāno sasataṁ samitaṁ gacchati. sa gacchaṁ
na nivattatīti sacāyaṁ evaṁ gacchanto puna abbhudato kalalabhāvaṁ
pesiādito vā abbhudādibhāvaṁ vā khiḍḍādasakato mandadasakabhāvaṁ
vaṇṇadasakādito vā khiḍḍādasakādibhāvaṁ pāpuṇituṁ na nivattati.
yathā pana so valāhako vātavegena sañcuṇṇiyamāno ahaṁ asukaṭṭhāne
nāma uṭṭhito puna nivattetvā tattheva gantvā pakatibhāvena ṭhassāmīti
na labhati yadassa gataṁ taṁ gatameva yaṁ antarahitaṁ taṁ antarahitameva
hoti. tathā sopi kalalādibhāvena gacchamāno gacchateva
tasmiṁ tasmiṁ koṭṭhāse saṅkhārā purimānaṁ paccayā hutvā pacchato
anivattetvā tattha tattheva bhijjanti jarākāle saṅkhārā amhehi
esa pubbe yuvā thāmasampanno kato puna naṁ nivattetvā tattheva
karissāmāti na labhanti tattha tattheva antaradhāyantīti dasseti.
na yujjhamānāti ubhato byuḷhe saṅgāme yujjhantā. na balena
vassitāti na kāyabalena yodhabalena vā upagatā samannāgatā. na
jīrantīti purimaṁ nakāraṁ āharitvā evarūpāpi narā na jīranti na

page number: 173

cāpi miyyareti attho veditabbo. sabbamhi tanti mahārāja
sabbameva hi idaṁ pāṇamaṇḍalaṁ mahāyantena pīḷiyamānā ucchughaṭikā
viya jātiyā ca jarāya ca upaddutaṁ niccapīḷitaṁ. taṁ me matī
hotīti tena kāraṇenapi mama pabbajitvā dhammaṁ carāmīti mati hoti
cittaṁ uppajjati. caturaṅgininti hatthiādīhi caturaṅgehi samannāgataṁ.
senaṁ subhiṁsarūpanti suṭṭhu bhiṁsanakajātikaṁ senaṁ. jayantīti kadāci
ekacce rājāno attano senāya jayanti. na maccunoti tepi
rājāno mahāsenassa maccuno senaṁ jayituṁ na ussahanti na
byādhijarāmaraṇāni maddituṁ sakkonti. muccare ekaccayāti etehi
hatthiādīhi parivāritā ekacce paccāmittānaṁ hatthato muccanti maccuno
pana santikā muccituṁ na sakkonti. pabhiñjantīti etehi hatthiādīhi
paccatthikarājūnaṁ nagarāni pabhiñjanti. padhaṁsayantīti mahājanaṁ dhaṁsentā
vidhaṁsentā jīvitakkhayaṁ pāpenti. na maccunoti tepi maraṇakāle
sampatte maccuno bhañjituṁ na sakkonti. bhinnagaḷā pabhinnāti
tīsu ṭhānesu pabhinnā hutvā madaṁ gaḷantā paggharitamadāti attho.
na maccunoti tepi mahāmaccuṁ maddituṁ na sakkonti. issāsinoti
issāsā dhanuggahā. katahatthāti susikkhitā. dūrepātīti dūre
pātetuṁ samatthā. akkhaṇavedhinoti aviruddhavedhino vijjuālokena
vijjhanasamatthā vā. sarānīti anotattādīni mahāsarānipi khīyantiyeva.
saselakānanāti sapabbatavanasaṇḍā mahāpaṭhavīpi khīyati. sabbaṁ
hi tanti sabbamidaṁ saṅkhāragataṁ dīghamantaraṁ ṭhatvā khīyateva

page number: 174

kappuṭṭhānaggiṁ patvā mahāmerūpi aggimukhe madhusiṭṭhakaṁ viya vilīyateva.
aṇumattopi saṅkhāro ṭhātuṁ na sakkoti. kālapariyāyanti kālapariyāyaṁ
nassanakālavāraṁ patvā sabbaṁ bhañjare sabbaṁ saṅkhāragataṁ bhijjateva.
tassa pakāsanatthaṁ sattasuriyasuttaṁ āharitabbaṁ. calācalanti cañcalaṁ
sakabhāvena ṭhātuṁ asamattho nānābhāvavinābhāvo. pāṇabhunodha jīvitanti
idha loke imesaṁ pāṇabhūtānaṁ jīvitaṁ. paṭova dhuttassa dumova
kūlajoti surādhutto hi suraṁ disvāva udare bandhasāṭakaṁ datvā pivateva
nadīkūle jātadumova kūle lujjamāne lujjati yathā esa paṭo ca
dumo ca cañcalo evaṁ sattānaṁ jīvitaṁ devāti. dumapphalānevāti
yathā pakkāni phalāni vātahatāni dumaggato bhūmiyaṁ patanti tatheva
ime māṇavā jarāvātena hatā jīvitā gaḷitvā maraṇapaṭhaviyaṁ patanti.
daharāti antamaso kalalabhāve ṭhitāpi. majjhimaporisāti nārīnarānaṁ
majjhe ṭhitā ubhatobyañjanakanapuṁsakā. tārakarājasannibhoti yathā
tārakarājā kāḷapakkhe khīṇo pana juṇhapakkhe pūrati na evaṁ
sattānaṁ vayo. sattānaṁ vayo hi yadabbhatītaṁ gatamevadāni taṁ na
tassa punāgamanaṁ atthi. kuto ratīti jarājiṇṇassa kāmaguṇesu
ratipi natthi te paṭicca uppajjanakasukhaṁ kutoyeva. yakkhāti
mahiddhikā yakkhā. pisācāti paṁsupisācakā. petāti pittivisayikā.
assasantīti assāsavātena upahananti āvisantīti vā attho. na
maccunoti maccuṁ pana tepi assāsena vā upahanituṁ āvisituṁ vā
na sakkonti. nijjhāpanaṁ karontīti balikammavasena khamāpenti

page number: 175

pasādenti. aparādhaketi rājāparādhakārake. dūsaketi rajjadūsake.
heṭhaketi sandhicchedādīhi lokaviheṭhake. rājānoti rājāno.
viditvāna dosanti dosaṁ jānitvā yathānurūpena daṇḍenti. na
maccunoti tepi maccuṁ taṇḍayituṁ na sakkonti. nijjhāpetunti
sakkhīhi attano niraparādhabhāvaṁ pakāsetvā pasādetuṁ. na aḍḍhakā
balavā tejavāpīti ime aḍḍhā ayaṁ kāyabalañāṇabalehi balavā ayaṁ
tejavāti evaṁpi na maccurājassa apekkhamatthi ekasmiṁpi satte
apekkhā pemaṁ sineho natthi sabbamevābhimaddatīti dasseti.
pasayhāti balakkārehi abhibhavitvā. na maccunoti tepi maccuṁ
khādituṁ na sakkonti. karontāti māyaṁ karontā. mohentīti
abhūtaṁ bhūtaṁ katvā dassentā mohenti. uggatejāti uggatena
visatejena samannāgatā. tikicchakāti visavejjā. dhammantarī
vettaruṇo ca bhojoti ete evaṁnāmakā vejjā. ghoramadhīyamānāti
ghoraṁ nāma vijjaṁ adhiyantā. osadhebhīti ghoraṁ vā gandhādiṁ vā
vijjaṁ sāvetvā osadhāni ādāya tehi osadhehi paccatthikānaṁ
adassanaṁ vajanti. dhammoti sucaritadhammo. rakkhatīti yena rakkhito
taṁ paṭirakkhati. sukhanti chasu kāmasaggesu sukhaṁ āvahati pāpeti
paṭisandhivasena upaneti.
evaṁ mahāsatto catuvīsatiyā gāthāhi pitu dhammaṁ desetvā
mahārāja tumhākaṁ rajjaṁ tumhākameva hotu mayhaṁ iminā attho
natthi tumhehi saddhiṁ kathentameva maṁ byādhijarāmaraṇāni upagacchanti

page number: 176

tiṭṭhatha tumheti vatvā ayadāmaṁ chinditvā mattahatthī viya
kāñcanapañjaraṁ chinditvā sīhapotako viya kāme pahāya mātāpitaro
vanditvā nikkhami. athassa pitā mamapi rajjena ko atthoti
rajjaṁ pahāya tena saddhiññeva nikkhami. tasmiṁ nikkhamante
devīpi amaccāpi brāhmaṇagahapatikādayopīti sakalanagaravāsino gehāni
chaḍḍetvā nikkhamiṁsu. samāgamo mahā ahosi. parisā
dvādasayojanikā jātā. taṁ ādāya mahāsatto himavantaṁ pāvisi.
sakko tassa nikkhantabhāvaṁ ñatvā vissakammaṁ pesetvā dvādasayojanāyāmaṁ
sattayojanavitthāraṁ assamapadaṁ kāresi. sabbe pabbajitaparikkhāre
paṭidāyāpesi. ito paraṁ mahāsattassa pabbajjā ca
ovādadānañca brahmalokaparāyanatā ca parisāya anapāyagamanatā ca
sabbā heṭṭhā vuttanayeneva veditabbā.
satthā imaṁ dhammadesanaṁ āharitvā evaṁ bhikkhave pubbepi
tathāgato mahābhinekkhammaṁ nikkhantoyevāti vatvā jātakaṁ samodhānesi
tadā mātāpitaro mahārājakulāni ahesuṁ parisā buddhaparisā
ayogharapaṇḍito pana ahameva sammāsambuddhoti.
ayogharajātakaṁ niṭṭhitaṁ.
cuddasamaṁ.
iti vīsatinipātavaṇṇanā niṭṭhitā.
-------------

page number: 177

tiṁsatinipātavaṇṇanā
--------
kiṁchandajātakaṁ
kiṁchando kimadhippāyoti idaṁ satthā jetavane viharanto
uposathakammaṁ ārabbha kathesi.
ekadivasaṁ hi satthā bahū upāsake ca upāsikāyo ca uposathike
dhammassavanatthāya āgantvā dhammasabhāyaṁ nisinne uposathikattha
upāsakāti pucchitvā āma bhanteti vutte sādhu vo kataṁ
uposathaṁ karontehi porāṇakā upaḍḍhuposathakammassa nissandena
mahantaṁ yasaṁ paṭilabhiṁsūti vatvā tehi yācito atītaṁ āhari.
atīte bārāṇasiyaṁ brahmadatto dhammena rajjaṁ kārento
saddho pasanno ahosi dānasīlauposathakammesu appamatto. so
sesepi amaccādayo dānādīsu samādapesi. purohito panassa
parapiṭṭhimaṁsiko lañcakhādako kūṭavinicchayiko ahosi. rājā
uposathadivase amaccādayo pakkosāpetvā uposathikā hothāti āha.
purohito uposathaṁ na samādayi. atha naṁ divā lañcaṁ gahetvā
kūṭaṭṭaṁ katvā upaṭṭhānaṁ āgataṁ rājā tumhe uposathikāti
amacce pucchanto tvaṁ ācariya uposathikoti pucchi. so āmāti

page number: 178

musāvādaṁ katvā pāsādā otari. atha naṁ eko amacco nanu
tumhe na uposathikāti codesi. so āha ahaṁ velāyameva
bhuñjiṁ gehaṁ pana gantvā mukhaṁ vikkhāletvā uposathaṁ adhiṭṭhāya
sāyaṁ na bhuñjissāmi rattiṁ sīlaṁ rakkhissāmi evaṁ me
upaḍḍhuposathakammaṁ bhavissatīti. sādhu ācariyāti. so gehaṁ gantvā
tathā akāsi. punekadivasaṁ tasmiṁ vinicchaye nisinne aññatarā
sīlavatī itthī aṭṭaṁ karontī gharaṁ gantuṁ alabhamānā uposathakammaṁ
nātikkamissāmīti upakaṭṭhe kāle mukhaṁ vikkhāletuṁ ārabhi. tasmiṁ
khaṇe brāhmaṇassa supakkānaṁ ambaphalānaṁ ambapiṇḍī āhariyittha.
so tassā uposathikabhāvaṁ ñatvā imāni khāditvā uposathikā
hohīti adāsi. sā tathā akāsi. ettakaṁ brāhmaṇassa kammaṁ.
so aparabhāge kālaṁ katvā himavantappadese kosikigaṅgātīre
tiyojanike ambavane ramaṇīye bhūmibhāge sobhaggappatte kanakavimāne
alaṅkatasirisayane suttappabuddho viya nibbatti alaṅkatapaṭiyatto
uttamarūpadharo soḷasasahassadevakaññāparivāro. so rattiññeva
taṁ sirisampattiṁ anubhoti. vimānakapetabhāvena hissa kammasarikkhako
vipāko ahosi. tasmā aruṇe uggacchante ambavanaṁ pavisati.
paviṭṭhakkhaṇeyevassa dibbattabhāvo antaradhāyi asītihatthatālakkhandhappamāṇo
attabhāvo nibbatti sakalasarīraṁ jhāyati supupphitakiṁsuko
viya ahosi. dvīsu hatthesu ekekāva aṅgulī tattha
mahākuddālappamāṇā nakhā honti. tehi nakhehi attanova piṭṭhimaṁsaṁ

page number: 179

phāletvā uddharitvā uddharitvā khādanto vedanāppatto mahāviravaṁ
viravanto dukkhaṁ anubhoti. suriye atthaṅgate taṁ sarīraṁ antaradhāyi
dibbasarīraṁ nibbatti. alaṅkatapaṭiyattā dibbanāṭakitthiyo
nānāturiyāni gahetvā parivārenti. so mahāsampattiṁ anubhavanto
ramaṇīye ambavane dibbapāsādaṁ abhiruhati. iti so uposathikāya
itthiyā ambaphaladānassa nissandena tiyojanikaṁ ambavanaṁ paṭilabhati
lañcaṁ gahetvā kūṭaṭṭakaraṇassa nissandena pana piṭṭhimaṁsaṁ
uppāṭetvā khādi upaḍḍhuposathassa nissanadena yasaṁ anubhoti
soḷasasahassanāṭakitthīhi parivuto paricāresi. tasmiṁ kāle bārāṇasirājā
kāmesu ādīnavaṁ disvā isipabbajjaṁ pabbajitvā adhogaṅgāya ramaṇīye
bhūmippadese paṇṇasālaṁ kāretvā uñchācariyāya yāpento vihāsi.
athekadivasaṁ tamhā ambavanā mahāghaṭappamāṇaṁ ambapakkaṁ gaṅgāya
patitvā sotena vuyhamānaṁ tassa tāpasassa paribhogatitthābhimukhaṁ
āgami. so mukhaṁ dhovanto taṁ majjhe nadiyā āgacchantaṁ disvā
udakaṁ taranto gantvā ādāya assamapadaṁ āharitvā agyāgāre
ṭhapetvā satthakena phāletvā yāpanamattaṁ khāditvā sesaṁ kadalipaṇṇehi
paṭicchādetvā punappunaṁ divase divase yāva parikkhayā khādi.
tasmiṁ pana khīṇe aññaṁ phalāphalaṁ khādituṁ nāsakkhi. rasataṇhāya
bajjhitvā tameva ambapakkaṁ khādissāmīti nadītīraṁ gantvā nadiṁ
olokento ambaṁ alabhitvā na uṭṭhahissāmīti sanniṭṭhānaṁ katvā
nisīdi. so tattha nirāhāro ekadivasaṁ dve tīṇi catupañcachadivasāni

page number: 180

vātātapena parisussanto ambaṁ olokento nisīdi.
atha sattame divase nadīdevatā āvajjamānā taṁ kāraṇaṁ ñatvā
ayaṁ tāpaso taṇhāvasiko hutvā sattāhaṁ nirāhāro gaṅgaṁ
olokento nisīdi imassa ambapakkaṁ adātuṁ na yuttaṁ alabhanto
marissati dassāmissāti āgantvā gaṅgāya upari ākāse ṭhatvā
tena saddhiṁ sallapantī paṭhamaṁ gāthamāha
kiṁchando kimadhippāyo eko sammasi ghammani
kiṁ patthayāno kiṁ esaṁ kena atthena brāhmaṇāti.
tattha chandoti ajjhāsayo. adhippāyoti cittaṁ. sammasīti
acchasi. ghammanīti gimhe. esanti esanto. brāhmaṇāti
pabbajitattā tāpasaṁ ālapati. idaṁ vuttaṁ hoti brāhmaṇa tvaṁ
kimadhippāyo kiṁ cintento kiṁ patthento kiṁ gavesanto kenatthena
imasmiṁ gaṅgātīre gaṅgaṁ olokento nisinnoti.
taṁ sutvā tāpaso dasa gāthā abhāsi
yathā mahā vāridharo kumbho suparināhavā
tathūpamaṁ ambapakkaṁ vaṇṇagandharasuttamaṁ.
taṁ vuyhamānaṁ sotena disvānāmalamajjhime
pāṇībhi naṁ gahetvāna agyāyatanamāhariṁ.
tato kadalipattesu nikkhipitvā sayaṁ ahaṁ
satthena taṁ vikappetvā khuppipāsaṁ ahāsi me.

page number: 181

sohaṁ apetadaratho byanbhūtīto dukkhakkhamo
assādaṁ nādhigacchāmi phalesvaññesu kesuci.
sositvā nūna maraṇaṁ taṁ mamaṁ āvahissati
ambaṁ yassa phalaṁ sādhu madhuraggaṁ manoramaṁ.
yamuddhariṁ vuyhamānaṁ udadhismā mahaṇṇave
akkhātaṁ te mayā sabbaṁ yasmā upavasāmahaṁ.
rammaṁ paṭinisinnosmi puthulomāyutā puthū
tañca kho meva akkhāhi attānamapalāyinī.
kā vā tvamasi kalyāṇī kissa vā tvaṁ sumajjhime
rūpapaṭṭaplamatthīva byagghīva girisānugā.
yā santi nāriyo devesu devānaṁ paricārikā
yā vā manussalokasmiṁ rūpenanvāgatitthiyo.
rūpena te sadisī natthi devagandhabbamānuse
puṭṭhāsi me cārupubbaṅgī brūhi nāmañca bandhaveti.
tattha vāridharo kumbhoti udakaghaṭo. suparināhavāti susaṇṭhāno.
vaṇṇagandharasuttamanti vaṇṇagandharasehi uttamaṁ. disvānāti disvā.
amalamajjhimeti nimmalamajjhe. devataṁ ālapanto evamāha.
pāṇībhīti hatthehi. agyāyatanamāharinti attano aggihuttasālaṁ
āhariṁ. vikappetvāti vicchinditvā. vikantetvātipi pāṭho.
khādinti pāṭhaseso. ahāsi meti taṁ jivhagge ṭhapitamattameva
sattarasaharaṇisahassāni pharitvā mama khuddañca pipāsañca hari.

page number: 182

apetadarathoti vigatakāyacittadaratho. surasabhojanaṁ bhuñjantassa viya
hi tassa taṁ sabbadarathaṁ apāhari. byantībhūtoti tassa
ambapakkassa vigatanto jāto parikkhīṇāmbapakko hutvāti attho.
dukkhakkhamoti dukkhena asātena kāyakkhamena ceva cittakkhamena ca
samannāgato. aññesu pana kadalipanasādīsu phalesu parittakaṁpi
assādaṁ nādhigacchāmi sabbāni me jivhāya ṭhapitamattāni tittakāneva
sampajjantīti dīpeti. sositvāti nirāhāratāya sositvā
sukkhāpetvā. taṁ mamanti taṁ mama. yassāti yaṁ assa yaṁ hotīti
attho. idaṁ vuttaṁ hoti yaṁ phalāphalaṁ mama sādhu ahosi.
vuyhamānanti nadīgambhīraputhulaudakakkhandhasaṅkhāte mahaṇṇave vuyhamānaṁ.
tato udadhismā uddhariṁ taṁ ambaṁ mama maraṇaṁ āvahissatīti
maññāmi. mayhaṁ hi taṁ alabhantassa jīvitaṁ appavattissatīti.
upavasāmīti khuppipāsāhi upahato vasāmi. rammaṁ paṭinisinnosmīti
ramaṇīyaṁ nadiṁ paṭi ahaṁ nisinno. puthulomāyutā puthūti ayaṁ nadī
puthulomehi macchehi āyutā puthū vipulā api nāma me ito
sotthi bhaveyyāti adhippāyo. apalāyinīti apalāyitvā. mama
sammukhā ṭhiteti taṁ devataṁ ālapati. apalāminītipi pāṭho.
malāparahite anavajjasarīreti attho. kissa vāti kissa vā kāraṇena
idhāgamāsīti pucchati. rūpapaṭṭaplamatthīvāti puthupālimatthakāñcanapattasadisī.
byagghīvāti līlāvilāsena taruṇabyaggharājapotikā viya.
devānanti channaṁ kāmāvacaradevānaṁ. yā vā manussalokasminti

page number: 183

yā vā manussaloke. rūpenanvāgatitthiyoti rūpena anvāgatā
itthiyo. natthīti attano sambhāvanāya evamāha. tava
rūpasadisāya nāma na bhavitabbanti hissa adhippāyo. gandhabbamānuseti
mūlagandhādinissitesu gandhabbesu ca manussaloke ca. cārupubbaṅgīti
cārunā pubbaṅgena ūrulakkhaṇena samannāgate. nāmañca bandhaveti
attano nāmagottañca bandhave ca mayhaṁ akkhāhīti vadati.
tato devatā aṭṭha gāthā abhāsi
yaṁ tvaṁ paṭinisinnosi rammaṁ brāhmaṇa kosikiṁ
sāhaṁ bhūsālayā vutthā varavārivahoghavā.
nānādumagaṇākiṇṇā bahukā girikandarā
mameva sammukhā honti abhisandanti pāvuse.
atho bahū vanatodā nīlavārivahindharā
bahukā nāgacittodā abhisandanti vārinā.
tā ambajambūlabujā nipātālamudumbarā
bahūni phalajātāni āvahanti abhiṇhaso.
yaṁ kiñci ubhato tīre phalaṁ patati ambuni
asaṁsayantaṁ sotassa phalaṁ hoti vasānugaṁ.
etadaññāya medhāvī puthupaññā suṇohi me
mā rocaya abhisaṅgaṁ paṭisedha janādhipa.
na vāhaṁ vuddhavaṁ maññe yaṁ tvaṁ raṭṭhābhivaḍḍhana
ācayamāno rājisi maraṇaṁ abhikaṅkhasi.

page number: 184

tassa jānanti pitaro gandhabbāva sadevakā
ye vāpi isayo loke saññatattā tapassino
asaṁsayante jānanti paṭṭhabhūtā yasassinoti.
tattha kosikinti yaṁ tvaṁ brāhmaṇa rammaṁ kosikigaṅgaṁ
paṭinisinnosi. bhūsālayā vutthāti bhūse caṇḍasote ālayo yassa vimānassa
tasmiṁ adhivatthā. gaṅgaṭṭhakavimānavāsinīti attho. varavārivahoghavāti
varavārivahena oghena samannāgatā. sammukhāti vuttappakārā
girikandarā maṁ sammukhaṁ karonti ahaṁ tāsaṁ pāmokkhā homīti dasseti.
abhisandantīti pavattanti. tato tato āgantvā maṁ kosikigaṅgaṁ
pavisantīti attho. vanatodāti na kevalaṁ kandarāva athakho bahū
vanatodā tamhā vanamhā udakānipi bahūni pavisanti. nīlavārivahindharāti
maṇivaṇṇena nīlena vārinā yutte udakakkhandhasaṅkhāte
vahe dhārentiyo. nāgacittodāti nāgānaṁ cittakārena vaṇṇasaṅkhātena
udakena samannāgatā. vārināti evarūpā hi bahū nadiyo
maṁ vārināva abhisandanti paripūrentīti dasseti. tāti tā nadiyo.
āvahantīti etāni ambādīni ākaḍḍhanti. sabbāni hi etāni
upayogatthe paccattavacanāni. athavā tāti upayogabahuvacanaṁ.
āvahantīti imāni ambādīni tā nadiyo ākaḍḍhanti upagacchantīti
attho. evaṁ upagatāni pana mama sotaṁ pavisantīti adhippāyo.
sotassāti yaṁ ubhato tīre jātarukkhehi phalaṁ ambuni patati sabbaṁ taṁ
mama sotasseva vasānugataṁ hoti natthettha saṁsayoti. evaṁ

page number: 185

ambapakkassa nadīsotena āgamanakāraṇaṁ kathesi. medhāvī puthupaññāti
ubhayaṁ ālapanameva. mā rocayāti evaṁ taṇhābhisaṅgaṁ mā rocaya.
paṭisedhāti paṭisedhehi. tanti rājānaṁ ovadati. vuddhavanti
paññāvuddhabhāvaṁ paṇḍitabhāvaṁ. raṭṭhābhivaḍḍhanāti raṭṭhassa abhivaḍḍhana.
ācayamānoti maṁsalohitena āciyanto vuddhanto taruṇova hutvāti
attho. rājisīti taṁ ālapati. idaṁ vuttaṁ hoti yaṁ tvaṁ nirāhāratāya
sussamāno taruṇova samāno ambalobhena maraṇaṁ abhikaṅkhasi
na ve ahaṁ tava idaṁ paṇḍitabhāvaṁ maññāmīti. tassāti yo puggalo
taṇhāvasiko hoti tassa taṇhāvasikabhāvaṁ. pitaroti saṅkhaṁ gatā
brahmāno ca saddhiṁ kāmāvacaradevehi gandhabbā ca vuttappakārā
dibbacakkhukā isayo ca asaṁsayaṁ jānanti. anacchariyañcetaṁ yante
iddhimanto jāneyyuṁ asuko nāma taṇhāvasiko hotīti puna
tesaṁ bhāsamānānaṁ vacanaṁ sutvā yepi tesaṁ paṭṭhabhūtā yasassino
paricārakā tepi jānanti pāpakammaṁ karontassa hi raho nāma
natthīti tāpasassa saṁvegaṁ uppādentī evamāha.
tato tāpaso catasso gāthā abhāsi
evaṁ viditvā vidū sabbadhammaṁ
viddhaṁsanaṁ cavanaṁ jīvitassa
na vīyatī tassa narassa pāpaṁ
sace na ceteti vadhāya tassa.

page number: 186

isipūgasamaññāte evaṁ lokyā viditā sati
anariyaṁ parisaṁbhāse pāpakammaṁ jigiṁsasi.
sace ahaṁ marissāmi tīre te puthusussoṇi
asaṁsayante asi loko mayi pete āgamissati.
tasmāhi pāpakaṁ kammaṁ rakkhassu ca sumajjhime
mā tvaṁ sabbo jano pacchā pakvakkhāsi mayī mateti.
tattha evaṁ viditvāti yathā ahaṁ sīlañca aniccatañca jānāmi
evaṁ jānitvā ṭhitassa. vidūti viññuno. sabbadhammanti sabbaṁ
sucaritadhammaṁ. tividhasucaritañhi idha sabbadhammoti adhippetaṁ.
viddhaṁsananti bhaṅgaṁ. cavananti cutiṁ. jīvitassāti āyuno. idaṁ vuttaṁ
hoti evaṁ viditvā ṭhitassa hi paṇḍitassa sabbaṁ sucaritadhammaṁ
jīvitassa ca aniccataṁ jānantassa evarūpassa narassa pāpaṁ na viyati
na vaḍḍhati. sace na ceteti vadhāya tassāti sukhaṁ gatassa parapuggalassa
vadhāya na ceteti na ca vikappeti neva parapuggalaṁ nāpissa santakaṁ
vināseti ahañca kassaci vadhāya acintetvā kevalaṁ ambapakke
ālayaṁ katvā gaṅgaṁ olokento nisinnosmi tvaṁ olokentī mayhaṁ
kinnāma akusalaṁ passasīti. isipūgasamaññāteti isigaṇena suṭṭhu
aññāte isīnaṁ sammate. evaṁ lokyāti tvaṁ nāma pāpavāhanena
lokassa hitāti evaṁ viditvā. satīti sati sobhaṇe uttameti
ālapanametaṁ. anariyaṁ parisaṁbhāseti tassa jānanti pitaroti ādikāya
asundarāya paribhāsāya samannāgate. jigiṁsasīti mayi pāpe asaṁvijjantepi

page number: 187

maṁ evaṁ paribhāsantī ca maraṇaṁ ajjhupekkhantī ca attano pāpakammaṁ
gavesasi uppādesi. tīre teti tava tīre. puthusussoṇīti puthulāya
sundarāya soṇiyā samannāgate. peteti ambapakkaṁ alabhitvā
paralokagate mateti attho. pakvakkhāsīti akkosi garahi nandi.
pakkhatthāsītipi pāṭho.
taṁ sutvā devadhītā pañca gāthā abhāsi
aññātametaṁ avisayhasāhi
attānaṁ ambañca dadāmi te taṁ
yo duccaje kāmaguṇe pahāya
santiñca dhammañca adhiṭṭhitosi.
yo hitvā pubbasaṁyogaṁ pacchāsaṁyojaneṭṭhiko
adhammañceva carati pāpañcassa pavaḍḍhati.
ehi taṁ pāpayissāmi kāmaṁ appossuko bhava
upānayissāmi tīraṁ tasmiṁ viharāhi anussuko.
taṁ puppharasamattehi vaṅkaṅgebhi arindama
koñcā mayūrā diviyā koyaṭṭhimadhusāliyā
kujjitā haṁsapūgebhi kokilettha pabodhare.
ambettha vippasūnaggā palālakhalasannibhā
kosumbhasalaḷānīpā pakkatālavilambinoti.
tattha aññātametanti garahā te bhavissatīti vadanto
ambapakkatthāya vadasīti etaṁ kāraṇaṁ mayā aññātaṁ. avisayhasāhīti

page number: 188

rājāno nāma dussāhaṁ sahanti tena taṁ ālapantī evamāha.
attānanti taṁ āliṅgitvā ambavanaṁ nayantī attānañca te dadāmi
tañca ambaṁ. kāmaguṇeti kāñcanamālasetacchattapaṭimaṇḍite
vatthukāme. santiñca dhammañcāti dussīlavūpasamasantisaṅkhātaṁ sīlañceva
sucaritadhammañca. adhiṭṭhitosīti yo tvaṁ ime guṇe upagatosi
etesu ca patiṭṭhitosīti attho. pubbasaṁyoganti purimabandhanaṁ.
pacchāsaṁyojaneti pacchimabandhane. idaṁ vuttaṁ hoti ambho tāpasa
yo mahantaṁ rajjasirivibhavaṁ pahāya ambapakkamatte rasataṇhāya bajjhitvā
vātātapaṁ agaṇetvā nadītīre sussamānopi nisīdi so mahāsamuddaṁ
taritvā velante saṁsīdanapuggalasadiso yo puggalo rasataṇhāvasiko
hutvā adhammañceva carati rasataṇhāvasena kayiramānaṁ pāpañcassa
pavaḍḍhatīti. iti sā tāpasaṁ garahantī evamāha. kāmaṁ appossuko
bhavāti ekaṁseneva ambapakke nirālayo ahosi. tasminti sītale
ambavane. tanti evaṁ vadamānāva devatā tāpasaṁ āliṅgitvā
ure nipajjāpetvā ākāse pakkhantā tiyojanikaṁ dibbāmbavanaṁ
disvā sakuṇasaddañca sutvā tāpasassa ācikkhantī tanti evamāha.
puppharasamattehīti puppharasena mattehi. vaṅkaṅgebhīti vaṅkagīvehi
sakuṇehi abhināditanti attho. idāni te sakuṇe ācikkhantī
koñcāti ādimāha. tattha diviyāti dibyā. koyaṭṭhimadhusāliyāti
koyaṭṭhisakuṇā nāma suvaṇṇasāliyā sakuṇā ca ete dibbasakuṇā
ettha vasantīti dasseti. kujjitā haṁsapūgebhīti haṁsagaṇehi upakujjitā

page number: 189

viravasaṅghaṭṭitā. kokilettha pabodhareti ettha ambavane kokilā
vasanti sattānaṁ pabodhenti ñāpenti. ambetthāti ambā ettha.
vippasūnaggāti phalabhārena onamitasākhaggā. palālakhalasannibhāti
pupphasannicayena sālipalālakhalasadisā. pakkatālavilambinoti
pakkatālaphalavilambino evarūpā ca rukkhā ettha atthīti ambavanaṁ vaṇṇeti.
vaṇṇayitvā ca pana tāpasaṁ tattha otāretvā imasmiṁ
ambavane ambāni khādanto attano taṇhaṁ pūrehīti vatvā
pakkāmi. tāpaso ambāni khāditvā taṇhaṁ pūretvā visamitvā
ambavane vicaranto taṁ petaṁ dukkhaṁ anubhavantaṁ disvā kiñci vattuṁ
nāsakkhi. suriye pana atthaṅgate taṁ nāṭakitthīparivāritaṁ dibbasampattiṁ
anubhavamānaṁ disvā tisso gāthā abhāsi
mālī tirīṭi kāyurī aṅgadī candanussado
rattiṁ tvaṁ paricāresi divā vedesi vedanaṁ.
soḷasitthīsahassāni yā temā paricārikā
evaṁ mahānubhāvosi abbhūto lomahaṁsano.
kiṁ kammamakari pubbe pāpaṁ attadukkhāvahaṁ
yaṁ karitvā manussesu piṭṭhimaṁsāni khādasīti.
tattha mālīti dibbamāladharo. tirīṭīti dibbaveṭṭhanadharo.
kāyurīti dibbābharaṇapaṭimaṇḍito. aṅgadīti dibbāṅgadena samannāgato.
candanussadoti dibbacandanena vilitto. paricāresīti indriyāni
dibbavisayesu cāresi. divāti divā pana mahādukkhaṁ anubhosi.

page number: 190

yā temāti yā te imā. abbhūtoti manussaloke abbhūtapubbo.
lomahaṁsanoti ye taṁ passanti tesaṁ lomāni haṁsanti. pubbeti
purimabhave. attadukkhāvahanti attano dukkhāvahaṁ. manussesūti yaṁ
manussaloke katvā idāni attano piṭṭhimaṁsāni khādasīti pucchati.
peto taṁ sañjānitvā tumhe maṁ na jānātha tumhākaṁ
purohito ahosiṁ idaṁ me rattiṁ sukhānubhavanaṁ tumhe nissāya katassa
upaḍḍhuposathassa nissandena laddhaṁ divā dukkhānubhavanaṁ pana mayā
katapāpasseva nissandena ahaṁ hi tumhehi vinicchaye ṭhapito
kūṭaṭṭaṁ katvā lañcaṁ gahetvā parapiṭṭhimaṁsiko hutvā tassa divā
katassa kammassa nissandena idaṁ dukkhaṁ anubhavāmīti vatvā gāthādvayamāha
ajjhenāni paṭiggayha kāmesu giddhito ahaṁ
acariṁ dīghamaddhānaṁ paresaṁ ahitāyahaṁ.
yo piṭṭhimaṁsiko hoti evaṁ ukkacca khādati
yathāhamajja khādāmi piṭṭhimaṁsāni attanoti.
tattha ajjhenānīti vede. paṭiggayhāti paṭiggahetvā
adhisayitvā. acarinti paṭipajjiṁ. ahitāyahanti atthanāsanāya ahaṁ.
yo piṭṭhimaṁsikoti yo puggalo paresaṁ piṭṭhimaṁsakhādako pisuṇo
hoti. ukkaccāti ukkantetvā.
idañca pana vatvā tāpasaṁ pucchi tumhe kathaṁ idhāgatāti.
tāpaso sabbaṁ vitthāretvā kathesi. idāni ca bhante idheva
vasissatha gamissathāti. na vasissāmi assamapadañceva

page number: 191

gamissāmīti. peto sādhu bhante ahaṁ vo nivaddhaṁ ambapakkena
upaṭṭhahissāmīti vatvā attano ānubhāvena assamapadeyeva otāretvā
anukkaṇṭhantā idheva vasathāti paṭiññaṁ gahetvā gato. tato
paṭṭhāya nivaddhaṁ ambapakkena upaṭṭhahi. tāpaso taṁ paribhuñjanto
kasiṇaparikammaṁ katvā jhānābhiññā nibbattetvā brahmalokaparāyano
ahosi.
satthā upāsakānaṁ idaṁ dhammadesanaṁ āharitvā saccāni
pakāsetvā jātakaṁ samodhānesi. saccapariyosāne keci sotāpannā
ahesuṁ keci sakadāgāmino ahesuṁ keci anāgāmino ahesuṁ.
tadā devadhītā uppalavaṇṇā ahosi. tāpaso pana ahamevāti.
kiṁchandajātakaṁ niṭṭhitaṁ.
paṭhamaṁ.
--------------
kumbhajātakaṁ
ko pāturāsīti idaṁ satthā jetavane viharanto visākhāya
sahāyikā surāpītā pañcasatā itthiyo ārabbha kathesi.
sāvatthiyaṁ kira surāchaṇe saṅghuṭṭhe tā pañcasatā itthiyo
sāmikānaṁ chaṇe kīḷāyamānānaṁ tikkhasuraṁ paṭiyādetvā chaṇaṁ
kīḷissāmāti sabbāpi visākhāya santikaṁ gantvā sahāyike chaṇaṁ
karissāmāti vatvā ayaṁ surāchaṇo ahaṁ suraṁ na pivissāmīti

page number: 192

vutte tumhe sammāsambuddhassa dānaṁ detha mayaṁ chaṇaṁ karissāmāti
āhaṁsu. sā sādhūti sampaṭicchitvā uyyojetvā satthāraṁ
nimantāpetvā mahādānaṁ datvā bahugandhamālaṁ ādāya sāyaṇhasamaye
dhammakathaṁ sotuṁ tāhi parivutā jetavanaṁ agamāsi. tā panitthiyo
suraṁ pivamānāva tāya saddhiṁ gantvā dvārakoṭṭhake ṭhatvā suraṁ
pivitvāva tāya saddhiṁ satthu santikaṁ agamaṁsu. visākhā satthāraṁ
vanditvā ekamantaṁ nisīdi. itarāsu ekaccā satthu santikeyeva
nacciṁsu ekaccā hatthakukkuccapādakukkuccā kalahaṁ kariṁsu. satthā
tāsaṁ saṁvegajananatthāya bhamukalomato raṁsiyo visajjesi. andhakāratimisā
ahosi. tā bhītatasitā maraṇabhayatajjitā ahesuṁ. tena tāsaṁ
surā jiṇṇā. satthā nisinnapallaṅke antarahito sinerumuddhani
ṭhatvā uṇṇālomato raṁsiṁ visajjesi. candasuriyasahassuggamanaṁ viya
ahosi. satthā tattha ṭhitova tāsaṁ saṁvegajananatthāya
ko nu hāso kimānando niccaṁ pajjalite sati
andhakārena onaddhā padīpaṁ na gavesathāti
imaṁ gāthamāha. gāthāpariyosāne tā pañcasatāpi sotāpattiphale
patiṭṭhahiṁsu. satthā āgantvā gandhakuṭichāyāya buddhāsane nisīdi.
atha naṁ visākhā vanditvā bhante idaṁ hirottappabhedakaṁ surāpānannāma
kadā uppannanti pucchi. so tassā ācikkhanto atītaṁ āhari.
atīte bārāṇasiyaṁ brahmadatte rajjaṁ kārente eko
kāsikaraṭṭhavāsī suro nāma vanacarako bhaṇḍaṁ pariyesanatthāya himavantaṁ

page number: 193

agamāsi. tattheko rukkho uggantvā porisamatte ṭhāne tidhākappo
ahosi. tassa tiṇṇaṁ kappānaṁ antare cāṭippamāṇo āvāṭo
ahosi. so deve vassante udakena pūrito taṁ parivāretvā
harītakī āmalakī maricagaccho ca ahesuṁ. tesaṁ pakkāni vaṇṭakato
phalāni chinditvā tattha patanti. tassāvidūre sayañjātasālī.
tato ca suvakā sālisīsāni āharitvā tasmiṁ rukkhe nisīditvā
khādanti. tesaṁ khādamānānaṁ sālīpi taṇḍulāpi tattha patanti.
iti taṁ udakaṁ suriyātapena paccamānaṁ rasaṁ lohitavaṇṇaṁ ahosi.
nidāghasamaye pipāsitā sakuṇagaṇā taṁ pivitvā mattā parivattetvā
rukkhamūle patiṁsu thokaṁ niddāyitvā vikujjamānā pakkamanti.
rukkhasunakhamakkaṭādīsupi eseva nayo. vanacarako taṁ disvā sace idaṁ
visaṁ bhaveyya ime mareyyuṁ ime pana thokaṁ niddāyitvā yathāsukhaṁ
gacchanti nayidaṁ visanti. so sayaṁ pivitvā matto hutvā maṁsaṁ
khāditukāmo ahosi. tato aggiṁ katvā pajjalitvā rukkhamūle
patite sakuṇe tittirakukkuṭādayo māretvā maṁsaṁ aṅgāre pacitvā
ekena hatthena naccanto ekena maṁsaṁ khādanto ekāhaṁ dvīhaṁ tattheva
ahosi. tato pana avidūre eko varuṇo nāma tāpaso vasati.
vanacarako aññathāpi tassa santikaṁ gacchati. athassa etadahosi
idaṁ pānaṁ tāpasena saddhiṁ pivissāmīti. so ekaṁ veḷunāḷikaṁ
pūretvā pakkamaṁsena saddhiṁ āharitvā paṇṇasālaṁ gantvā bhante

page number: 194

imaṁ pānaṁ pivathāti vatvā ubhopi maṁsaṁ khādantā pivisu. iti
surena ca varuṇena ca diṭṭhattā tassa pānassa surāti ca varuṇīti
ca nāmaṁ jātaṁ.
te ubhopi attheso upāyoti veḷunāḷiyo pūretvā
kājenādāya paccantanagaraṁ gantvā pānakārakā nāma āgatāti
rañño ārocesuṁ. rājā ne pakkosāpesi. te tassa pānaṁ
upanesuṁ. rājā dve tayo vāre pivitvā majji. tassa taṁ
ekāhadvīhamattameva ahosi. atha ne aññaṁpi atthīti pucchi.
atthi devāti. kuhinti. himavante devāti. tenahi
ānethāti. te gantvā ekadve vāre ānetvā nivaddhaṁ gantuṁ
na sakkhissāmāti sabbasambhāre sallakkhetvā tassa rukkhatacādīni
gahetvā sabbasambhāre pakkhipitvā nagare suraṁ kariṁsu. nāgarā
suraṁ pivitvā pamādaṁ āpannā duggatā ahesuṁ. nagaraṁ suññaṁ
viya ahosi. tena pānakārakā tato palāyitvā bārāṇasiṁ gantvā
pānakārakā āgatāti ārocesuṁ. rājā ne pakkosāpetvā
paribbayaṁ adāsi. tatthāpi suraṁpi akaṁsu. taṁpi nagaraṁ tatheva
vinassati. tato palāyitvā sāketaṁ gantvā tato sāketato
sāvatthiṁ agamaṁsu. tadā sāvatthiyaṁ sabbamitto nāma rājā ahosi.
so tesaṁ saṅgahaṁ katvā kena vo atthoti pucchitvā sambhāramūlena
ceva sālipiṭṭhena ca pañcahi cāṭisatehīti vutte sabbaṁ dāpesi.
te pañcasu cāṭisatesu suraṁ saṇṭhapetvā mūsikabhayena cāti

page number: 195

rakkhanatthāya ekekāya cāṭiyā santike ekekaṁ viḷāraṁ bandhiṁsu. te
paccitvā uttaraṇakāle cāṭikucchīsu paggharantaṁ suraṁ pivitvā mattā
niddāyiṁsu. mūsikā āgantvā tesaṁ kaṇṇanāsikadāṭhikanaṅguṭṭhe
khāditvā agamaṁsu. viḷārā suraṁ pivitvā matāti āyuttakapurisā
rañño ārocesuṁ. rājā visakārakā ete bhavissantīti
dvinnaṁpi janānaṁ sīsāni chindāpesi. te suraṁ pivitvā madhuraṁ
devāti viravantāva mariṁsu. rājā te mārāpetvā cāṭiyo
bhindathāti āṇāpesi. viḷārāpi surāya jiṇṇāya uṭṭhahitvā
kīḷantā vicariṁsu. te disvā rañño ārocayiṁsu. rājā sace
visaṁ assa te mareyyuṁ madhurena tena bhavitabbaṁ pivissāmi
nanti nagaraṁ alaṅkārāpetvā rājaṅgaṇe maṇḍapaṁ kārāpetvā
alaṅkatamaṇḍape samussitasetacchatte rājapallaṅke nisīditvā
amaccagaṇaparivuto suraṁ pātuṁ ārabhi.
tadā sakko devarājā ke nukho mātāpitupaṭṭhānādīsu
appamattā tīṇi sucaritāni pūrentīti lokaṁ voloketvā taṁ rājānaṁ
suraṁ pātuṁ nisinnaṁ disvā sacāyaṁ suraṁ pivissati sakalajambūdīpo
nassissati yathā na pivati tathā naṁ karissāmīti ekaṁ surāpuṇṇaṁ
kumbhaṁ hatthatale ṭhapetvā brāhmaṇavesenāgantvā rañño
sammukhaṭṭhāne ākāseyeva ṭhatvā imaṁ kumbhaṁ kīṇatha imaṁ kumbhaṁ
kīṇathāti āha. sabbamittarājā taṁ tathā vadantaṁ ākāse ṭhitaṁ
disvā kuto nukho brāhmaṇo āgacchatīti tena saddhiṁ sallapento

page number: 196

tisso gāthā abhāsi
ko pāturāsī tidivā nabhamhi
obhāsayaṁ saṁvariṁ candimāva
gattehi te rasmiyo niccharanti
sateritā vijjurivantalikkhe.
so chinnavātaṁ kamasi aghamhi
vehāsayaṁ gacchasi tiṭṭhasi ca
iddhī nu te vatthukatā subhāvitā
anaddhagūnamasi devatānaṁ.
vehāsayaṁ kamamāgamma tiṭṭhasi
kumbhaṁ kiṇāthāti yametamatthaṁ
ko vā tuvaṁ kissa vatāya kumbho
akkhāhi me brāhmaṇa etamatthanti.
tattha ko pāturāsīti kuto pātubhūtosi kuto āgatosīti
attho. tidivā nabhamhīti kiṁ tāvatiṁsabhavanā āgantvā idha nabhamhi
ākāse pākaṭo jātosīti pucchati. saṁvarinti rattiṁ. sateritāti
evaṁnāmakā. soti so tvaṁ. chinnavātanti valāhako sītāvattena
vātena kamati tassa pana sopi vāto natthi tena evamāha.
kamasīti pavattasi. aghamhīti appaṭighe ākāse. vatthukatāti
vatthu viya patiṭṭhā viya katā. anaddhagūnamasi devatānanti yāva
padasā addhānaṁ agamanena anaddhagūnaṁ devatānaṁ iddhi sā asi

page number: 197

tava subhāvitāti pucchati. vehāsayaṁ kamamāgammāti ākāse pavattaṁ
padavītihāraṁ paṭicca nissāya tiṭṭhasi. imassa ko vā tuvanti
iminā sambandho. evaṁ tiṭṭhamāno ko nāma tvanti attho.
yametamatthanti yaṁ etaṁ vadasi. imassa kissa vatāyanti iminā
sambandho. yaṁ etaṁ kumbhaṁ kīṇathāti vadasi kissa vā te ayaṁ
kumbhoti attho.
tato sakko tenahi suṇāhīti vatvā surāya dose
dassento āha
na sappikumbho napi telakumbho
na phāṇitassa na madhussa kumbho
kumbhassa vajjāni anappakāni
dose bahū kumbhagate suṇātha.
galeyya yaṁ pitvā pate papātaṁ
sobbhaṁ guhaṁ candaniyoligallaṁ
bahuṁpi bhuñjeyya abhojaneyyaṁ
tassā puṇṇaṁ kumbhamimaṁ kiṇātha.
yaṁ ve pitvā cittasmiṁ anesamāno
āhiṇḍatī goriva bhakkhasādī
anāthamāno upagāyati naccatī ca
tassā puṇṇaṁ kumbhamimaṁ kiṇātha.

page number: 198

yaṁ ve pitvā acelakova naggo
careyya gāme visikhantarāni
sammuḷhacitto ativelasāyī
tassā puṇṇaṁ kumbhamimaṁ kiṇātha.
yaṁ ve pitvā uṭṭhāya pavedhamāno
sīsañca bāhuñca pacālayanto
so naccatī dārukaṭallakova
tassā puṇṇaṁ kumbhamimaṁ kiṇātha.
yaṁ ve pitvā aggidaḍḍhā sayanti
atho siṅgālehipi khāditāse
bandhaṁ vadhaṁ bhogajāniñcupenti
tassā puṇṇaṁ kumbhamimaṁ kiṇātha.
yaṁ ve pitvā bhāseyya abhāsaneyyaṁ
sabhāyamāsino apetavattho
samakkhito vantagato byasanno
tassā puṇṇaṁ kumbhamimaṁ kiṇātha.
yaṁ ve pitvā ukkaṭṭho āvilakkho
mameva sabbapaṭhavīti maññati
na me samo cāturantopi rājā
tassā puṇṇaṁ kumbhamimaṁ kiṇātha.

page number: 199

mānātimānā kalahāni pesuṇi
dubbaṇṇinī naggayinī palāyinī
porāṇadhuttāna gatī niketo
tassā puṇṇaṁ kumbhamimaṁ kiṇātha.
iddhāni phītāni kulāni assu
anekasāhassadhanāni loke
ucchinnadāyajjakatānimāya
tassā puṇṇaṁ kumbhamimaṁ kiṇātha.
dhaññaṁ dhanaṁ rajaṭaṁ jātarūpaṁ
khettaṁ gavaṁ yattha vināsayanti
ucchedanī vittavataṁ kulānaṁ
tassā puṇṇaṁ kumbhamimaṁ kiṇātha.
yaṁ ve pitvā duṭṭharūpova poso
akkosati pitaraṁ mātarañca
sassupi gaṇheyya athopi suṇhaṁ
tassā puṇṇaṁ kumbhamimaṁ kiṇātha.
yaṁ ve pitvā duṭṭharūpāva nārī
akkosati sassuraṁ sāmikañca
dāsaṁpi gaṇhe paricārikampi
tassā puṇṇaṁ kumbhamimaṁ kiṇātha.

page number: 200

yaṁ ve pitvāna haneyya poso
dhamme ṭhitaṁ samaṇaṁ brāhmaṇaṁ vā
gacche apāyaṁpi tatonidānaṁ
tassā puṇṇaṁ kumbhamimaṁ kiṇātha.
yaṁ ve pitvā duccaritaṁ caranti
kāyena vācāya ca cetasā vā
nirayaṁ vajanti duccaritaṁ caritvā
tassā puṇṇaṁ kumbhamimaṁ kiṇātha.
yaṁ yācamānā na labhanti pubbe
bahuṁ hiraññaṁpi pariccajantā
so taṁ pivitvā alikaṁ bhaṇāti
tassā puṇṇaṁ kumbhamimaṁ kiṇātha.
yaṁ ve pitvā pesano pesayanto
accāyike karaṇīyamhi jāte
atthampi so nappajānāti vutto
tassā puṇṇaṁ kumbhamimaṁ kiṇātha.
hirīmanāpi ahirīkabhāvaṁ
pātuṁ karonti madanāya mattā
dhīrāpi santā bahukaṁ bhaṇanti
tassā puṇṇaṁ kumbhamimaṁ kiṇātha.

page number: 201

yaṁ ve pitvā ekathūpā sayanti
anāsakā thaṇḍiladukkhaseyyaṁ
dubbaṇṇiyaṁ āyasakyañcupenti
tassā puṇṇaṁ kumbhamimaṁ kiṇātha.
yaṁ ve pitvā pattakkhandhā sayanti
gāvo kūṭahatāriva na hi
vāruṇiyā vego narena sussahoriva
tassā puṇṇaṁ kumbhamimaṁ kiṇātha.
yaṁ manussā vivajjanti sappaṁ
ghoravisamiva taṁ loke visasamānaṁ
ko naro pātumarahati
tassā puṇṇaṁ kumbhamimaṁ kiṇātha.
yaṁ ve pitvā andhakaveṇḍaputtā
samuddatīre paricārayantā
upakkamuṁ musalehaññamaññaṁ
tassā puṇṇaṁ kumbhamimaṁ kiṇātha.
yaṁ ve pitvā pubbadevā pamattā
tidivā cutā sassatiyā samāyā
taṁ tādisaṁ majjamimaṁ niratthakaṁ
jānaṁ mahārāja kathaṁ piveyya.

page number: 202

nayimasmi kumbhasmiṁ dadhi madhu vā
evaṁ abhiññāya kiṇāhi rāja
evañhi maṁ kumbhagatā mayā te
akkhātarūpaṁ tava sabbamittāti.
tattha vajjānīti ādīnavā. galeyyāti gacchanto pade pade
parivatteyya. yaṁ pitvā pateti yaṁ pivitvā pateyya. sobbhanti
āvāṭaṁ. candaniyoḷigallanti candaniyañca oligallañca.
abhojaneyyanti bhuñjituṁ ayuttaṁ. anesamānoti anissaro. gorivāti
goṇo viya. bhakkhasādīti surākasaṭakhādako yathā so tattha tattha
bhakkhasaṁ pariyesanto āhiṇḍati evaṁ āhiṇḍatīti attho.
anāthamānoti niravassayo anātho viya. upagāyatīti aññaṁ gāyantaṁ
disvā upagantvā gāyati. acelakovāti acelako viya.
visikhantarānīti antaravīthiyo. ativelasāyīti aticiraṁpi niddaṁ
okkameyya. ativelacārītipi pāṭho. ativelacārī hutvā careyyāti
attho. dārukaṭallakovāti dārumayayantarūpakaṁ viya. bhogajāniñcupentīti
bhogajāniñca upenti. pāṇātipātādīni katvā daṇḍapīḷitā
dhanajāniñca aññañca vadhabandhanādidukkhaṁ pāpuṇantīti attho.
vantagatoti attano vantasmiṁ gato. byasannoti byasanapatto.
visannotipi pāṭho. tasmiṁ vante osannoti attho. ukkaṭṭhoti ahaṁ
mahāyodho ko mayā sadiso atthīti evaṁ ukkaṁsagato hutvā.
āvilakkhoti rattakkho. sabbapaṭhavīti sabbā paṭhavī. sabbā

page number: 203

paṭhavītipi pāṭho. cāturantoti catusamuddapariyantāya paṭhaviyā issaro.
mānāti mānakārakā. sesapadesupi eseva nayo. gatīti nipphatti.
niketoti nivāso. tassā puṇṇanti yā evarūpā tassā puṇṇaṁ.
yattha vināsayantīti yaṁ nissāya yattha patiṭṭhitā ekaṁpi bahuṁpi
dhanadhaññādisāpateyyaṁ nāsenti kapaṇā honti. iddhānīti samiddhāni.
phītānīti vatthālaṅkārakappabhaṇḍehi pupphitāni. ucchinnadāyajjakatānīti
ucchinnadāyajjāni niddhanāni katāni. duṭṭharūpoti dappitarūpo.
gaṇheyyāti bhariyasaññāya kilesavasena hatthe gaṇheyya. dāsaṁpi
gaṇheyyāti attano dāsaṁpi kilesavasena sāmiko meti gaṇheyya.
pitvānāti pivitvā. duccaritaṁ caritvāti evaṁ tīhi dvārehi dasavidhaṁpi
akusalaṁ katvā. yācamānāti yaṁ purisaṁ pubbe suraṁ apivantaṁ bahuṁpi
hiraññaṁ pariccajantāpi musāvādaṁ karohīti yācamānā na labhanti.
pitvāti pitvā ṭhito. nappajānāti vuttoti kenatthenāgatosīti
vutto sāsanassa duggahitattā taṁ atthaṁ nappajānāti. hirīmanāpīti
hiriyuttacittāpi. ekathūpāti sūkarapotakā viya hīnajaccehipi saddhiṁ
ekarāsī hutvā. anāsakāti nirāhārā. thaṇḍiladukkhaseyyanti
bhūmiyaṁ dukkhaseyyaṁ. āyasakyanti garahaṁ. pattakkhandhāti patitakkhandhā.
kūṭahatārivāti gīvāyaṁ bandhanena kūṭena hatā gāvo viya.
yathā tiṇaṁ akhādantiyo pāyaṁ apivantiyo sayanti tathā sayantīti
attho. ghoravisamivāti ghoravisaṁ viya. visasamānanti visasadisaṁ.
andhakaveṇḍaputtāti dasa bhātikarājāno. upakkamunti pahariṁsu.

page number: 204

pubbadevāti asurā. tidivāti tāvatiṁsadevalokā. sassatiyāti
sassatā dīghāyukabhāvena niccasammatā devalokāti attho. samāyāti
saddhiṁ asuramāyāhi. jānanti evaṁ niratthakaṁ etanti vijānanto
tumhādiso paṇḍitapuriso kathaṁ piveyya. kumbhagatā mayāti kumbhagataṁ
mayāti ayameva vā pāṭho. akkhātarūpanti sabhāvato akkhātaṁ.
taṁ sutvā rājā surāya ādīnavaṁ ñatvā tuṭṭho sakkassa
thutiṁ karonto dve gāthā abhāsi
na me pitā vā athavāpi mātā
etādiso yādisako tuvaṁsi
hitānukampi paramatthakāmo
sohaṁ karissaṁ vacanaṁ tavajja.
dadāmi te gāmavarāni pañca
dāsīsataṁ satta gavaṁsatāni
ājaññayutte ca rathe dasā ime
ācariyo hosi mamatthakāmoti.
tattha gāmavarānīti brāhmaṇa ācariyassa nāma ācariyabhāgo
icchitabbo saṁvacchare satasahassuṭṭhānake tuyhaṁ pañca gāme dadāmīti
vadati. dasā imeti dasa ime purato ṭhite kāñcanavicitte rathe
dassento evamāha.
taṁ sutvā sakko devattabhāvaṁ dassento attānaṁ jānāpento
ākāse ṭhatvā dve gāthā abhāsi

page number: 205

taveva dāsīsatamatthu rāja
gāmā ca gāvo ca taveva hontu
ājaññayuttā ca rathā taveva
sakkohamasmī tidasānamindo.
maṁsodanaṁ sappipāyañca bhuñje
khādassu ca tvaṁ madhumāsapūve
evaṁ tuvaṁ dhammarato janinda
anindito saggamupehi ṭhānanti.
tattha evaṁ tuvaṁ dhammaratoti evaṁ tuvaṁ nānaggarasabhojanaṁ bhuñjanto
surāpānā virato tīṇi duccaritāni pahāya tividhasucaritadhammarato hutvā
kenaci anindito saggaṭṭhānaṁ upehīti.
iti sakko tassa ovādaṁ datvā sakaṭṭhānameva gato. sopi
suraṁ apivitvā surābhājanāni bhindāpetvā sīlaṁ samādāya dānaṁ datvā
saggaparāyano ahosi. jambūdīpepi anukkamena surāpānaṁ vepullappattaṁ
jātaṁ.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi sakko pana ahamevāti.
kumbhajātakaṁ niṭṭhitaṁ.
dutiyaṁ.
-----------

page number: 206

jayaddisajātakaṁ
cirassaṁ vata meti idaṁ satthā jetavane viharanto ekaṁ
mātuposakaṁ bhikkhuṁ ārabbha kathesi. paccuppannavatthu sāmajātakasadisaṁ.
tadā pana satthā porāṇakapaṇḍitā kāñcanamālaṁ setacchattaṁ
pahāya mātāpitaro posesunti vatvā tena yācito atītaṁ āhari.
atīte kapillaraṭṭhe uttarapañcālo nāma rājā ahosi.
tassa aggamahesī gabbhaṁ paṭilabhitvā puttaṁ vijāyi. tassā
purimabhave ekā sapattī kujjhitvā tuyhaṁ jātapajaṁ khādituṁ samatthā
bhavissāmīti patthanaṁ ṭhapetvā yakkhinī ahosi. sā tadā okāsaṁ
labhitvā tassā passantiyāva taṁ allamaṁsapesivaṇṇakumāraṁ gahetvā
murumurāyantī khāditvā pakkāmi. dutiyavārepi tatheva akāsi.
tatiyavāre pana tassā pasūtigharaṁ paviṭṭhakāle gehaṁ parivāretvā
daḷhaṁ ārakkhaṁ akaṁsu. vijātadivase yakkhinī āgantvā puna dārakaṁ
aggahesi. devī yakkhinīti mahāsaddamakāsi. āvudhahatthā purisā
āgantvā deviyā dinnasaññāya yakkhiniṁ anubandhiṁsu. sā khādituṁ
okāsaṁ alabhantī tato palāyitvā udakaniddhamanaṁ pāvisi. dārako
ca mātāti saññāya tassā thanaṁ mukhena gaṇhi. sā puttasinehaṁ
uppādetvā tato palāyitvā susānaṁ gantvā dārakaṁ pāsāṇaleṇe
katvā paṭijaggi. athassa anukkamena vaḍḍhamānassa manussamaṁsaṁ

page number: 207

āharitvā adāsi. ubhopi manussamaṁsaṁ khāditvā tattha vasiṁsu
dārako attano manussabhāvaṁ na jānāti yakkhinīputtosmīti saññāya
so attabhāvaṁ jahitvā antaradhāyituṁ na sakkoti. athassa sā
antaradhānatthāya ekaṁ mūlaṁ adāsi. so mūlānubhāvena antaradhāyitvā
manussamaṁsaṁ khādanto vicari. yakkhinī vessavaṇamahārājassa
veyyāvaccatthāya gatā tattheva kālamakāsi. devīpi catutthavāre aññaṁ
puttaṁ vijāyi. so yakkhiniyā muttattā arogo ahosi.
paccāmittaṁ yakkhiniṁ jinitvā jātattā jayaddisakumārotissa nāmaṁ
akaṁsu. so vayappatto sabbasippe nipphattiṁ patvā chattaṁ
ussāpetvā rajjamanusāsi.
tadā bodhisatto tassā aggamahesiyā kucchismiṁ nibbatti.
alīnasattukumārotissa nāmaṁ akaṁsu. so vayappatto uggahitasippo
hutvā uparājā ahosi. so yakkhinīputto aparabhāge pamādena
taṁ mūlaṁ nāsetvā antaradhāyituṁ asakkonto dissanarūpova susāne
manussamaṁsaṁ khādati. manussā taṁ disvā bhītatasitā āgantvā
rañño upakkosiṁsu deva eko yakkho dissamānarūpo susāne
manussamaṁsaṁ khādati so anukkamena nagaraṁ pavisitvā manusse
māretvā khādissati taṁ gāhāpetuṁ vaṭṭatīti. rājā sādhūti
paṭissuṇitvā gaṇhatha nanti āṇāpesi. te balanikāyā
gantvā susānaṁ parivāretvā aṭṭhaṁsu. yakkhinīputto naggo
ubbiggamānarūpo maraṇabhayabhīto viravanto manussānaṁ antaraṁ pakkhandi.

page number: 208

manussā yakkhoti maraṇabhayabhītā dvidhā bhijjiṁsu. sopi tatova
palāyitvā araññaṁ pāvisi na puna manussapathaṁ āgacchi. so
ekaṁ mahāvattaniaṭaviṁ nissāya maggapaṭipannesu ekekaṁ gahetvā
araññaṁ pavisitvā māretvā khādanto ekasmiṁ nigrodhamūle vāsaṁ
kappesi.
atheko satthavāhabrāhmaṇo aṭavipālānaṁ sahassaṁ datvā
pañcahi sakaṭasatehi taṁ maggaṁ paṭipajji. manussayakkho viravanto
pakkhandi. bhītā manussā urena nipajjiṁsu. so brāhmaṇaṁ
gahetvā palāyanto khāṇunā pāde viddho aṭavipālesu anubandhantesu
brāhmaṇaṁ chaḍḍetvā gantvā attano vasanarukkhamūle nipajji. tassa
tattha nipannassa sattame divase jayaddisarājā migavadhaṁ āṇāpetvā
nagarā nikkhami. taṁ nagarā nikkhamantamattameva takkasilavāsī nando
nāma mātuposakabrāhmaṇo catasso satārahagāthā ādāya āgantvā
addasa. jayaddisarājā nivattetvā suṇissāmīti tassa nivāsanagehaṁ
dāpetvā migavadhaṁ gantvā yassa passena migo palāyati tasseva
so gīvāti āha.
atha eko pasadamigo uṭṭhahitvā rañño abhimukho gantvā
palāyi. amaccā parihāsaṁ kariṁsu. rājā khaggaṁ gahetvā taṁ
anubandhitvā tiyojanamatthake patvā khaggena naṁ paharitvā dve
khandhāni katvā kājenādāya āgacchanato manussayakkhassa nipannaṭṭhānaṁ
patvā dabbatiṇesu nisīditvā thokaṁ visamitvā gantuṁ ārabhi. atha

page number: 209

naṁ so uṭṭhāya tiṭṭha kuhiṁ gacchasi bhakkhosi meti hatthe
gahetvā paṭhamaṁ gāthamāha
cirassaṁ vata me udapādi ajja
bhakkho mahā sattamibhattakāle
kutosi ko vāsi tadiṁgha brūhi
ācikkha jātiṁ vidito yathāsīti.
tattha bhakkho mahāti mahābhakkho. sattamibhattakāleti pāṭipadato
paṭṭhāya nirāhārassa sattamiyaṁ bhattakāle. kutosīti kuto āgatosi.
rājā yakkhaṁ disvā bhīto ūrutthambhaṁ patvā palāyituṁ nāsakkhi
satiṁ paccupaṭṭhapetvā dutiyaṁ gāthamāha
pañcālarājā migavaṁ paviṭṭho
jayaddiso nāma yadi suto te
carāmi gacchāni vanāni cāhaṁ
pasadimaṁ khāda mamajja muñcāti.
tattha migavaṁ paviṭṭhoti migavadhāya raṭṭhā nikkhanto. gacchānīti
pabbatapassāni. pasadanti pasadamigaṁ.
so taṁ sutvā yakkho tatiyaṁ gāthamāha
seneva tvaṁ paṇasi sassamāno
mameso bhakkho pasado yaṁ vadesi
taṁ khādiyāna pasadaṁ jighaññaṁ
khādissaṁ pacchā na vilāpakāloti.

page number: 210

tattha senevāti mama santakeneva. paṇasīti voharesi attānaṁ
vikkīṇasi. sassamānoti hiṁsayamāno. taṁ khādiyānāti taṁ pasadamaṁsaṁ
khāditvā. jighaññanti ghasitukāmosmi. khādissanti tasmā etaṁ
pacchā khādissāmi. na vilāpakāloti mā vilapasi nāyaṁ
vilāpakāloti vadati.
taṁ sutvā rājā nandabrāhmaṇaṁ saritvā catutthaṁ gāthamāha
na catthi mokkho mama vikkayena
gantvāna paccāgamanāya paṇhe
taṁ saṅgaraṁ brāhmaṇassappadāya
saccānurakkhī punarāvaṭṭissanti
tattha na catthīti sace mayhaṁ vikkayenapi na mokkho atthi.
gantvānāti evaṁ sante ajja imaṁ migamaṁsaṁ khāditvā mama nagaraṁ
gantvā. paṇheti pageyeva sve pātarāsakāle pañcāgamanatthāya
paṭiññaṁ gaṇhāhīti adhippāyo. taṁ saṅgaranti mayā dhanante
dassāmīti brāhmaṇassa saṅgaro kato taṁ tassa datvā idaṁ
mayā vuttaṁ saccaṁ anurakkhanto ahaṁ puna āgamissanti attho.
taṁ sutvā yakkho pañcamaṁ gāthamāha
kiṁ kammajātaṁ anutappatī taṁ
pattaṁ samīmaṁ maraṇassa rāja
ācikkha me taṁ api sakkuṇemu
anujāyituṁ āgamanāya paṇheti.

page number: 211

tattha kammameva kammajātaṁ. anutappatī tanti taṁ anutappati.
pattanti upagataṁ. api sakkuṇemūti api nāma taṁ tava sokakāraṇaṁ
sutvā pātova āgamanāya taṁ anujānituṁ sakkuṇeyyāmāti attho.
rājā taṁ kāraṇaṁ kathento chaṭṭhaṁ gāthamāha
katā mayā brāhmaṇassa dhanāsā
taṁ saṅgaraṁ paṭimokkaṁ na muttaṁ
taṁ saṅgaraṁ brāhmaṇassappadāya
saccānurakkhī punarāvaṭṭissanti.
tattha paṭimokkaṁ na muttanti catasso satārahagāthā sutvā
dhanante dassāmīti paṭiññāya mayā attani paṭimuñcitvā ṭhapitaṁ taṁ
na muttaṁ dhanassa adinnattāti.
taṁ sutvā yakkho sattamaṁ gāthamāha
yā te katā brāhmaṇassa dhanāsā
taṁ saṅgaraṁ paṭimokkaṁ na muttaṁ
taṁ saṅgaraṁ brāhmaṇassappadāya
saccānurakkhī punarāvaṭṭassūti.
tattha punarāvaṭṭassūti puna āgacchassu.
evañca pana vatvā rājānaṁ visajjesi. so tena vissaṭṭho
tvaṁ mā cintayi ahaṁ pātova āgamissāmīti vatvā magganimittāni
sallakkhento attano balanikāyaṁ upagantvā balanikāyaparivuto nagaraṁ
pavisitvā nandabrāhmaṇaṁ pakkosāpetvā mahārahe āsane

page number: 212

nisīdāpetvā gāthā sutvā cattāri sahassāni datvā yānaṁ āropetvā
imaṁ takkasilameva nethāti manusse datvā brāhmaṇaṁ uyyojetvā
dutiyadivase paṭigantukāmo hutvā puttaṁ āmantetvā anusāsi.
tamatthaṁ pakāsento satthā dve gāthā abhāsi
muttova so porisādassa hatthā
gantvā sakaṁ mandiraṁ kāmakāmī
taṁ saṅgaraṁ brāhmaṇassappadāya
āmantayī puttamalīnasattuṁ.
ajjeva rajjaṁ abhisecayassu
dhammañca raṭṭhesu janesu cāpi
adhammakāro ca te māhu raṭṭhe
gacchāmihaṁ porisādassa ñanteti.
tattha alīnasattunti evaṁnāmakaṁ kumāraṁ. pāliyaṁ pana
alīnasattanti likhitaṁ. ajjeva rajjanti putta rajjaṁ te dammi tvaṁ
ajjeva muddhani abhisecayassu. Ñanteti tyante santiketi attho.
taṁ sutvā kumāro dasamaṁ gāthamāha
kiṁ kamma kubbaṁ tava deva pāde
nārādhayiṁ tadicchāmi sotuṁ
yamajja rajjamhi udassaye tuvaṁ
rajjaṁpi niccheyyaṁ tayā vinā ahanti.
tattha kubbanti karonto. yamajjāti yena anārādhakammena

page number: 213

ajja maṁ rajjamhi tvaṁ. udassayeti ussāpesi patiṭṭhāpesi taṁ
me ācikkha ahaṁ hi tayā vinā rajjaṁpi na icchāmīti attho.
taṁ sutvā rājā anantaraṁ gāthamāha
na kammunā ca vacasā tāta
aparādhitohaṁ tuviyaṁ sarāmi
saddhiñca katvā porisādakena
saccānurakkhī punahaṁ gamissanti.
tattha aparādhitoti aparādhaṁ ito ahaṁ. tuviyanti tava santikaṁ.
idaṁ vuttaṁ hoti tāta ahaṁ ito tava kammato vā tava vacanato
vā kiñci mama appiyaṁ aparādhaṁ na sarāmi. saddhiñca katvāti
maṁ pana migavadhaṁ gataṁ eko yakkho maṁ khādissāmīti gaṇhi athāhaṁ
brāhmaṇassa dhammakathaṁ sutvā tassa sakkāraṁ katvā sve pātarāsakāle
āgamissanti tena purisādena saddhiṁ saccaṁ katvā āgato tasmā
saccaṁ anurakkhanto puna tattha gamissāmi tvaṁ rajjaṁ kārehīti vadati.
taṁ sutvā kumāro gāthamāha
ahaṁ gamissāmi idheva hohi
natthi tato jīvato vippamokkho
sace tuvaṁ acchasiyeva rāja
ahaṁpi gacchāmi ubho na homāti.
tattha idhevāti tvaṁ idheva hohīti. tatoti tassa santikā jīvantassa
mokkho nāma natthi. ubhoti evaṁ sante ubhopi na bhavissāmāti.

page number: 214

taṁ sutvā rājā gāthamāha
addhā hi tāta satānesa dhammo
maraṇā ca me dukkhataraṁ tadassa
kammāsapādo taṁ yadā paccitvā
pasayha khāde bhidārukkhamūleti.
tassattho addhā esa tāta satānaṁ paṇḍitānaṁ dhammo
sabhāvo yuttaṁ tvaṁ vadesi apica kho pana mayhaṁ maraṇatopetaṁ
dukkhataraṁ assa yadā taṁ so kammāsapādo. bhidārukkhamūleti
tikhiṇe rukkhamūle bhitvā pacitvā pasayha balakkārena khādeyyāti.
taṁ sutvā kumāro gāthamāha
pāṇena te pāṇamahaṁ nimissaṁ
mā tvamagā porisādassa ñante
etañca te pāṇamahaṁ nimissaṁ
tasmā mataṁ jīvitassa varemīti.
tattha nimissanti ahaṁ idheva tava pāṇena mama pāṇaṁ
parivatteyyaṁ. tasmāti yasmā etaṁ pāṇaṁ tava pāṇenāhaṁ nimissaṁ
tasmā tava jīvitassatthāya mama maraṇaṁ varemi maraṇameva vaṇṇemi
varemi icchāmīti attho.
taṁ sutvā rājā puttassa balaṁ jānanto sādhu tāta gacchāti
sampaṭicchi. so mātāpitaro vanditvā nagarā nikkhami.
tamatthaṁ pakāsento satthā upaḍḍhagāthamāha

page number: 215

tato have dhitimā rājaputto
vanditvā mātu pitu ca pādeti.
tattha pādeti pāde vanditvā nikkhamantoti attho.
athassa mātāpitaropi bhaginīpi bhariyāpi amaccaparijanehi saddhiṁyeva
nikkhamiṁsu. so nagarā nikkhamitvā pitaraṁ maggaṁ pucchitvā suṭṭhu
vavatthapetvā mātāpitaro vanditvā sesānaṁ ovādaṁ datvā acchambhīto
kesarasīho viya maggaṁ āruyha yakkhāvāsaṁ pāyāsi. taṁ gacchantaṁ
disvā mātā sakabhāvena saṇṭhāretuṁ asakkontī paṭhaviyaṁ patati.
pitā bāhā paggayha mahantena saddena kandati.
tamatthaṁ pakāsento satthā upaḍḍhagāthaṁ āha
dukkhinissa mātā nipatī paṭhabyā
pitassa paggayha bhujāni kandatīti.
upaḍḍhagāthaṁ vatvā tassa pitarā payuttaṁ mātarā bhaginībhariyāhi ca
kataṁ saccakiriyaṁ pakāsento aparāpi catasso gāthā abhāsi
taṁ gacchantaṁ tāva pitā viditvā
parammukho vandati pañjalīko
somo ca rājā varuṇo ca rājā
pajāpatī candimā suriyo ca
etehi gutto porisādakamhā
anuññāto sotthi paccehi tāta.

page number: 216

yaṁ daṇḍakirañño gatassa mātā
rāmassakā sotthānaṁ suguttā
tante ahaṁ sotthānaṁ karomi
etena saccena sarantu devā
anuññāto sotthi paccehi putta.
āvī rahovāpi manopadosaṁ
nāhaṁ sare jātumalīnasatte
etena saccena sarantu devā
anuññāto sotthi paccehi tāta.
yasmā ca me anadhimanosi sāmi
na cāpi me manasā appiyosi
etena saccena sarantu devā
anuññāto sotthi paccehi sāmīti.
tattha parammukhoti ayaṁ me putto parammukho gacchatīti viditvā.
pañjalīkoti tasmiṁ kāle sirasi añjaliṁ patiṭṭhapetvā vandati devatā
namassati. porisādakamhāti porisādassa santikā tena anuññāto
sotthinā paccehi. rāmassakāti rāmassa akāsi. eko kira
bārāṇasivāsī rāmo nāma mātuposako mātāpitaro paṭijagganto
vohāratthāya gato daṇḍakirañño vijite kumbhavatiṁ nāma nagaraṁ
gantvā navavidhena vassena sakalaraṭṭhe vināsiyamāne mātāpitūnaṁ guṇaṁ
sari. atha naṁ mātāpitupaṭṭhānadhammassa phalena devatā sotthinā

page number: 217

ānayitvā mātuyā adaṁsu. taṁ kāraṇaṁ sutavasena āharitvā
evamāha. sotthānanti sotthibhāvaṁ. taṁ pana kiñcāpi devatā
kariṁsu. mātupaṭṭhānaṁ nissāya nibbattattā pana mātā akāsīti
vuttaṁ. taṁ te ahanti ahaṁpi te tameva sotthānaṁ karomi maṁ
nissāya tatheva tava sotthibhāvo hotūti attho. athavā.
karomīti gacchāmi. etena saccenāti sace devatāhi tassa sotthinā
ānītabhāvo sacco etena saccena mātāpitūnaṁ sarantu devatā
rāmaṁ viya taṁpi ānetvā mama dassantūti attho. anuññātoti
porisādena gacchāti anuññāto. devatānaṁ ānubhāvena sotthi
paṭiāgaccha puttāti vadati. jātumalīnasatteti jātu ekaṁsena
alīnasatte mama bhātike ahaṁ sammukhā vā parammukhā vā manopadosaṁ na
sarāmi na mayā tamhi manopadoso katapubboti evamassa kaniṭṭhā
saccamakāsi. yasmā ca me anadhimanosi sāmīti mama sāmi
alīnasattu yasmā tvaṁ anadhimanosi maṁ anabhibhavitvā anatikkamitvā aññaṁ
manena patthesi. na cāpi me manasā appiyosīti mayhaṁpi ca
manasā tvaṁ appiyo na hosi aññamaññaṁ piyasaṁvāsāva mayanti
evamassa aggamahesī saccamakāsi.
kumāro pitarā akkhātanayena yakkhāvāsamaggaṁ paṭipajji. yakkhopi
khittiyā nāma bahumāyā honti ko jānāti kiṁ bhavissatīti rukkhaṁ
abhiruhitvā rañño āgamanaṁ olokento nisīdi. so kumāraṁ

page number: 218

āgacchantaṁ disvā pitaraṁ nivattetvā putto āgato bhavissati
natthi me bhayanti otaritvā tassa piṭṭhiṁ dassento nisīdi. so
āgantvā tassa purato aṭṭhāsi.
atha yakkho gāthamāha
brahā uju cārumukho katosi
na mamaṁ jānāsi vane vasantaṁ
luddañca maṁ ñatvā porisādakaṁ
ko sotthimājānamidhāvajeyyāti.
tattha ko sotthimājānamidhāvajeyyāti kumārako nāma puriso
attano sotthibhāvaṁ jānanto gacchanto idhāgaccheyya tvaṁ ajānanto
āgatoti maññeti.
taṁ sutvā kumāro gāthamāha
jānāmi idha luddaṁ porisādaṁ
na taṁ vijānāmi vane vasantaṁ
ahañca puttosmi jayaddisa
mamajja khāda pituno pamokkhāti.
tattha pamokkhāti pamokkhahetu ahaṁ pitu jīvitaṁ datvā idhāgato
tasmā taṁ muñca maṁ khādāhīti attho.
tato yakkho gāthamāha
jānāhi puttosi jayaddisassa
tādiso vo mukhavaṇṇo ubhinnaṁ

page number: 219

sudukkaraññeva kataṁ tavedaṁ
yo mattumicche pituno pamokkhāti.
tattha tādiso voti tādiso vo tumhākaṁ ubhinnaṁ sadisova
mukhavaṇṇoti attho. kataṁ tavedanti idaṁ tava kammaṁ sudukkaraṁ.
tato kumāro gāthamāha
na dukkaraṁ kiñcimahettha maññe
yo mattumicche pituno pamokkhā
mātu ca hetū paralokagamyā
sukhena saggena ca sampayuttoti.
tattha kiñcimahettha maññeti kiñci ahaṁ ettha na maññāmi.
idaṁ vuttaṁ hoti yakkho puggalo pitu vā pamokkhatthāya mātu
vā hetu. paralokagamyāti paralokaṁ gantvā. sukhena saggenāti
sagge nibbattanakena sukhena sampayutto bhavati. mattumiccheti marituṁ
icchati tasmā ahaṁ ettha mātāpitūnaṁ atthāya jīvitapariccāge
kiñci dukkaraṁ na maññāmīti.
taṁ sutvā yakkho kumāra maraṇassa abhāyanakasatto nāma
natthi tvaṁ kasmā na bhāyasīti pucchi. so tassa kathento dve
gāthā abhāsi
ahañca kho attano pāpaṁ kareyyaṁ
āvī raho vāpi sare na jātu

page number: 220

saṅkhātajātīmaraṇohamasmi
yatheva me idha tathā paratthaṁ.
khādajja maṁ dāni mahānubhāvaṁ
karassu kiccāni imaṁ sarīraṁ
rukkhassa vā te papatāmi aggā
chādamāno mayhaṁ tvamadesi maṁsanti.
tattha sare na jātūti ekaṁseneva na sarāmi.
saṅkhātajātīmaraṇohamasmīti ahaṁ ñāṇena suparicchinnajātimaraṇo jātasatto
amaraṇadhammo nāma natthīti jānāmi. yatheva me idhāti yatheva
mama idha tathā paraloke yathā ca paraloke tathā idhāpi maraṇato
mutti nāma natthīti idaṁ me ñāṇena suparicchinnaṁ. karassu kiccānīti
iminā sarīrena kattabbakiccāni kara imante mayā nissaṭṭhaṁ sarīraṁ.
chādamāno mayhaṁ tvamadesi maṁsanti mayi rukkhaggā patitvā mate mama
sarīrato tvaṁ chādayamāno rocayamāno yaṁ yaṁ icchasi taṁ taṁ maṁsaṁ
adesi khādeyyāsīti attho.
yakkho tassa vacanaṁ sutvā bhīto hutvā na sakkā imassa
maṁsaṁ khādituṁ upāyena taṁ palāpessāmīti cintetvā imaṁ gāthamāha
idañca te ruccati rājaputta
cajjasi pāṇaṁ pitu pamokkhā
tasmātiha tvaṁ taramānarūpo
sambhañja kaṭṭhāni jalehi agginti.

page number: 221

tattha jalehīti araññaṁ pavisitvā sāradārūni āharitvā aggiṁ
jāletvā niddhūme aṅgāre kara tattha te maṁsaṁ pacitvā khādissāmīti
dasseti.
so tathā katvā tassa santikaṁ agamāsi. taṁ kāraṇaṁ pakāsento
satthā itaraṁ gāthamāha
tato have dhitimā rājaputto
dārū samāhattha mahantamaggiṁ
ādīpayitvā paṭivedayittho
ādīpito dāni mahāyamaggīti.
yakkho aggiṁ katvā āgataṁ kumāraṁ oloketvā ayaṁ puriso
sīho viya maraṇāpissa bhayaṁ natthi mayā ettakaṁ kālaṁ evaṁ
nibbhayo nāma na diṭṭhapubboti lomahaṁsajāto kumāraṁ punappunaṁ
olokento nisīdi. kumāro tassa kiriyaṁ disvā gāthamāha
khādajja maṁ dāni pasayhakārī
kiṁ maṁ muhuṁ pekkhasi haṭṭhalomo
tathā tathā tuyhamahaṁ karomi
yathā yathā maṁ chādamāno adesīti.
tattha muhunti punappunaṁ. tathā tathā tuyhamahanti ahaṁ tuyhaṁ
tathā tathā vacanaṁ karomi idāni kiṁ karissāmi yathā yathā maṁ
chādayamāno rocayamāno adesi khādissasi tasmā khādajja manti.
athassa vacanaṁ sutvā yakkho gāthamāha

page number: 222

ko tādisaṁ āharati khāditāse
dhamme ṭhitaṁ saccavādiṁ vadaññuṁ
muddhāpi tassa vipphaleyya sattadhā
yo tādisaṁ saccavādiṁ adeyyāti.
taṁ sutvā kumāro sace maṁ na khāditukāmosi atha kasmā
dārūni bhañjāpetvā aggiṁ kāresīti vatvā palāyissati nukho
noti tuvaṁ parigaṇhanatthāyāti vutte tvaṁ idāni maṁ kathaṁ
parigaṇhissasi yvāhaṁ tiracchānayoniyaṁ nibbatto sakkassa devarañño
attānaṁ parigaṇhituṁ na adāsinti vatvā
idaṁ hi so brāhmaṇaṁ maññamāno
saso avāsesi sake sarīre
teneva so candimā devaputto
sasaṭṭhako kāmaduhajja yakkhoti
āha.
tassattho idampi so sasapaṇḍito brāhmaṇo esoti
brāhmaṇaṁ maññamāno ajja idaṁ sarīraṁ khādetvā idheva vasāti
evaṁ sake sarīre attano sarīraṁ dātuṁ āvāsesi vasāpesīti attho.
sarīrañcassa bhakkhatthāya adāsi. sakko pabbatarasaṁ pīḷetvā ādāya
candamaṇḍale sasalakkhaṇaṁ akāsi. tato paṭṭhāya teneva sasalakkhaṇena
so candimā devaputto sasi sasīti paññāyi. evaṁ sasaṭṭhako
lokassa kāmaduho pemavaḍḍhamāno ajja yakkho virocati. kappaṭṭhiyaṁ

page number: 223

hetaṁ pāṭihāriyanti.
taṁ sutvā yakkho kumāraṁ visajjento gāthamāha
cando yathā rāhumukhā pamutto
virocate pannaraseva bhānumā
evaṁ tuvaṁ porisādā pamutto
viroca kapille mahānubhāva
āmodayaṁ pitaraṁ mātarañca
sabbo ca te nandatu ñātipakkhoti.
tattha bhānumāti suriyo. idaṁ vuttaṁ hoti yathā pannarase
rāhumukhā mutto cando vā bhānumā vā virocati evaṁ tvaṁpi mama
santikā mutto kapillaraṭṭhe viroca mahānubhāvāti. nandatūti tussatu.
gaccha mahāvīrāti mahāsattaṁ uyyojesi. sopi taṁ nibbisevanaṁ
katvā pañca sīlāni datvā yakkho nukho esa noti parigaṇhanto
yakkhānannāma akkhīni rattāni honti animmilāni ca chāyā na
paññāyati acchambhitā honti nāyaṁ yakkho manusso esa
mayhaṁ kira pituno tayo bhātaro yakkhiniyā gahitā tesu tāya
dve khāditā bhavissanti eko puttasinehena paṭijaggito bhavissati
iminā tena bhavitabbaṁ imaṁ netvā mayhaṁ pitu ācikkhitvā rajje
paṭicchāpessāmīti cintetvā ehi bho na tvaṁ yakkho pitu
me jeṭṭhabhātikosi ehi mayā saddhiṁ gantvā kulasantake rajje
chattaṁ ussāpehīti vatvā itarena nāhaṁ manussoti vutte na

page number: 224

tvaṁ mayhaṁ saddahasi atthi pana so yassa saddahasīti pucchitvā
atthi asukaṭṭhāne dibbacakkhutāpasoti vutte taṁ ādāya tattha agamāsi.
tāpaso te disvā kiṁ karontā pitāputtā araññe vicarathāti
vatvā tesaṁ ñātibhāvaṁ kathesi. porisādo tassa saddahitvā tāta
tvaṁ gaccha ahaṁ ekasmiṁyeva attabhāve dubbidho jāto na me
rajjenattho pabbajissāmihanti tāpasassa santike isipabbajjaṁ
pabbaji. atha naṁ kumāro vanditvā nagarameva agamāsi.
tamatthaṁ pakāsento satthā āha
tato have dhitimā rājaputto
katañjalī paggayha porisādaṁ
tenānuññāto sotthi sukhī arogo
paccāgamā kapillamalīnasattoti.
gāthaṁ vatvā nāgaranegamādīhi katakiriyaṁ dassento osānagāthamāha
taṁ negamā jānapadā ca sabbe
hatthārohā rathikā pattikā ca
namassamānā pañjalikā upāgamuṁ
namatthu te dukkarakārakosīti.
rājā kumāro kira āgatoti sutvā paccuggamanaṁ akāsi.
kumāro mahājanaparivuto gantvā rājānaṁ vandi. atha naṁ so pucchi
tāta kathaṁ tādisā porisādā muttosīti. tāta nāyaṁ yakkho tumhākaṁ
jeṭṭhabhātiko esa mayhaṁ petteyyoti taṁ sabbaṁ pavuttiṁ ārocetvā

page number: 225

tumhehi mama petteyyaṁ daṭṭhuṁ vaṭṭatīti āha. rājā taṁ khaṇaññeva
bheriñcārāpetvā mahantena parivārena tāpasānaṁ santikaṁ agamāsi.
mahātāpaso tassa yakkhiniyā ānetvā akhādetvā positakāraṇañca
yakkhābhāvakāraṇañca tesaṁ ñātibhāvañca sabbaṁ vitthārena kathesi.
rājā ehi bhātika rajjaṁ kārehīti āha. alaṁ mahārājāti.
tenahi etha uyyāne vasissatha ahaṁ vo catūhi paccayehi
upaṭṭhahissāmīti. na gacchāmi mahārājāti. rājā tesaṁ assamapadato
avidūre ekaṁ pabbatantaraṁ bandhitvā mahantaṁ taḷākaṁ kāretvā kedāre
sampādetvā mahājanaṁ kulasahassaṁ ānetvā mahāgāmaṁ nivesetvā
tāpasānaṁ bhikkhācāraṁ paṭṭhapesi. so gāmo cullakammāsadammanigamo
nāma jāto. suttaso mahāsattena porisādassa damitapadeso nāma
pana mahākammāsadammanigamo nāmāti veditabboti.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne mātuposakatthero sotāpattiphale
patiṭṭhahi. tadā mātāpitaro mahārājakulāni ahesuṁ tāpaso
sārīputto porisādo aṅgulimālo kaniṭṭhā uppalavaṇṇā
aggamahesī rāhulamātā alīnasattukumāro pana ahamevāti.
jayaddisajātakaṁ niṭṭhitaṁ.
tatiyaṁ.
----------

page number: 226

chaddantajātakaṁ
kiṁ nu socasīti idaṁ satthā jetavane viharanto ekaṁ daharabhikkhuniṁ
ārabbha kathesi.
sā kira sāvatthiyaṁ kuladhītā gharāvāse ādīnavaṁ disvā sāsane
pabbajitvā ekadivasaṁ bhikkhunīhi saddhiṁ dhammassavanāya gantvā
alaṅkatadhammāsane nisīditvā dhammaṁ desentassa dasabalassa
apparimāṇapuññappabhāvābhinibbattaṁ uttamarūpasampattiyuttaṁ attabhāvaṁ oloketvā
pariciṇṇapubbā nukho me bhavasmiṁ vicarantiyā imassa mahāpurisassa
pādaparicārikāti cintesi. athassā taṁ khaṇaññeva jātissarañāṇaṁ
uppajji chaddantavāraṇakāle ahaṁ imassa mahāpurisassa pādaparicārikā
bhūtapubbāti. athassā sarantiyā mahantaṁ pītipāmojjaṁ
uppajji. sā pītivegena mahāhasitaṁ hasitvā puna cintesi
pādaparicārikā nāma sāmikānaṁ hitajjhāsayā appakā ahitajjhāsayāva
bahutarā hitajjhāsayā nukho ahaṁ imassa purisassa ahosiṁ
ahitajjhāsayāti. sā anussaramānā ahaṁ hi appamattaṁ dosaṁ hadaye
ṭhapetvā vīsaratanasatikaṁ chaddantamahāgajissaraṁ soṇuttarannāma nesādaṁ
pesetvā visapītena sallena vijjhāpetvā jīvitakkhayaṁ pāpesinti
addasa. athassā soko udapādi. hadayaṁ uṇhaṁ ahosi. sokaṁ
saṇṭhāretuṁ asakkontī assasitvā passasitvā mahāsaddena parodi.

page number: 227

taṁ disvā satthā sitaṁ pātukaritvā ko nukho bhante hetu ko paccayo
sitassa pātukammāyāti bhikkhusaṅghena puṭṭho bhikkhave ayaṁ daharabhikkhunī
pubbe mayi kataṁ aparādhaṁ saritvā rodatīti vatvā atītaṁ āhari.
atīte himavante chaddantadahaṁ upanissāya aṭṭhasahassahatthināgā
vasiṁsu iddhimanto vehāsaṅgamā. tadā bodhisatto jeṭṭhakavāraṇassa
putto hutvā nibbatti. so sabbaseto ahosi rattamukhapādo.
so aparabhāge vuḍḍhippatto aṭṭhāsītihatthubbedho ahosi
vīsaratanasatāyāmo aṭṭhapaṇṇāsahatthāya rajaṭadāmasadisāya soṇḍāya
samannāgato. dantā panassa parikkhepato pannarasahatthā ahesuṁ dīghato
tiṁsahatthā chabbaṇṇaraṁsīhi samannāgatā. so aṭṭhannaṁ nāgasahassānaṁ
jeṭṭhako ahosi. pañcasate paccekabuddhe pūjesi. tassa dve
aggamahesiyo ahesuṁ cullasubhaddā mahāsubhaddā cāti. nāgarājā
aṭṭhanāgasahassaparivāro kāñcanaguhāyaṁ vasati. so pana chaddantadaho
āyāmato ca vitthārato ca dvipaṇṇāsayojano hoti. tassa
majjhe dvādasayojanappamāṇe ṭhāne sevālaṁ vā panakaṁ vā kaddamaṁ
vā natthi maṇikkhandhavaṇṇaṁ udakameva santiṭṭhati tadanantaraṁ yojanavitthataṁ
suddhakallāhāravanaṁ taṁ udakaṁ parikkhipitvā ṭhitaṁ tadanantaraṁ yojanavitthatameva
suddhanīluppalavanaṁ taṁ parikkhipitvā ṭhitaṁ tato
yojanayojanavitthatāneva rattuppalasetuppalarattapadumasetapadumakumudavanāni purimaṁ
parikkhipitvā ṭhitāni. imesaṁ pana sattannaṁ vanānaṁ anantaraṁ
sabbesaṁpi tesaṁ kallāhārādīnaṁ vasena omissakavanaṁ yojanavitthatameva

page number: 228

tāni parikkhipitvā ṭhitaṁ. tadanantaraṁ nāgānaṁ kaṭippamāṇe udake
yojanavitthatameva rattasālivanaṁ. tadanantaraṁ udakapariyante
yojanavitthatameva nīla pīta lohita odātasurabhikusumasamākiṇṇaṁ udakagacchavanaṁ.
iti imāni dasa vanāni yojanavitthatāneva. tato khuddakarājamāsa-
mahārājamāsamuggavanaṁ. tadanantaraṁ tipusaelāḷukalābukakumbhaṇḍavallivanaṁ.
tato pūgarukkhappamāṇaṁ ucchuvanaṁ. tato hatthidantappamāṇaphalaṁ
kadalivanaṁ. tato sālavanaṁ. tadanantaraṁ cāṭippamāṇaphalaṁ
panasavanaṁ. tato madhuraphalaṁ liñcavanaṁ. tato kapiṭṭhavanaṁ. tato
omissako mahāvanasaṇḍo. tato veḷuvanaṁ. ayamassa tasmiṁ
kāle sampatti. saṁyuttaṭṭhakathāyaṁ pana idāni vattamānasampattiyeva
kathitā.
veḷuvanaṁ pana parikkhipitvā satta pabbatā ṭhitā. tesaṁ
bāhirantarato paṭṭhāya paṭhamo cullakāḷapabbato nāma dutiyo
mahākāḷapabbato nāma. tato udakapassapabbato nāma. tato
candapassapabbato nāma. tato suriyapassapabbato nāma. tato
maṇipassapabbato nāma. sattamo suvaṇṇapassapabbato nāma.
so ubbedhato sattayojaniko chaddantadahaṁ parikkhipitvā pattassa
mukhavaṭṭi viya ṭhito. tassa abbhantarimapassaṁ suvaṇṇavaṇṇaṁ.
tato nikkhantena obhāsena chaddantadaho samuggatabālasuriyo viya
hoti. bāhirapabbatesu pana eko ubbedhato chayojaniko eko
pañca eko cattāri eko tīṇi eko dve eko

page number: 229

yojaniko. evaṁ sattapabbataparikkhittassa pana tassa chaddantadahassa
pubbuttarakaṇṇe udakavātappaharaṇokāse mahānigrodharukkho atthi.
tassa khandho parikkhepato pañcayojaniko ubbedhato sattayojaniko
catūsu disāsu catasso sākhā chayojanikā uddhaṁ uggatasākhāpi
chayojanikāva. iti so mūlato paṭṭhāya ubbedhena terasayojanikova
sākhānaṁ upari samantato dvādasayojaniko aṭṭhahi pārohasahassehi
paṭimaṇḍito muṇḍamaṇipabbato viya vilāsamāno tiṭṭhati.
chaddantadahassa pana pacchimadisābhāge suvaṇṇapassapabbate
dvādasayojanikā kāñcanaguhā. chaddanto nāma nāgarājā vassāratte
aṭṭhasahassanāgaparivuto kāñcanaguhāyaṁ vasati. gimhakāle udakavātaṁ
sampaṭicchamāno mahānigrodhamūle pārohantare tiṭṭhati. athassa
ekadivasaṁ mahāsālavanaṁ pupphitanti ārocayiṁsu. so saparivāro
sālakīḷaṁ kīḷissāmīti taṁ sālavanaṁ gantvā ekaṁ supupphitaṁ sālarukkhaṁ
kumbhena pahari. cullasubhaddā uparivātapasse ṭhitā. tassā
sarīre sukkhadaṇḍakamissāni purāṇapaṇṇāni ceva tāmbakipillikāni
ca patiṁsu. mahāsubhaddā adhovātapasse ṭhitā. tassā sarīre
pupphareṇukiñjakkhapattāni patiṁsu. cullasubhaddā attano piyabhariyāya
upari pupphareṇukiñjakkhapattāni pātesi ayaṁ nāgarājā mama sarīre
sukkhadaṇḍakamissāni purāṇapaṇṇāni ceva tāmbakipillikāni ca pātesi
hotu kattabbaṁ jānissāmīti cintetvā mahāsatte veraṁ bandhi.
aparampi divasaṁ nāgarājā saparivāro nahānatthāya chaddantadahaṁ

page number: 230

otari. atha dve taruṇanāgā soṇḍāya usīrakalāpe gahetvā
kelāsakūṭaṁ majjantā viya nahāpesuṁ. tasmiṁ nahātvā uttiṇṇe
dve kareṇuyo nahāpesuṁ. tāpi uttaritvā mahāsattassa santike
aṭṭhaṁsu. tato aṭṭhasahassanāgā saraṁ otaritvā udakakīḷaṁ kīḷitvā
sarato nānāpupphāni āharitvā rajaṭathūpaṁ alaṅkaronto viya mahāsattaṁ
alaṅkaritvā pacchā dve kareṇuyo alaṅkariṁsu. atheko hatthī
sare vicaranto sattuddayaṁ mahāpadumaṁ labhitvā āharitvā mahāsattassa
adāsi. so taṁ soṇḍāya gahetvā reṇū kumbhe okiritvā
jeṭṭhakāya mahāsubhaddāya adāsi. taṁ disvā itarā idaṁpi
sattuddayaṁ mahāpadumaṁ attano piyabhariyāya eva adāsi na mayhanti
punapi tasmiṁ veraṁ bandhi.
athekadivasaṁ bodhisatte madhuraphalāni ceva bhiṁsamūlāni ca
pokkharamadhunā yojetvā pañcasate paccekabuddhe bhojente cullasubhaddā
attano laddhaphalāphalaṁ paccekabuddhānaṁ datvā bhante ahaṁ itodāni
cavitvā maddarājakule nibbattetvā subhaddā nāma rājakaññā hutvā
vayappattā bārāṇasirañño aggamahesibhāvaṁ patvā tassa piyā
manāpā taṁ attano ruciṁ kātuṁ samatthā hutvā tassa ācikkhitvā
ekaṁ luddakaṁ pesetvā imaṁ hatthiṁ visapītena sallena vijjhāpetvā
jīvitakkhayaṁ pāpetvā chabbaṇṇaraṁsī visajjente yamakadante āharāpetuṁ
samatthā homīti patthanaṁ ṭhapesi. sā tato paṭṭhāya gocaraṁ agahetvā
sussitvā na cirasseva kālaṁ katvā maddaraṭṭhe aggamahesiyā

page number: 231

kucchimhi nibbatti. jāyamānāya ca subhaddātissā nāmaṁ akaṁsu.
atha naṁ vayappattaṁ bārāṇasirañño adaṁsu. sā tassa piyā
manāpā soḷasannaṁ itthīsahassānaṁ jeṭṭhakā jātissarañāṇañca paṭilabhi.
sā cintesi samiddhā me patthanā idāni tassa nāgassa
yamakadante āharāpessāmīti. tato sarīraṁ telena makkhetvā
kiliṭṭhavatthaṁ nivāsetvā gilānākāraṁ dassetvā sirisayanaṁ pavisitvā
mañcake nipajji. rājā kuhiṁ subhaddāti vatvā gilānāti sutvā
sirigabbhaṁ pavisitvā mañcake nisīdāpetvā tassā piṭṭhiṁ parimajjanto
paṭhamaṁ gāthamāha
kinnu socasi anuccaṅgī paṇḍusī varavaṇṇinī
milāyasi visālakkhī mālāva parimadditāti.
tattha anuccaṅgīti kāñcanasannibhasarīre. mālāva parimadditāti
hatthehi parimadditapadumā viya.
taṁ sutvā sā itaraṁ gāthamāha
dohalo me mahārāja supinantenupaccagā
na so sulabharūpova yādiso mama dohaloti.
tattha na soti yādiso mama. supinantenupaccagāti supinante
supinaṁ passantiyā mayā diṭṭho dohalo so sulabharūpo viya
na hoti dullabho so mayhaṁ pana taṁ alabhantiyā jīvitaṁ
natthīti avaca.
taṁ sutvā rājā gāthamāha

page number: 232

ye keci mānusā kāmā idha lokasmi nandane
sabbe te paccurā mayhaṁ ahante dammi dohalanti.
tattha paccurāti bahū sulabhā bhadde subhadde idha lokasmiṁ
mānusā kāmā manussehi patthiyamānā ye keci satta ratanā nandane
mānuse ye keci pañca kāmaguṇā atthi sabbe te vatthukāmakilesakāme
ahaṁ te tuyhaṁ dammi dadāmīti.
taṁ sutvā devī mahārāja dullabho mama dohalo na taṁ
idāni kathemi yāvatikā pana vo vijite luddā te sabbe
sannipātetha tesaṁ majjhe kathessāmīti dīpentī anantaraṁ gāthamāha
luddā deva samāyantu ye keci vijite tava
etesaṁ ahamakkhissaṁ yādiso mama dohaloti.
tattha deva ye keci tava vijite yuttā luddā atthi sabbe te
luddā samāyantu pakkosiṁsu ahaṁ yādiso mama dohalo etesaṁ
luddānaṁ akkhissaṁ akkhissāmīti.
rājā sādhūti sirigabbhā nikkhamitvā yāvatikā tiyojanasatike
kāsikaraṭṭhe luddā sabbesaṁ sannipātatthāya bheriñcārāpethāti
amacce āṇāpesi. te tathā kariṁsu. na cirasseva kāsikaraṭṭhavāsino
luddā yathābalaṁ paṇṇākāraṁ gahetvā āgantvā āgatabhāvaṁ
rañño ārocāpesuṁ. te sabbepi saṭṭhisahassamattā ahesuṁ.
rājā tesaṁ āgatabhāvaṁ ñatvā vātapāne ṭhito hatthaṁ pasāretvā
tesaṁ āgatabhāvaṁ deviyā kathento āha

page number: 233

ime te luddakā devi katahatthā visāradā
vanaññū ca migaññū ca mamatthe cattajīvitāti.
tattha imeti ye tvaṁ sannipātāpesi ime te. katahatthāti
vijjhanachedanesu katahatthā sukusalā susikkhitā. visāradāti nibbhayā.
vanaññū ca migaññū cāti vanāni ca mige ca jānanti. mamattheti
sabbepi cete mamatthe cattajīvitā yamahaṁ icchāmi taṁ karontīti.
taṁ sutvā devī te āmantetvā itaraṁ gāthamāha
luddaputtā nisāmetha yāvantettha samāgatā
chabbisāṇaṁ gajaṁ setaṁ addasaṁ supine ahaṁ
tassa dantehi me attho alābhe natthi jīvitanti.
tattha bhonto luddaputtā ettha tasmiṁ ṭhāne yāvantā
yattakā tumhe samāgatā me mama vacanaṁ nisāmetha suṇātha.
chabbisāṇanti chabbaṇṇavisāṇaṁ. ahaṁ gajaṁ kīdisaṁ chabbisāṇaṁ setaṁ
evarūpaṁ gajaṁ supine addasaṁ passāmi tassa nāgarājassa dantehi
me attho alābhe natthi jīvitanti.
taṁ sutvā luddaputtā āhaṁsu
na no pitūnaṁ na pitāmahānaṁ
diṭṭho suto kuñjaro chabbisāṇo
yamaddasa supine rājaputtī
akkhāhi no yādiso hatthināgoti.

page number: 234

tattha pitūnanti karaṇatthe sāmivacanaṁ. idaṁ vuttaṁ hoti deva
amhākaṁ pitūhi pitāmahehipi evarūpo kuñjaro na diṭṭhapubbo
pageva amhehi tasmā attanā diṭṭhalakkhaṇavasena akkhāhi no
yādiso tayā diṭṭho hatthināgoti.
anantaragāthāpi teheva vuttā
disā catasso vidisā catasso
uddhaṁ adho dasa disā imā yo
katamaṁ disaṁ tiṭṭhati nāgarājā
yamaddasa supine chabbisāṇanti.
tattha disāti disāsu. katamanti etāsu disāsu katamāya
disāyāti.
evaṁ vutte subhaddā sabbe ludde oloketvā tesaṁ antare
patthatapādaṁ bhattapūṭasadisajaṅghaṁ mahājānukaṁ mahāphāsukaṁ bahalamassuṁ
tāmbadāṭhikaṁ nibbiddhapiṅgalaṁ dussaṇṭhānaṁ vibhacchaṁ sabbesaṁ matthakena
paññāyamānaṁ mahāsattassa pubbaveriṁ soṇuttaraṁ nāma nesādaṁ disvā
esa mama vacanaṁ kātuṁ sakkhissatīti rājānaṁ anujānāpetvā taṁ
ādāya sattabhūmikapāsādassa uparitalaṁ āruyha uttarasīhapañjaraṁ
vivaritvā uttarahimavantābhimukhaṁ hatthaṁ pasāretvā catasso gāthā
abhāsi
ito ujuṁ uttarāyaṁ disāyaṁ
atikkamma so satta girī brahante

page number: 235

suvaṇṇapasso nāma giri uḷāro
saṁpupphito kiṁpurisānuciṇṇo.
āruyha selaṁ bhavanaṁ kinnarānaṁ
olokaya pabbatapādamūlaṁ
atha dakkhasī meghasamānavaṇṇaṁ
nigrodharājaṁ aṭṭhasahassapādaṁ.
tatthacchati kuñjaro chabbisāṇo
sabbaseto duppasaho parebhi
rakkhanti naṁ aṭṭhasahassanāgā
īsādantā vātajavappahārino.
tiṭṭhanti te tumūlamassasantā
kuppanti vātassapi eritassa
manussabhūtaṁ pana tattha disvā
bhasmaṁ kareyyuṁ nāssa rajopi tassāti.
tattha itoti bho luddaputta so tvaṁ imamhā ṭhānā.
uttarāyanti uttarāya uddissa ujuṁ gaccha gacchāhi gantvāna
brahante satta girī atikkamma atikkantena tayā paṭhamameva cha
pabbate atikkamitvā suvaṇṇamayo nāma giri kīdiso. uḷāroti
mahanto itarehi chahi pabbatehi uccataro. olokayāti
olokeyyāsi. tatthacchatīti tasmiṁ nigrodhamūle gimhasamaye udakavātaṁ
sampaṭicchanto tiṭṭhati. duppasahoti aññe taṁ upagantvā pasayhaṁ

page number: 236

kātuṁ samatthā nāma natthīti duppasaho parebhi evarūpo kuñjaro
tattha tasmiṁ nigrodhamūle gimhasamaye udakavātaṁ sampaṭicchanto acchati
tiṭṭhati. ludda aṭṭhasahassanāgā kīdisā. Ōsādantāti rathīsāya
samānadantā. vātajavappahārinoti vātajavena gantvā paccāmitte
paharaṇasīlā evarūpā aṭṭhasahassā nāgā naṁ nāgarājānaṁ rakkhanti.
tumūlanti bhiṁsanakaṁ mahāsaddānubandhaṁ assāsapassāsaṁ muñcantā
tiṭṭhanti. eritassāti vātapaharitassa yaṁ saddānubandhaeritacalitakampanaṁ
tassapi kuppanti te nāgā tattha tasmiṁ ṭhāne āgataṁ
manussabhūtaṁ disvā evaṁ pharusā. nāssāti tassa nāsavāteneva
viddhaṁsitvā bhasmaṁ katassa tassa rajopi na bhaveyyāti.
taṁ sutvā soṇuttaro maraṇabhayabhīto
bahū hi me rājakulamhi santi
pilandhanā jātarūpassa devi
muttā maṇī veḷuriyāmayā ca
kiṁ kāhasi dantapilandhanena
māretukāmā kuñjaraṁ chabbisāṇaṁ
udāhu ghāṭessasi luddaputteti
āha.
tattha pilandhanāti ābharaṇāni. veḷuriyāmayāti veḷuriyamayāni.
ghāṭessasīti udāhu pilandhanapadesena luddaputte ghāṭāpetukāmāsīti
pucchi.

page number: 237

tato devī gāthamāha
sā issitā dukkhitā casmi ludda
uddhañca sussāmi anussarantī
karohi me luddaka etamatthaṁ
dassāmi te gāmavarāni pañcāti.
tattha sāti sā ahaṁ. anussarantīti tena vāraṇena pure
mayi kataṁ veraṁ anussaramānāva. dassāmi teti etasmiṁ te atthe
nipphādite saṁvacchare saṁvacchare satasahassuṭṭhānake pañca gāmavare
te tuyhaṁ dassāmi dadāmi.
evañca pana vatvā samma luddaputta ahaṁ etaṁ chaddantahatthiṁ
mārāpetvā yamakadante āharāpetuṁ samatthā homīti pubbe
paccekabuddhānaṁ dānaṁ datvā patthanaṁ ṭhapesiṁ mayā supinante diṭṭhaṁ nāma
natthi sā pana mayā paṭṭhitapatthanā samijjhissati tvaṁ gacchanto
mā bhāyīti taṁ samassāsesi. so sādhu ayyeti tassā vacanaṁ
sampaṭicchitvā tenahi me pākaṭaṁ katvā tassa vasanaṭṭhānaṁ kathehīti
pucchanto āha
katthacchati kattha mupeti ṭhānaṁ
vīthissa kā nahānagatassa hoti
kathañhi so nahāyati nāgarājā
kathaṁ vijānemu gatiṁ gajassāti.
tattha katthacchatīti kattha vasati. kattha mupetīti kattha upeti.

page number: 238

kattha tiṭṭhatīti attho. vīthissa kāti tassa nahānagatassa kā vīthi
hoti kataramaggena so gacchati. kathaṁ vijānemu gatinti tayā
akathite mayaṁ kathaṁ tassa gajassa gatiṁ vijānissāma tasmā kathehi
noti attho.
tato sā jātissarañāṇena paccakkhato diṭṭhaṭṭhānaṁ tassa
ācikkhantī dve gāthā abhāsi
tattheva sā pokkharaṇī adūre
rammā sutitthā ca mahodakā ca
saṁpupphitā bhamaragaṇānuciṇṇā
ettha hi so nahāyati nāgarājā.
sīsaṁ nahāto uppalamāladhārī
sabbaseto puṇḍarīkatacaṅgī
āmodamāno gacchatī saniketaṁ
purakkhatvā mahesiṁ sabbasubhaddanti.
tattha tatthevāti tattha vasanaṭṭhāneyeva. pokkharaṇīti
chaddantadahaṁ sandhāyāha. saṁpupphitāti duvidhehi kumudehi tividhehi uppalehi
pañcavaṇṇehi padumehi samantato pupphitā. ettha hi soti so
nāgarājā ettha chaddantadahe nahāyati. uppalamāladhārīti uppalādīnaṁ
jalathalajātānaṁ pupphānaṁ mālaṁ dhārento. puṇḍarīkatacaṅgīti puṇḍarīkasadisatacena
odātena aṅgena samannāgato. āmodamānoti āmoditapamodito.
saniketanti attano vasanaṭṭhānaṁ. purakkhatvāti

page number: 239

sabbasubhaddaṁ nāma mahesiṁ purato katvā aṭṭhahi nāgasahassehi
parivuto attano vasanaṭṭhānaṁ gacchatīti āha.
taṁ sutvā soṇuttaro sādhu ayye ahaṁ taṁ vāraṇaṁ māretvā
dante āharissāmīti sampaṭicchi. athassa sā tussitvā sahassaṁ
datvā gehaṁ tāva gaccha ito sattāhaccayena tattha gamissasīti
taṁ uyyojetvā kammāre pakkosāpetvā tāta amhākaṁ
vāsipharasukuddālanikhādanamuṭṭhikaveḷugumbacchedanasatthatiṇalāyana-
asilohadaṇḍakakakacakhāṇukāyasiṁghāṭakehi attho sabbaṁ sīghaṁ katvā āharāti
āṇāpetvā cammakāre pakkosāpetvā tāta amhākaṁ kumbhabhāragāhikaṁ
cammabhastaṁ kātuṁ vaṭṭati cammayottavarattahatthipādaupāhanacammachattehipi
no attho sabbaṁ sīghaṁ katvā āharāti āṇāpesi.
tato ubhopi sabbāni sīghaṁ katvā āharitvā adaṁsu. sā tassa
pātheyyaṁ saṁvidahitvā araṇīsahitaṁ ādiṁ katvā sabbaṁ upakaraṇañca
baddhasattuādikaṁ pātheyyañca cammabhastāyaṁ pakkhipi. taṁ sabbaṁpi
kumbhabhāramattaṁ ahosi. soṇuttaropi attano parivacchaṁ katvā
sattame divase āgantvā deviṁ vanditvā aṭṭhāsi. atha naṁ sā
niṭṭhitante sabbūpakaraṇaṁ imaṁ tāva pasibbakaṁ gaṇhāti āha. so
pana mahāthāmo pañcannaṁ hatthīnaṁ balaṁ dhāreti. tasmā
tambulapasibbakaṁ viya ukkhipitvā upakacchantare ṭhapetvā rittahattho viya
aṭṭhāsi. subhaddā luddakassa dārakānaṁ paribbayaṁ datvā rañño
ācikkhitvā soṇuttaraṁ uyyojesi. sopi rājānañca deviñca

page number: 240

vanditvā rājanivesanā oruyha rathe ṭhatvā mahantena parivārena
nagarā nikkhamitvā gāmanigamaparamparāya paccantaṁ patvā jānapade
nivattetvā paccantavāsīhi saddhiṁ araññaṁ pavisitvā manussapathaṁ
atikkamma paccantavāsinopi nivattetvā ekakova gacchanto tiṁsayojanaṁ
patvā paṭhamaṁ dabbagahanaṁ kāsagahanaṁ tiṇagahanaṁ tulasigahanaṁ saragahanaṁ
tirivacchagahanaṁ cha gahanāni kaṇṭakagumbagahanāni vettagahanaṁ omissakagahanaṁ
nalavanagahanaṁ saravanagahanasadisaṁ uragenapi dubbinivijjhaṁ ghanavanagahanaṁ
rukkhagahanaṁ veḷugahanaṁ kalalagahanaṁ udakagahanaṁ pabbatagahananti aṭṭhārasa
gahanāni paṭipāṭiyā patvā upagantvā dabbagahanādīni asitena
lāyitvā tulasigahanādīni veḷuvanagumbacchedanasatthena chinditvā rukkhe
pharasunā koṭṭetvā atimahante nikhādanena vijjhitvā maggaṁ karonto
veḷugumbavane nisseṇiṁ katvā veḷugumbaṁ āruyha veḷuṁ chinditvā
aparassa veḷugumbassa upari pātetvā veḷugumbamatthakena gantvā
kalalagahane sukkharukkhapadaraṁ attharitvā tena gantvā aparaṁ attharitvā
itaraṁ ukkhipitvā puna purato attharanto taṁ atikkamitvā udakagahanaṁ
patvā doṇiṁ katvā tāya udakagahanaṁ taritvā pabbatapāde ṭhatvā
ayasīghātakaṁ yottena bandhitvā uddhaṁ khipitvā pabbate laggāpetvā
yottena oruyha tattha ṭhitova cammayottaṁ olambetvā taṁ ādāya
otaritvā heṭṭhimakhāṇuke bandhitvā yottena āruyha vajiraggena
lohadaṇḍena pabbataṁ vijjhitvā khāṇukaṁ koṭṭetvā tattha ṭhatvā
sīghāṭakaṁ ākaḍḍhitvā puna upari laggāpetvā tattha ṭhito cammayottaṁ

page number: 241

olambetvā taṁ ādāya otaritvā heṭṭhimakhāṇuke bandhitvā
yottenāruyha vāmahatthena yottaṁ gahetvā dakkhiṇahatthena muggaraṁ
ādāya yottaṁ paharitvā khāṇukaṁ nīharitvā puna abhiruhati.
etenūpāyena pabbatamatthakaṁ āruyha purato otaranto itare
purimanayeneva paṭhamapabbatamatthake khāṇukaṁ koṭṭetvā cammapasibbake
yottaṁ bandhitvā khāṇuke veṭhetvā sayaṁ antopasibbake nisīditvā
makkaṭakānaṁ makkaṭasuttavisajjanākārena yottaṁ viniveṭhento otari.
cammachattena vātaṁ gāhāpetvā sakuṇo viya otaratīti vadantiyeva.
evaṁ tassā subhaddāya vacanaṁ ādāya nagarā nikkhamitvā sattarasa
gahanāni atikkamitvā pabbatagahanaṁ patvā tatrāpi cha pabbate
atikkamitvā suvaṇṇapassapabbatamatthakaṁ āruyhabhāvaṁ āvikaronto
satthā āha
tattheva so uggahetvāna vākyaṁ
ādāya tūṇiñca dhanuñca luddo
vituriya so satta gīrī brahante
suvaṇṇapassannāma giri uḷāraṁ.
āruyha selaṁ bhavanaṁ kinnarānaṁ
olokayi pabbatapādamūlaṁ
tatthaddasā meghasamānavaṇṇaṁ
nigrodharājaṁ aṭṭhasahassapādaṁ.

page number: 242

tatthaddasā kuñjaraṁ chabbisāṇaṁ
sabbasetaṁ duppasahaṁ parebhi
rakkhanti naṁ aṭṭhasahassanāgā
īsādantā vātajavappahārino.
tatthaddasā pokkharaṇi adūre
rammaṁ sutitthañca mahodakañca
saṁpupphitaṁ bhamaragaṇānuciṇṇaṁ
yattha hi so nahāyati nāgarājā.
disvāna nāgassa gati ṭhitañca
vīthissa yā nahānagatassa hoti
opātamāgacchi anariyarūpo
payojito cittavasānugāyāti.
tattha soti bhikkhave so luddo tattheva sattabhūmipāsādatale
ṭhitāya tassā vacanaṁ uggahetvā saratūṇiñca mahādhanuñca ādāya
pabbatagahanaṁ patvā kataro nukho suvaṇṇapassapabbato nāmāti
satta mahāpabbate. vituriyāti tasmiṁ kāle vituleti tīreti. so
evaṁ tīrento suvaṇṇapassannāma giri uḷāraṁ disvā ayaṁ so
bhavissatīti cintesi. olokayīti taṁ kinnarānaṁ bhavanabhūtaṁ pabbataṁ
āruyha subhaddāya dinnasaññāvasena heṭṭhā olokesi. tatthāti
tasmiṁ pabbatapādamūle avidūreyeva taṁ nigrodhaṁ addasa. tatthāti
tasmiṁ nigrodhamūle ṭhitaṁ. tatthāti tattheva antopabbate tassa

page number: 243

nigrodhassa avidūre patvā yattha so nahāyati taṁ pokkharaṇī
addasa. disvānāti suvaṇṇapassapabbatā oruyha hatthīnaṁ gatakāle
hatthipādaupāhanaṁ āruyha tassa nāgarañño gataṭṭhānaṁ
nibbaddhavasanaṭṭhānañca upadhārento iminā maggena gacchati idha nahāyati
nahātvā otiṇṇo idha tiṭṭhatīti sabbaṁ disvā ahirikabhāvena
anariyarūpatāya cittavasānugāya payojito tasmā opātaṁ āgacchi
paṭipajji āvāṭaṁ khanīti attho.
tatrāyaṁ anupubbikathā. so kira mahāsattassa vasanokāsaṁ
sattamāsādhikehi sattahi saṁvaccharehi sattahi ca divasehi patvā
vuttanayeneva tassa vasanokāsaṁ sallakkhetvā idha āvāṭaṁ khanitvā
tasmiṁ ṭhito vāraṇādhipati vijjhitvā jīvitakkhayaṁ pāpessāmīti
vavatthapetvā araññaṁ pavisitvā thambhādīnaṁ atthāya rukkhe chinditvā
dabbasambhāre sajjetvā hatthīsu nahānatthāya gatesu tassa vasanokāse
mahākuddālena caturassaṁ āvāṭaṁ khanitvā uddhatapaṁsubījaṁ vapanto
viya udakena vikiritvā udukkhalapāsāṇānaṁ upari thambhe patiṭṭhapetvā
tulādhāre datvā padarāni attharitvā kaṇṭhappamāṇaṁ chiddaṁ katvā
upari paṁsuñca kacavarañca pakkhipitvā ekena passena attano
pavisanaṭṭhānaṁ katvā evaṁ niṭṭhite āvāṭe paccūsakāleyeva paṭisīsakaṁ
paṭimuñcitvā kāsāvāni paridahitvā saddhiṁ visapītena sallena dhanuṁ
ādāya āvāṭaṁ otaritvā aṭṭhāsi.
tamatthaṁ pakāsento satthā āha

page number: 244

khanitvāna kāsuṁ phalakehi chādayi
attānamodhāya dhanuñca luddo
passāgataṁ puthusallena nāgaṁ
samappayi dukkaṭakammakārī.
vaddho ca nāgo koñcamanādi ghoraṁ
sabbeva nāgā ninnādu ghorarūpaṁ
tiṇañca kaṭṭhañca raṇaṁ karontā
dhāviṁsu te aṭṭha disā samantato.
vadhissametanti parāmasanto
kāsāvamaddakkhi dhajaṁ isīnaṁ
dukkhena phuṭṭhassudapādi saññā
arahaddhajo sabbhi avajjharūpoti.
tattha odhāyāti odahitvā pavesetvā. passāgatanti attano
āvāṭassa passe āgataṁ. so kira dutiyadivase āgantvā nahātvā
uttiṇṇo tasmiṁ mahāvisālamālake nāma padese aṭṭhāsi. athassa
sarīrato udakaṁ nābhippadesena ogalitvā tena chiddena luddassa
sarīre pati. tāya saññāya so mahāsattassa āgantvā ṭhitabhāvaṁ
ñatvā taṁ passāgataṁ puthusallena samappayi vijjhi. dukkaṭakammakārīti
tassa mahāsattassa kāyikacetasikassa dukkhassa uppādanena dukkaṭassa
kammassa kārako. koñcamanādīti koñcanādaṁ kari. tassa kira
taṁ sallaṁ nābhiyā pavisitvā pīhakādīni sañcuṇṇetvā antādīni

page number: 245

chinditvā piṭṭhibhāgaṁ pharasunā padālentaṁ viya uggantvā ākāsena
pakkhandi. bhinnarajaṭakumbhato rajanaṁ viya pahāramukhena lohitaṁ paggharati.
balavavedanā uppajji. so vedanaṁ adhivāsetuṁ asakkonto
vedanāppatto sakalapabbataṁ ekaninnādaṁ karonto tikkhattuṁ mahantaṁ koñcanādaṁ
nadi. sabbevāti tepi sabbe aṭṭhasahassanāgā taṁ saddaṁ sutvā
maraṇabhayabhītā ghorarūpaṁ ninnāduṁ. raṇaṁ karontāti ghorarūpaṁ saddadāruṇaṁ
karonto tena saddenāgantvā chaddantavāraṇaṁ vedanāppattaṁ
disvā paccāmittaṁ gaṇhissāmāti tiṇañca kaṭṭhañca cuṇṇaṁ
karontā dhāvisu. vadhissametanti bhikkhave so chaddantavāraṇo disāsu
pakkantesu nāgesu subhaddāya kaṇeruyā passe ṭhatvā sandhāretvā
samassāsayamānāya vedanaṁ adhivāsetvā kaṇḍassa āgataṭṭhānaṁ
sallakkhento sace idaṁ puratthimadisādīhi āgataṁ abhavissa kumbhādīhi
pavisitvā pacchimakāyādīhi nikkhamissati idaṁ pana nābhiyā pavisitvā
ākāse pakkhandati tasmā paṭhaviyaṁ ṭhitena vissaṭṭhaṁ bhavissatīti
upadhāretvā ṭhitaṭṭhānaṁ upaparikkhitukāmo ko jānāti kiṁ bhavissati
subhaddaṁ apanetuṁ vaṭṭatīti cintetvā bhadde aṭṭhasahassanāgā mama
paccāmittaṁ pariyesantā disāsu pakkhantā tvaṁ idha kiṁ karosīti
vatvā deva ahaṁ tumhe sandhāretvā samassāsentī ṭhitā khamatha
meti tikkhattuṁ padakkhiṇaṁ katvā catūsu ṭhānesu vanditvā tāya
ākāsaṁ pakkhantāya nāgarājā bhūmiyaṁ pādanakhena pahari. padaraṁ
uppatitvā gataṁ. so taṁ chiddena olokento soṇuttaraṁ disvā

page number: 246

vadhissāmi nanti cittaṁ uppādetvā rajaṭadāmavaṇṇasoṇḍaṁ pavesetvā
parāmasanto buddhādīnaṁ isīnaṁ dhajaṁ kāsāvaṁ addakkhi. so taṁ
ukkhipitvā purato ṭhapesi. athassa tena tathārūpenāpi dukkhena
phuṭṭhassa arahaddhajo nāma sabbhi paṇḍitehi avajjharūpo aññadatthuṁ
sakkātabbo garukātabboyevāti ayaṁ saññā udapādi. so tena
saddhiṁ sallapanto gāthādvayamāha
anikkasāvo kāsāvaṁ yo vatthaṁ paridahessati
apeto damasaccena na so kāsāvamarahati.
yo ca vantakasāvassa sīlesu susamāhito
upeto damasaccena save kāsāvamarahatīti.
tassattho samma luddaputta yo puriso rāgādīhi kasāvehi
anikkasāvo indriyadamanena ceva vacīsaccena ca apeto anupagato
tehi guṇehi kāsāya rasapītaṁ kāsāvaṁ vatthaṁ paridahati so taṁ
kāsāvaṁ nārahati nānucchaviko so tassa vatthassa yo pana
tesaṁ kasāvānaṁ vantattā vantakasāvo assa. sīlesu susamāhitoti
supatiṭṭhitaparipuṇṇasīlācāro so etaṁ kāsāvaṁ arahati nāmāti.
evaṁ vatvā mahāsatto tasmi cittaṁ nibbāpetvā samma
kimatthaṁ maṁ vijjhasi ki attano atthāya udāhu aññena
payojitosīti pucchi.
tamatthaṁ pakāsento satthā āha

page number: 247

samappito puthusallena nāgo
aduṭṭhacitto luddakaṁ abhāsi
kimatthiyaṁ kissa vā samma hetu
mamaṁ vadhī kassa vāyaṁ payogoti.
tattha kimatthiyanti āyatiṁ ki patthento. kissa vāti kissa
hetu kena kāraṇena ki nāma tava mayā saddhiṁ veranti adhippāyo.
kassa vāti kassa vā aññassa ayaṁ payogo kena payojito
maṁ avadhīti attho.
athassa ācikkhanto luddo gāthamāha
kāsissa rañño mahesī bhadante
sā pūjitā rājakule subhaddā
(sā) taṁ addasā sā ca mamaṁ asaṁsi
dantehi atthoti mamaṁ avocāti.
tattha pūjitāti aggamahesiṭṭhānena pūjitā. addasāti sā
kira taṁ supinante addasa. asaṁsīti sā ca mama sakkāraṁ kāretvā
himavantappadese evarūpo nāma nāgo asukasmi nāma ṭhāne vasatīti
mamaṁ ācikkhati. dantehīti tassa nāgassa chabbaṇṇaraṁsī samujjalā
dantā tehi mama attho atthi pilandhanaṁ kāretukāmamhi te
me āharāti mamaṁ avoca.
taṁ sutvā idaṁ cullasubhaddāya kammanti ñatvā mahāsatto
vedanaṁ adhivāsetvā āha tassā mama dantehi attho natthi maṁ

page number: 248

māretukāmatāya pana pahiṇīti dīpento gāthādvayamāha
bahū hi me dantayugā uḷārā
ye me pitūnañca pitāmahānaṁ
jānāti sā kodhanā rājaputtī
vadhatthikā veramakāsi bālā.
uṭṭhehi tvaṁ ludda kharaṁ gahetvā
dante ime chinda purā marāmi
vajjāsi taṁ kodhanaṁ rājaputtiṁ
nāgo hato handa imassa dantāti.
tattha imeti tassa kira pitupitāmahānaṁ dantā mā vinassiṁsūti
guhāya sannicitā te sandhāya evamāha. jānātīti bahūnaṁ vāraṇānaṁ
idha ṭhāne sannicitā dante jānāti. vadhatthikāti kevalaṁ pana
sā maṁ māretukāmā appamattakaṁpi dosaṁ hadaye ṭhapetvā attano
veraṁ akāsi. evarūpena pharusakammena matthakaṁ pāpesi. kharanti
kakacaṁ. purā marāmīti yāva na marāmi. vajjāsīti vadeyyāsi.
handa imassa dantāti hato so mayā nāgo manoratho te matthakaṁ
patto gaṇha ime tassa dantāti.
so tassa vacanaṁ sutvā nisīdanaṭṭhānā vuṭṭhāya kakacaṁ ādāya
dante chindissāmīti tassa santike upagato. so pana ubbedhato
aṭṭhāsītihattho rajaṭapabbato viya ṭhito tenassa so dantaṭṭhānaṁ
na pāpuṇi. athassa mahāsatto kāyaṁ upanāmento heṭṭhāsīsako

page number: 249

nipajji. tadā pana nesādo mahāsattassa rajaṭadāmasadisaṁ soṇḍaṁ
maddanto abhiruhitvā kelāsakūṭe viya kumbhe ṭhatvā mukhakoṭimaṁsaṁ
jānunā paharitvā anto pakkhipitvā kumbhato oruyha kakacaṁ
antomukhe pavesesi. ubhohi hatthehi daḷhaṁ aparāparaṁ kaḍḍhi.
mahāsattassa balavavedanā uppajji. mukhaṁ lohitena pūri. nesādo
itocītoca sañcaranto kakacena chindituṁ nāsakkhi. atha naṁ
mahāsatto mukhato lohitaṁ chaḍḍetvā vedanaṁ adhivāsetvā kiṁ samma
chindituṁ na sakkosīti pucchi. āma sāmīti. mahāsatto satiṁ
paccupaṭṭhapetvā tenahi samma mama soṇḍaṁ ukkhipitvā kakacakoṭiṁ
gaṇhāpehi mama sayaṁ soṇḍaṁ ukkhipituṁ balaṁ natthīti āha.
nesādo tathā akāsi. mahāsatto soṇḍāya kakacaṁ gahetvā
aparāparaṁ cāresi. dantā pana kalīrā viya chindiṁsu. atha ne
āharāpetvā gaṇhitvā samma luddaputta ahaṁ ime dante tuyhaṁ
dadamāno neva mayhaṁ appiyāti dammi na sakkattamārattabrahmattāni
patthento imehi pana me dantehi sataguṇena sahassaguṇena
sabbaññutañāṇadantāva piyā sabbaññutañāṇappaṭivedhāya me idaṁ
puññaṁ paccayo hotūti dante datvā samma imaṁ ṭhānaṁ kittakena
kālena āgatosīti pucchitvā sattamāsasattadivasādhikehi sattahi
saṁvaccharehīti vutte gaccha imesaṁ dantānaṁ ānubhāvena
sattadivasabbhantareyeva bārāṇasiṁ pāpuṇissasīti vatvā tassa parittaṁ katvā

page number: 250

sallena viddho byathitopi santo
kāsāvavatthamhi manaṁ na dussayi
sace imaṁ nāgavarena saccaṁ
mā maṁ vane bālamigā agañchunti
taṁ uyyojesi uyyojetvā ca pana anāgatesuyeva tesu nāgesu
subhaddāya ca anāgatāya kālamakāsi.
tamatthaṁ pākāsento satthā āha
uṭṭhāya so luddo kharaṁ gahetvā
chetvāna dantāni gajuttamassa
vaggū subhe appaṭime paṭhabyā
ādāya pakkāmi tato hi khippanti.
tattha vaggūti vilāsavante. subheti sundare. appaṭimeti
imissaṁ paṭhaviyaṁ aññehi dantehi asadisaṁ. tasmiṁ pakkante te
nāgā paccāmittaṁ adisvā āgamiṁsu.
tamatthaṁ pakāsento satthā āha
bhayadditā nāgavadhena aṭṭā
ye te nāgā dasa disā vidhāvuṁ
adisvāna posaṁ gajapaccāmittaṁ
paccāgamuṁ yena so nāgarājāti.
tattha bhayadditāti maraṇabhayena upaddutā. aṭṭāti dukkhitā.
gajapaccāmittanti gajassa paccāmittaṁ. yena soti yattha

page number: 251

visālamālake so nāgarājā kālaṁ katvā kelāsapabbato viya patito taṁ
ṭhānaṁ paccāgamunti attho.
tehi pana saddhiṁ mahāsubhaddāpi āgatā te sabbepi aṭṭhasahassanāgā
tattha roditvā kanditvā mahāsattassa kulūpakapaccekabuddhānaṁ
santikaṁ gantvā bhante tumhākaṁ paccayadāyako visapītena sallena
viddho kālakato sīvathikadassanamassa gacchathāti vadiṁsu. pañcasatā
paccekabuddhāpi ākāsenāgantvā visālamālake otariṁsu. tasmiṁ
khaṇe dve taruṇanāgā nāgarañño sarīraṁ dantehi ukkhipitvā
paccekabuddhe vandāpetvā citakaṁ āropetvā jhāpayiṁsu. paccekabuddhā
sabbarattiṁ āhaḷane dhammasajjhāyaṁ kariṁsu. aṭṭhasahassanāgā āhaḷanaṁ
nibbāpetvā nahātvā mahāsubhaddaṁ purato katvā attano vasanaṭṭhānaṁ
āgamiṁsu.
tamatthaṁ pakāsento satthā āha
te tattha kanditvā roditvāna nāgā
sīse sake paṁsukaṁ okiritvā
āgamiṁsu te sabbe sakaṁ niketaṁ
purakkhatvā mahesiṁ sabbabhaddanti.
tattha paṁsukanti āhaḷanapaṁsukaṁ.
soṇuttaropi appatteyeva sattame divase dante ādāya
bārāṇasiṁ sampāpuṇi.
tamatthaṁ pakāsento satthā āha

page number: 252

ādāya dantāni gajuttamassa
vaggū subhe appaṭime paṭhabyā
suvaṇṇarājīhi samantamodare
so luddo kāsipuraṁ upāgami
upanesi so rājakaññāya dante
nāgo hato handa imassa dantāti.
tattha suvaṇṇarājīhīti suvaṇṇaraṁsīhi. samantamodareti samantato
obhāsante sakalavanasaṇḍaṁ suvaṇṇavaṇṇaṁ viya karonte. upanesīti
ahaṁ chaddantavāraṇassa chabbaṇṇaraṁsivisajjane yamakadante ādāya
āgacchāmi nagaraṁ alaṅkārāpethāti deviyā sāsanaṁ pesetvā tāya
rañño ārocāpetvā devanagaraṁ viya nagare alaṅkārāpite soṇuttaropi
nagaraṁ pavisitvā pāsādamāruhitvā dante upanesi upanetvā
ca pana ayye yassa kira tumhe appamattakaṁ dosaṁ hadaye karittha
so nāgo mayā hato mato tassa matabhāvaṁ jānātha handa
passatha ime tassa dantāti dante adāsi. sā mahāsattassa
chabbaṇṇaraṁsī vicittadante maṇitālavaṇṭena gahetvā ūrūsu ṭhapetvā
purimabhave attano piyasāmikassa dante olokentī evarūpaṁ nāma
sobhaggappattaṁ vāraṇaṁ visapītena sallena jīvitakkhayaṁ pāpetvā dante
chinditvā soṇuttaro āgatoti mahāsattaṁ anussarantī sokaṁ
uppādetvā adhivāsetuṁ nāsakkhi. athassā tattheva hadayaṁ phali. taṁ
divasameva kālamakāsi.

page number: 253

tamatthaṁ pakāsento satthā āha
disvāna dantāni gajuttamassa
bhattuppiyassa purimāya jātiyā
tattheva tassā hadayaṁ aphāli
teneva sā kālamakāsi bālāti.
athassa dasabalassa guṇe vaṇṇentā dhammasaṅgāhakattherā
evamāhaṁsu
sambodhipatto ca mahānubhāvo
sitaṁ akāsī parisāya majjhe
pucchiṁsu bhikkhū suvimuttacittā
nākāraṇe pātukaronti buddhā.
yamaddasātha dahariṁ kumāriṁ
kāsāvavatthaṁ anagāriyaṁ carantiṁ
sā kho tadā rājakaññā ahosi
ahaṁ tadā nāgarājā ahosiṁ.
ādāya dantāni gajuttamassa
vaggū subhe appaṭime paṭhabyā
yo luddako kāsipuraṁ upāgami
so kho tadā devadatto ahosi.
anāvasūraṁ cirarattasaṁsitaṁ
uccāvacaṁ caritamidaṁ purāṇaṁ

page number: 254

vītaddaro vītasoko visallo
sayaṁ abhiññāya abhāsi buddho.
ahaṁ vo tena kālena ahosiṁ tattha bhikkhavo
nāgarājā tadāhosiṁ evaṁ dhāretha jātakanti.
imā gāthā dasabalassa guṇe vaṇṇentehi dhammasaṅgāhakattherehi
ṭhapitā.
tattha sitaṁ akāsīti āvuso sambodhi patto satthā mahānubhāvo
alaṅkatadhammasabhāyaṁ alaṅkatadhammāsane parisamajjhe nisinno
ekadivasaṁ sitaṁ akāsi. nākāraṇeti bhante buddhā nāma akāraṇe
sitaṁ na karonti tumhehi ca sitaṁ kataṁ kena nukho kāraṇena
sitaṁ katanti mahākhīṇāsavā bhikkhū pucchiṁsu. yamaddasāthāti evaṁ
puṭṭho āvuso satthā attano sitakāraṇaṁ ācikkhanto ekaṁ
daharabhikkhuniṁ dassetvā evamāha bhikkhave yaṁ etaṁ daharayobbanappattaṁ
kumārikaṁ kāsāvavatthaṁ anagāriyaṁ upetaṁ pabbajitvā imasmiṁ sāsane
carantiṁ addasātha passatha sā tadā visapītena sallena nāgarājaṁ
vijjhitvā gantvā vadhehīti soṇuttarassa pesetā rājakaññā
ahosi tena gantvā jīvitakkhayaṁ pāpito ahaṁ tadā so nāgarājā
ahosinti attho. devadattoti bhikkhave idāni devadatto tadā
so luddako ahosi. anāvasūranti na avasūraṁ anatthaṅgatasuriyanti
attho. cirarattasaṁsitanti ito cirato anekavassakoṭimatthake saṁsitaṁ
saṁsaritaṁ anuciṇṇaṁ. idaṁ vuttaṁ hoti āvuso ito

page number: 255

anekavassakoṭimatthake saṁsaritaṁpi muḷhena vimuḷhena kataṁ pubbaṇhena kataṁ taṁ
divasameva sāyaṇhe saranto viya attano caritavasena uccattā
rājadhītāya ca soṇuttarassa ca caritavasena nīcattā uccanīcacaritaṁ
idaṁ purāṇaṁ rāgādīnaṁ vigatāya vītaddaro ñātidhanasokādīnaṁ abhāvena
vītasoko rāgasallādīnaṁ vigatattā visallo attanāva vijānitvā
buddho abhāsīti āhu. ahaṁ voti ettha voti nipātamattaṁ.
bhikkhave ahaṁ tena kālena tattha chaddantadahe ahosinti attho.
nāgarājāti honto ca na añño koci tadā homi athakho
nāgarājā homīti attho. evaṁ dhārethāti tumhe etaṁ jātakaṁ
evaṁ dhāretha uggaṇhātha pariyāpuṇāthāti.
imañca pana desanaṁ sutvā bahū sotāpannādayova ahesuṁ.
sā bhikkhunī pacchā vipassanaṁ vaḍḍhetvā arahattaṁ pattāti.
chaddantajātakaṁ niṭṭhitaṁ.
catutthaṁ.
-------------
sambhavajātakaṁ
rajjañca paṭipannasmāti idaṁ satthā jetavane viharanto
paññāpāramiṁ ārabbha kathesi.
paccuppannavatthu mahāummaṅgajātake āvibhavissati.
atīte pana kururaṭṭhe indapattanagare dhanañjayakorabyo nāma

page number: 256

rājā rajjaṁ kāresi. tassa sucīrato nāma brāhmaṇo purohito
atthadhammānusāsako ahosi. rājā dānādīni puññāni karonto
dhammena rajjaṁ anusāsi. so ekadivasaṁ dhammayāgaṁ nāma pañhaṁ
abhisaṅkharitvā sucīratabrāhmaṇaṁ āsane nisīdāpetvā sakkāraṁ katvā
pañhaṁ pucchanto catasso gāthā abhāsi
rajjañca paṭipannasmā ādhipaccaṁ sucīrata
mahantaṁ pattumicchāmi vijetuṁ paṭhaviṁ imaṁ.
dhammena no adhammena adhammo me na ruccati
kiccova dhammo carito rañño hoti sucīrata.
idha cevāninditā yena pecca yena aninditā
yasaṁ devamanussesu yena pappomu brāhmaṇa.
yohaṁ atthañca dhammañca kattumicchāmi brāhmaṇa
taṁ tvaṁ atthañca dhammañca brāhmaṇakkhāhi pucchitoti.
tattha rajjanti ācariya mayaṁ imasmiṁ sattayojanike indapattanagare
rajjañca tiyojanasatike kururaṭṭhe issarabhāvasaṅkhātaṁ ādhipaccañca.
paṭipannāti adhigatā. mahantanti idāni mahantabhāvaṁ
pattumicchāmi. vijetunti imaṁ paṭhaviṁ dhammena abhibhavituṁ ajjhottharituṁ
icchāmi. kiccovāti avasesajanehi raññova dhammo kicco
karaṇīyataro. rājānuvattako hi loko so tasmiṁ dhammike
sabbopi dhammiko hoti tasmā esa dhammo nāma raññova
kiccoti. idha cevāninditāti yena mayaṁ idha loke ca paraloke

page number: 257

ca aninditā. yena pappemūti yena mayaṁ nirayādīsu anibbattitvā
devesu ca mānusesu ca yasaṁ issariyaṁ sobhaggappattaṁ pāpuṇeyyāma
taṁ no kāraṇaṁ kathehīti. yohanti brāhmaṇa yo ahaṁ phalavipākasaṅkhātaṁ
atthañca tassa atthassa hetubhūtaṁ dhammañca kattuṁ samādāya
vattituṁ uppādetuñca icchāmi. taṁ tvanti tassa mayhaṁ tvaṁ sukheneva
nibbānagāmimaggaṁ āruyha appaṭisandhikabhāvaṁ patthentassa taṁ atthañca
dhammañca pucchito akkhāhi pākaṭaṁ katvā kathehīti brāhmaṇaṁ
dhammayāgapañhaṁ pucchi.
ayaṁ pana pañho gambhīro buddhavisayo sabbaññubuddhameva taṁ
pucchituṁ yuttaṁ tasmiṁ asati sabbaññutapariyesakaṁ bodhisattaṁ pucchituṁ
vaṭṭatīti. sucīrato pana attano abodhisattatāya pañhaṁ kathetuṁ
nāsakkhi. asakkonto ca paṇḍitamānaṁ akatvā attano asamatthabhāvaṁ
kathento gāthamāha
nāññatra vidhurā rāja etaṁ akkhātumarahati
yaṁ tvaṁ atthañca dhammañca kattumicchasi khattiyāti.
tassattho avisayo esa mahārāja pañho mādisānaṁ ahaṁ
hi nevassa ādiṁ na pariyosānaṁ passāmi andhakāraṁ paviṭṭho
viya homi bārāṇasirañño pana purohito vidhuro nāma brāhmaṇo
atthi sova taṁ ācikkheyya taṁ ṭhapetvā yaṁ tvaṁ atthañca
dhammañca kattumicchasi etadakkhātuṁ na añño arahatīti.
rājā tassa vacanaṁ sutvā tenahi brāhmaṇa khippaṁ tassa

page number: 258

santikaṁ gacchāhīti paṇṇākāraṁ datvā taṁ pesetukāmo gāthamāha
ehi kho pahito gaccha vidhurassa upantikaṁ
nikkhaṁ rattasuvaṇṇassa haraṁ gaccha sucīrata
abhihāraṁ imaṁ dajjā atthadhammānusiṭṭhiyāti.
tattha upantikanti santikaṁ. nikkhanti pañcatulā suvaṇṇā
eko nikkho ayaṁ pana rattasuvaṇṇassa nikkhasahassaṁ datvā
evamāha. imaṁ dajjāti tena imasmiṁ dhammayāgapañhe kathite tassa
atthadhammānusiṭṭhiyā abhihāraṁ pūjaṁ karonto imaṁ nikkhasahassaṁ
dadeyyāsīti.
evañca pana vatvā so pañhavisajjanassa likhanatthāya
satasahassagghanikaṁ suvaṇṇapaṭṭaṁ gamanatthāya yānaṁ parivāratthāya
balanikāyaṁ paṇṇākāraṁ katvā taṁ khaṇaññeva uyyojesi. so pana
indapattanagarā nikkhamitvā ujukameva bārāṇasiyaṁ agantvā yattha
yattha paṇḍitā vasanti sabbāni tāni ṭhānāni upasaṅkamitvā
sakalajambūdīpe pañhassa visajjanākāraṁ alabhitvā anupubbena bārāṇasiṁ
patvā ekasmiṁ ṭhāne nivāsaṁ gahetvā katipayehi janehi saddhiṁ
pātarāsabhuñjanavelāya vidhurassa nivesanaṁ gantvā āgatabhāvaṁ
ārocāpetvā tena pakkosāpito taṁ sake ghare bhuñjamānaṁ addasa.
tamatthaṁ pakāsento āvikaronto satthā sattamaṁ gāthamāha
svādhippāgā bhāradvājo vidhurassa upantikaṁ
tamaddasa mahābrahmā asamānaṁ sake ghareti.

page number: 259

tattha svādhippāgāti so bhāradvājagotto sucīrato adhippāgā
gatoti attho. mahābrahmāti mahābrāhmaṇo. asamānanti
bhuñjamānaṁ.
so pana tassa bālasahāyako ekācariyakule uggahitasippo
tasmā tena saddhiṁ ekatova bhuñjitvā bhattakiccapariyosāne sukhanisinno
samma kimatthaṁ āgatosīti puṭṭho āgamanakāraṇaṁ ācikkhanto aṭṭhamaṁ
gāthamāha
raññohaṁ pahito dūto korabyassa yasassino
atthaṁ dhammañca pucchesi iccabravi yudhiṭṭhilo
taṁ tvaṁ atthañca dhammañca vidhurakkhāhi pucchitoti.
tattha raññohanti rañño ahaṁ korabyassa yasassino dūto.
pahitoti tena pesito idhāgacchāmi. pucchesīti so yudhiṭṭhilagotto
dhanañjayarājā dhammayāgapañhaṁ nāma pucchi ahaṁ kathetuṁ asakkonto
tvaṁ sakkhissasīti ñatvā tassa ārocesi so paṇṇākāraṁ datvā
pañhaṁ pucchanatthāya maṁ tava santikaṁ pesento vidhurassa santikaṁ
gantvā imassa pañhassa atthañca pālidhammañca puccheyyāsi iti
abravi taṁ tvaṁ idāni mayā pucchito akkhāhīti.
tadā pana so brāhmaṇo mahājanassa cittaṁ gaṇhissāmīti
gaṅgaṁ pidahanto viya vinicchayaṁ vicāreti tassa pañhassa visajjane
okāso natthi so tamatthaṁ ācikkhanto navamaṁ gāthamāha

page number: 260

gaṅgaṁ me pidahissanti na taṁ sakkomi brāhmaṇa
apidhetuṁ mahāsaddaṁ taṁ kathaṁ so bhavissati
na te sakkomi akkhātuṁ atthaṁ dhammañca pucchitoti.
tassattho brāhmaṇa mayhaṁ mahājanassa nānācittagatisaṅkhātaṁ
gaṅgaṁ pidahissanti byāpāro uppanno tamahaṁ mahāsaddaṁ apidhetuṁ
na sakkomi tasmā kathaṁ so okāso bhavissati tasmiṁ asati
te ahaṁ pañhaṁ na visajjeyyaṁ iti cittekaggatañceva okāsañca
alabhanto na te sakkomi akkhātuṁ atthañca dhammañca pucchitoti.
evañca pana vatvā putto me paṇḍito mayā
ñāṇavantataro so te byākarissati tassa santikaṁ gacchāhīti vatvā
dasamaṁ gāthamāha
bhadrakāro ca me putto oraso mama atrajo
taṁ tvaṁ atthañca dhammañca gantvā pucchassu brāhmaṇāti.
tattha orasoti ure saṁvaddho. atrajoti attanā jāto.
taṁ sutvā sucīrato vidhurassa gharā nikkhamitvā bhadrakārassa
bhuttapātarāsassa attano parisāya majjhe nisinnakāle nivesanaṁ
agamāsi.
tamatthaṁ pakāsento satthā ekādasamaṁ gāthamāha
svādhippāgā bhāradvājo bhadrakārassa santikaṁ
tamaddasa mahābrahmā nisinnaṁ samhi vesmanīti.
tattha vesmanīti ghare.

page number: 261

so tattha gantvā bhadrakāramāṇavena katāsanābhihārasakkāro
nisīditvā āgamanakāraṇaṁ puṭṭho dvādasamaṁ gāthamāha
raññohaṁ pahito dūto korabyassa yasassino
atthaṁ dhammañca pucchesi iccabravi yudhiṭṭhilo
taṁ tvaṁ atthañca dhammañca bhadrakāra bravīhi meti.
atha naṁ bhadrakāro tāta ahaṁ imesu divasesu paradārikakamme
abhiniviṭṭho cittaṁ me byākulaṁ tena tyāhaṁ visajjetuṁ na
sakkhissāmi mayhaṁ pana kaniṭṭho sañjayakumāro nāma mayā ativiya
ñāṇavantataro taṁ puccha so te pañhaṁ visajjessatīti tassa
santikaṁ pesento dve gāthā abhāsi
maṁsakājaṁ avahāya godhaṁ anupatāmahaṁ
na te sakkomi akkhātuṁ atthaṁ dhammañca pucchito
sañjayo nāma me bhātā kaniṭṭho me sucīrata
taṁ tvaṁ atthañca dhammañca gantvā pucchassu brāhmaṇāti.
tattha maṁsakājanti yathā nāma puriso thūlamigamaṁsaṁ kājenādāya
gacchanto antarāmagge godhapotakaṁ disvā maṁsakājaṁ chaḍḍetvā taṁ
anubandheyya evameva attano ghare vasavattaniṁ bhariyaṁ chaḍḍetvā
parassa rakkhitagopitaṁ itthiṁ anubandhanto homīti dīpento evamāha.
so tasmiṁyeva khaṇe sañjayassa nivesanaṁ gantvā tena katasakkāro
āgamanakāraṇaṁ puṭṭho ācikkhi.
tamatthaṁ pakāsento satthā dve gāthā abhāsi

page number: 262

svādhippāgā bhāradvājo sañjayassa upantikaṁ
tamaddasa mahābrahmā nisinnaṁ samhi vesmani.
raññohaṁ pahito dūto korabyassa yasassino
atthaṁ dhammañca pucchesi iccabravi yudhiṭṭhilo
taṁ tvaṁ atthañca dhammañca sañjayakkhāhi pucchitoti.
sañjayakumāro pana tadā paradārameva sevati. athassa
sohaṁ tāta paradāraṁ sevāmi sevanto ca pana gaṅgaṁ taritvā
paratīraṁ gacchāmi taṁ maṁ sāyañca pāto ca nadiṁ tarantaṁ maccu
gilati nāma tena me cittaṁ byākulaṁ na tyāhaṁ ācikkhituṁ
sakkhissāmi kaniṭṭho pana me sambhavakumāro nāma atthi jātiyā
sattavassiko mayā sataguṇena sahassaguṇena satasahassaguṇena
adhikañāṇataro so te ācikkhissati gaccha taṁ pucchāhīti imamatthaṁ
pakāsento so dve gāthā abhāsi
sadā maṁ gilati maccu sāyaṁ pāto sucīrata
na te sakkomi akkhātuṁ atthaṁ dhammañca pucchito.
sambhavo nāma me bhātā kaniṭṭho me sucīrata
taṁ tvaṁ atthañca dhammañca gantvā pucchassu brāhmaṇāti.
taṁ sutvā sucīrato ayaṁ pañho imasmiṁ loke acchariyabbhūto
bhavissati imaṁ visajjetuṁ samattho nāma natthi maññeti cintetvā
dve gāthā abhāsi

page number: 263

abbhūto vata bho dhammo nāyaṁ asmāka ruccati
tayo janā pitāputtā te su paññāya no vidū.
na naṁ sakkotha akkhātuṁ atthaṁ dhammañca pucchitā
kathaṁ nu daharo jaññā atthaṁ dhammañca pucchitoti.
tattha nāyanti ayaṁ pañhādhammo abbhūto imaṁ kathetuṁ samatthena
nāma na bhavitabbaṁ tasmā yaṁ tvaṁ kumāro kathessatīti vadesi
nāyaṁ asmākaṁ ruccati. te sūti ettha sukāro nipātamattaṁ.
pitā vidhuro puttāpi bhadrakāro ca sañjayo cāti tepi tayo
pitāputtā paññāya imaṁ dhammaṁ no vidū na vijānanti añño
koci jānissatīti attho. na nanti tumhe tayo janā pucchitā
etaṁ akkhātuṁ na sakkotha daharo sattavassiko kumāro pucchito
kathaṁ nu jaññā kena kāraṇena jānituṁ sakkhissatīti attho.
taṁ sutvā sañjayakumāro tāta sambhavakumāro daharoti
maññāsi sacepi pañhavisajjanena atthiko gaccha taṁ pucchāti
atthadīpanāhi kumārassa vaṇṇaṁ pakāsento dvādasa gāthā
abhāsi
mā naṁ daharoti maññāsi apucchitvāna sambhavaṁ
pucchitvā sambhavaṁ jaññā atthaṁ dhammañca brāhmaṇa.
yathāpi cando vimalo gacchaṁ ākāsadhātuyā
sabbe tāragaṇe loke ābhāya atirocati.

page number: 264

evampi daharūpeto paññāyogena sambhavo
mā naṁ daharoti maññāsi apucchitvāna sambhavaṁ
pucchitvā sambhavaṁ jaññā atthaṁ dhammañca brāhmaṇa.
yathāpi rammako māso gimhānaṁ hoti brāhmaṇa
atevaññehi māsehi dumapupphehi sobhati.
evampi daharūpeto paññāyogena sambhavo
mā naṁ daharoti maññāsi apucchitvāna sambhavaṁ
pucchitvā sambhavaṁ jaññā atthaṁ dhammañca brāhmaṇa.
yathāpi himavā brahme pabbato gandhamādano
nānārukkhehi sañchanno mahābhūtagaṇālayo
osadhehi ca dibbehi disā bhāti pavāti ca.
evampi daharūpeto paññāyogena sambhavo
mā naṁ daharoti maññāsi apucchitvāna sambhavaṁ
pucchitvā sambhavaṁ jaññā atthaṁ dhammañca brāhmaṇa.
yathāpi pāvako brahme accimālī yasassimā
jalamāno vane gacche analo kaṇhavattanī.
ghaṭāsano dhūmaketu uttamāhevanandaho
nissive pabbataggasmiṁ bahutejo virocati.
evampi daharūpeto paññāyogena sambhavo
mā naṁ daharoti maññāsi apucchitvāna sambhavaṁ
pucchitvā sambhavaṁ jaññā atthaṁ dhammañca brāhmaṇa.

page number: 265

javena bhadraṁ jānanti balibaddañca vāhiye
dohena dhenuṁ jānanti bhāsamānañca paṇḍitaṁ.
evampi daharūpeto paññāyogena sambhavo
mā naṁ daharoti maññāsi apucchitvāna sambhavaṁ
pucchitvā sambhavaṁ jaññā atthaṁ dhammañca brāhmaṇāti.
tattha jaññāti jānissasi. candoti puṇṇacando. vimaloti
abbhādimalarahito. evampi daharūpetoti evaṁ sambhavakumāro
daharabhāvena upetopi paññāyogena sakalajambūdīpatale avasesapaṇḍite
atirocati atikkamitvā virocati bhāsati. rammakoti cittamāso.
atevaññehīti ativiya aññehi ekādasahi māsehi. evanti evaṁ
sambhavopi paññāyogena sobhati. himavāti himapātasamaye himayuttoti
himavāti gimhakāle himañca vamatīti himavāti. sampattaṁ janaṁ
gandhena madayatīti gandhamādano. mahābhūtagaṇālayoti devagaṇanivāso.
disā bhātīti sabbadisā ekobhāsā viya karoti. pavātīti gandhena
sabbā disā vāyati. evanti evaṁ sambhavopi paññāyogena
sabbā disā bhāti ceva pavāti ca. yasassimāti tejasampattiyā
yasassimā. accimālīti accīhi yutto. jalamāno vane gaccheti
gacchasaṅkhāte mahāvane jalanto carati. analoti atitto. gatamaggassa
kaṇhabhāvena kaṇhavattanī. yaññe āhutivasena ghaṭaṁ asnātīti
ghaṭāsano. dhūmo ketukiccaṁ assa sādhetīti dhūmaketu.
uttamāhevanandahoti ahevanaṁ vuccati vanasaṇḍo uttamavanasaṇḍaṁ dahatīti

page number: 266

attho. nissiveti rattibhāge. pabbataggasminti pabbatasikhare.
bahutejoti bahuindano. virocatīti sabbā disā obhāsati.
evanti evaṁ mama kaniṭṭho sambhavakumāro daharopi paññāyogena
virocati. bhadranti bhadramassājānīyaṁ javasampattiyā jānanti na
sarīrena. vāhiyeti vahitabbe bhāre sati bhāravahatāya ayaṁ uttamoti
balibaddaṁ jānanti. dohenāti dohasampattiyā dhenuṁ sukhīrāti
jānanti. bhāsamānanti ettha nānābhāsamānaṁ jānanti. missaṁ
bālehi paṇḍitanti suttaṁ āharitabbaṁ.
sucīrato evaṁ tasmiṁ sambhavaṁ vaṇṇente pañhaṁ pucchitvā
jānissāmīti kahaṁ pana te kumāra kaniṭṭhoti pucchi. athassa so
sīhapañjaraṁ vivaritvā hatthaṁ pasāretvā so eso pāsādadvāre
antaravīthiyaṁ kumārakehi saddhiṁ suvaṇṇavaṇṇo kīḷati ayaṁ mama
kaniṭṭho upasaṅkamitvā taṁ pucchatha buddhalīlāya te pañhaṁ
kathessatīti āha. sucīrato tassa vacanaṁ sutvāva pāsādā oruyha
kumārassa santikaṁ agamāsi. kāya velāyāti. kumārassa
nivatthasāṭakaṁ mocetvā khandhe khipitvā ubhohi hatthehi paṁsuṁ gahetvā
ṭhitavelāya.
tamatthaṁ āvikaronto satthā
svādhippāgā bhāradvājo sambhavassa upantikaṁ
tamaddasa mahābrahmā kīḷamānaṁ bahīpureti
gāthamāha.

page number: 267

tattha bahīpureti bahinivesane.
mahāsattopi brāhmaṇaṁ āgantvā purato ṭhitaṁ disvā tāta
kenatthenāgatosīti pucchitvā tāta kumāra ahaṁ jambūdīpatale
āhiṇḍanto mayā pucchitaṁ pañhaṁ kathetuṁ samatthaṁ alabhitvā tava
santikaṁ āgatomhīti vutte sakalajambūdīpe kira avinicchito pañho
mama santikaṁ āgato ahaṁ ñāṇena mahallakoti hirottappaṁ
paṭilabhitvā hatthagataṁ paṁsuṁ chaḍḍetvā khandhato sāṭakaṁ ādāya
nivāsetvā puccha brāhmaṇa buddhalīlāya te kathessāmīti
sabbaññuppavāraṇaṁ pavāresi. tato brāhmaṇo
raññohaṁ pahito dūto korabyassa yasassino
atthaṁ dhammañca pucchesi iccabravī yudhiṭṭhilo
taṁ tvaṁ atthañca dhammañca sambhava akkhāhi pucchitoti.
gāthāya pañhaṁ pucchi.
tassattho sambhavapaṇḍitassa guṇo gaganamajjhe puṇṇacando
viya pākaṭo ahosi.
atha naṁ tenahi suṇāhīti vatvā dhammayāgapañhaṁ visajjento
taggha te ahamakkhissaṁ yathāpi kusalo tathā
rājā ca kho taṁ jānāti yadi kāhati vā na vāti
gāthamāha.
tassa antaravīthiyaṁ ṭhatvā madhurassarena dhammaṁ desentassa saddo
dvādasayojanikaṁ sakalabārāṇasinagaraṁ avatthari. atha rājā ca

page number: 268

uparājādayo ca sabbe sannipatiṁsu. mahāsatto mahājanassa majjhe
dhammadesanaṁ paṭṭhapesi.
tattha tagghāti ekaṁsavacanaṁ. yathāpi kusaloti yathā atikusalo
sabbaññubuddho ācikkhati tathā te ekaṁseneva ahamakkhissanti
attho. rājā ca kho tanti ahaṁ taṁ pañhaṁ yathā tumhākaṁ
rājā jānituṁ sakkoti tathā kathessāmi tato uttariṁ rājā
evaṁ taṁ jānāti yadi karissati vā na vā karissati karontassa
vā akarontassa vā tasseva taṁ bhavissati mayhaṁ pana doso
natthīti dīpeti.
evaṁ imāya gāthāya pañhakathanaṁ paṭijānitvā idāni
dhammayāgapañhaṁ kathento āha
ajja suveti saṁseyya raññā puṭṭho sucīrata
mā katvā avasī rājā atthe jāte yudhiṭṭhilo.
ajjhattaññeva saṁseyya raññā puṭṭho sucīrata
kummaggaṁ na niveseyya yathā muḷho acetaso.
attānaṁ nātivatteyya adhammaṁ na samācare
atitthe nappatāreyya anatthe na yuto siyā.
yo ca etāni ṭhānāni kattuṁ jānāti khattiyo
sadā so vaḍḍhate rājā sukkapakkheva candimā.
Ñātīnañca piyo hoti mittesu ca virocati
kāyassa bhedā sappañño saggaṁ so upapajjatīti.

page number: 269

tattha saṁseyyāti katheyya. idaṁ vuttaṁ hoti tāta sucīrata
sace tumhākaṁ raññā ajja dānaṁ dema sīlaṁ rakkhāma
uposathakammaṁ karomāti koci puṭṭho mahārāja ajja tāva pāṇaṁ hanāma
kāme paribhuñjāma suraṁ pivāma kusalaṁ pana karissāma suveti
rañño saṁseyya katheyya tassa atimahantassāpi amaccassa vacanaṁ
katvā tumhākaṁ rājā yudhiṭṭhilagotto tathārūpe atthe jāte taṁ
divasaṁ pamādena vītināmento mā avasi tassa vacanaṁ akatvā
uppannaṁ kusalacittaṁ aparihāpetvā kusalapaṭisaṁyuttaṁ kammaṁ karotuyeva
idamassa katheyyāsīti. evaṁ mahāsatto imāya gāthāya ajjeva
kiccaṁ ātappaṁ ko jaññā maraṇaṁ suveti bhaddekarattasuttañca
appamādo amataṁ padaṁ pamādo maccuno padanti appamādovādañca
kathesi. ajjhattaññevāti tāta sucīrata sambhavapaṇḍito tayā
dhammayāgapañhe pucchito kiṁ kathesīti raññā puṭṭho samāno
tumhākaṁ rañño ajjhattaññeva saṁseyya niyakajjhattasaṅkhātaṁ
khandhapañcakaṁ hutvā abhāvato aniccanti katheyyāsi. ettāvatā
mahāsatto
sabbe saṅkhārā aniccāti yadā paññāya passati
aniccā vata saṅkhārā uppādavayadhammino
uppajjitvā nirujjhanti tesaṁ vūpasamo sukhoti
evaṁ vibhāvitaṁ aniccataṁ kathesi. kummagganti brāhmaṇa yathā
muḷho acetano andhabālaputhujjano dvāsaṭṭhidiṭṭhigatasaṅkhātaṁ kummaggaṁ

page number: 270

sevati evaṁ tava rājā taṁ kummaggaṁ na seveyya niyyānikaṁ
dasakusalakammapathamattameva sevatu evamassa vadeyyāsīti. attānanti
imaṁ sugatiyaṁ ṭhitaṁ attabhāvaṁ nātivatteyya yena kammena tisso
kusalasampattiyo sabbakāmamagge atikkamitvā apāye nibbattanti
taṁ kammaṁ na kareyyāti attho. adhammanti tividhaduccaritasaṅkhātaṁ
adhammaṁ na samācareyya. atittheti dvāsaṭṭhidiṭṭhisaṅkhāte atitthe
nappatāreyya na otāreyya. na tāreyyātipi pāṭho. attano
diṭṭhānugatiṁ āpajjantaṁ janaṁ otāreyya. anattheti akāraṇe.
na yutoti yuttapayutto na siyā. brāhmaṇa yadi te rājā
dhammayāgapañhe vattitukāmo imasmiṁ ovāde vattatūti tassa
katheyyāsīti ayamettha adhippāyo. sadāti satataṁ. idaṁ vuttaṁ hoti
yo khattiyo etāni kāraṇāni kātuṁ jānāti so rājā
sukkapakkhe cando viya sadā vaḍḍhati. virocatīti mittāmaccānaṁ
majjhe attano sīlācārañāṇādīhi guṇehi sobhati virocatīti.
evaṁ mahāsatto gaganatale candaṁ uṭṭhāpento viya buddhalīlāya
brāhmaṇassa pañhaṁ kathesi. mahājano nadanto selento
appoṭhento sādhukārasahassāni akāsi celukkhepe ceva aṅgulipoṭhe ca
pavattesi hatthapilandhanādīni khipi. evaṁ khittadhanaṁ koṭippattaṁ
ahosi. rājāpissa tuṭṭho mahantaṁ yasaṁ adāsi. sucīratopi
nikkhasahassena pūjaṁ katvā suvaṇṇapaṭṭe jātihiṅgulakena pañhavisajjanaṁ
likhitvā indapattanagaraṁ gantvā rañño dhammayāgapañhaṁ kathesi.

page number: 271

rājā tasmiṁ dhamme vattitvā saggapūraṁ pūresi.
satthā imaṁ dhammadesanaṁ āharitvā na bhikkhave idāneva
pubbepi tathāgato mahāpaññoyevāti vatvā jātakaṁ samodhānesi
tadā dhanañjayarājā ānando ahosi sucīrato anuruddho vidhuro
ariyakassapo bhadrakāro moggallāno sañjayamāṇavo
sārīputto sambhavapaṇḍito ahamevāti.
sambhavajātakaṁ niṭṭhitaṁ.
pañcamaṁ.
-------------
mahākapijātakaṁ
bārāṇasyaṁ ahu rājāti idaṁ satthā jetavane viharanto
devadattassa silāpavijjhanaṁ ārabbha kathesi.
tena hi dhanuggaho payojetvā aparabhāge silāya paviddhāya
bhikkhūhi devadattassa avaṇṇe kathite satthā na bhikkhave idāneva
pubbepi devadatto mayhaṁ silaṁ pavijjhiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente kāsikagāmake
eko kassakabrāhmaṇo khettaṁ kasitvā goṇe visajjetvā
kuddālakammaṁ kātuṁ ārabhi. goṇā ekasmiṁ gacche paṇṇāni khādantā
anukkamena aṭaviṁ pavisitvā palāyiṁsu. so velaṁ sallakkhetvā
kuddālaṁ ṭhapetvā goṇe olokento adisvā domanassappatto

page number: 272

pariyesanto antoaṭaviyaṁ pavisitvā āhiṇḍanto himavantaṁ pāvisi.
so tattha disā muḷho hutvā sattāhaṁ nirāhāro vicaranto
ekatiṇḍukarukkhaṁ disvā abhiruyha phalāni khādanto tiṇḍukarukkhato
parigalitvā saṭṭhihatthena narakapapāte pati. tatthassa dasa divasā
vītivattā. tadā bodhisatto kapiyoniyaṁ nibbattetvā phalāphalāni
khādanto taṁ purisaṁ disvā silāya yottaṁ katvā taṁ purisaṁ uddhari.
so tassa niddāyantassa silāya matthakaṁ padālesi. mahāsatto
tassa taṁ kammaṁ ñatvā uppatitvā sākhāya nisīditvā bho purisa
tvaṁ bhūmiyā gaccha ahaṁ sākhaggena tuyhaṁ maggaṁ ācikkhanto
gamissāmīti taṁ purisaṁ araññato nīharitvā magge ṭhapetvā
pabbatapādameva pāvisi. so puriso mahāsatte aparajjhitvā kuṭṭhī
hutvā diṭṭhadhammeyeva manussapeto ahosi. so satta vassāni
dukkhapīḷito vicaranto bārāṇasiyaṁ migājinauyyānaṁ pavisitvā
pākārantare kadalipaṇṇaṁ attharitvā vedanāppatto nipajji. tadā
bārāṇasirājā taṁ uyyānaṁ gantvā tattha vicaranto disvā kosi
tvaṁ kiṁ vā katvā imaṁ dukkhaṁ pattoti pucchi. sopi sabbaṁ
vitthārato ācikkhi.
tamatthaṁ pakāsento satthā āha
bārāṇasyaṁ ahu rājā kāsīnaṁ raṭṭhavaḍḍhano
mittāmaccaparibyuḷho agamāsi migājinaṁ.

page number: 273

tattha brāhmaṇamaddakkhi setaṁ citraṁ kilāsinaṁ
viddhastaṁ kovilāraṁva kīsaṁ dhamanisanthataṁ.
paramakāruññataṁ pattaṁ disvā kicchagataṁ naraṁ
avaca byamhito rājā yakkhānaṁ katamonusi.
hatthapādā ca te setā tato setataraṁ siro
gattaṁ kammāsavaṇṇante kilāsabahulo casi.
vaṭṭhanāvalisaṅkāsā piṭṭhi te ninnatunnatā
kāḷā pabbā ca te aṅgā nāññaṁ passāmi edisaṁ.
ugghaṭṭhapādo tasito kīso dhamanisanthato
chāto ādittarūposi kutosi kattha gacchasi.
duddasī appakārosi dubbaṇṇo bhīmadassano
janetti yāpi te mātā na taṁ iccheyya passituṁ.
kiṁ kammamakarā pubbe kiṁ avajjhaṁ aghāṭayi
kibbisaṁ yaṁ karitvāna idaṁ dukkhaṁ upāgamīti.
tattha bārāṇasyanti bārāṇasiyaṁ. mittāmaccaparibyuḷhoti
mittehi ca daḷhabhattīhi ca amaccehi ca parivuto. migājinanti
evaṁnāmakaṁ uyyānaṁ. setanti setakuṭṭhena setaṁ kavarakuṭṭhena
vicitraṁ paribhinnena kaṇḍūyanakilāsakuṭṭhena kilāsinaṁ vedanāppattaṁ
kadalipaṇṇe nipannaṁ addasa. viddhastaṁ kovilāraṁvāti vaṇamukhehi
paggharantena maṁsena viddhastaṁ pupphitakovilārasadisaṁ. kīsanti ekaccesu
padesesu aṭṭhicammamattasarīraṁ sirājālasanthataṁ. byamhitoti bhīto

page number: 274

vimhayamāpanno vā. yakkhānanti yakkhānaṁ antare tvaṁ katarayakkho
nāmāti. vaṭṭhanāvalisaṅkāsāti piṭṭhikaṇḍukaṭṭhāne āvunitvā
ṭhapitavaṭṭhanāvalisadisā. aṅgāti kāḷapabbavallisadisāni te aṅgāni.
nāññanti aññaṁ purisaṁ edisaṁ na passāmi. ugghaṭṭhapādoti
rajokiṇṇapādo. ādittarūpoti sukkasarīro. duddasīti dukkhena
passitabbo. appakārosīti sarīrappakārarahito dussaṇṭhānosīti
attho. kiṁ kammamakarāti ito pubbe kiṁ kammaṁ akara akāsīti
attho. kibbisanti dāruṇakammaṁ.
tato paraṁ brāhmaṇo āha
taggha te ahamakkhissaṁ yathāpi kusalo tathā
saccavādiṁ hi lokasmiṁ pasaṁsantīdha paṇḍitā.
eko caraṁ gogaveso muḷho accasariṁ vane
araññe īriṇe vivane nānākuñjarasevite.
bālamigānucarite vippanaṭṭhosmi kānane
acariṁ tattha sattāhaṁ khuppipāsasamappito.
tattha tiṇḍukamaddakkhiṁ visamatthabubhukkhito
papātamabhilambantaṁ sampannaphaladhārinaṁ.
vātasītāni bhakkhesiṁ tāni rucciṁsu me bhusaṁ
atitto rukkhamāruyha tattha hessāmi assito.
ekaṁ me bhakkhitaṁ āsi dutiyaṁ abhipatthitaṁ
tato sā bhañjatha sākhā chinnā pharasunā viya.

page number: 275

sohaṁ sahāva sākhāhi uddhaṁpādo avaṁsiro
appatiṭṭhe anālambe giriduggasmi pāpataṁ.
yasmā ca vāri gambhīraṁ tasmā na samapajjasiṁ
tattha sesiṁ nirānando anātho dasarattiyo.
athettha kapi māgañchi gonaṅguṭṭho darīcaro
sākhāhi sākhaṁ vicaranto khādamāno dumapphalaṁ
so maṁ disvā kīsaṁ paṇḍuṁ kāruññamakarammayi.
ambho ko nāma so ettha evaṁ dukkhena aṭṭito
manusso amanusso vā attānamme pavedaya.
tassañjaliṁ paṇāmetvā idaṁ vacanamabraviṁ
manussohaṁ byasampatto sā me natthi ito gati
taṁ vo vadāmi bhaddaṁ vo tvañca me saraṇaṁ bhava.
garusilaṁ gahetvāna vicaraṁ pabbate kapi
silāya yottaṁ katvāna nisabho etadabravi.
ehi me piṭṭhimāruyha gīvaṁ gaṇhāhi bāhuhi
ahantaṁ uddharissāmi giriduggata vegasā.
tassa taṁ vacanaṁ sutvā vānarindassa sirīmato
tassāhaṁ piṭṭhimāruyha gīvaṁ bāhāhi aggahiṁ.
so maṁ tato samuṭṭhāsi tejasī balavā kapi
vihaññamāno kicchena giriduggata vegasā.

page number: 276

uddharitvāna maṁ santo nisabho etadabravi
iṅgha maṁ samma rakkhassu passupissaṁ muhuttakaṁ.
sīhā byagghā ca dīpi ca acchako kataracchayo
te maṁ pamattaṁ hiṁseyyuṁ te tvaṁ disvā nivāraya.
evaṁ me parittātūna passupi so muhuttakaṁ
tadāhaṁ pāpikaṁ diṭṭhiṁ paṭilacchiṁ ayoniso.
bhakkho ayaṁ manussānaṁ yathā caññe vane migā
yannūnimaṁ vadhitvāna chāto khādeyya vānaraṁ.
āsito ca gamissāmi maṁsamādāya sambalaṁ
kantāraṁ nittharissāmi pātheyyaṁ me bhavissati.
tato silaṁ gahetvāna matthakaṁ sannitāḷayiṁ
mama bhattakilantassa pahāro dubbalo ahu.
so ca vegenudappatto kapi rudhiramakkhito
assupuṇṇehi nettehi rodanto maṁ udikkhati.
māyyo maṁ kari bhaddante tvañca nāmedisaṁ kari
tvaṁ ca kho nāma dīghāvu aññe vāretumarahasi.
aho vata re purisa tāva dukkarakāraka
edisā visamā duggā papātā uddhato mayā.
ānīto paralokāva dubbheyyaṁ maṁ amaññatha
tantena pāpadhammena pāpaṁ pāpena cintitaṁ.

page number: 277

mā heva tvaṁ adhammattha vedanaṁ kaṭakaṁ phusi
mā heva pāpakammantaṁ phalaṁ veḷuṁva taṁ vadhi.
tayi me natthi vissāso pāpadhammo asaññato
ehi me piṭṭhito gaccha dissamānova santike.
muttosi hatthā bālānaṁ pattosi mānusiṁ padaṁ
esa maggo adhammattha tena gaccha yathāsukhaṁ.
idaṁ vatvā giricaro ruhiraṁ pakkhalya matthakaṁ
assūni sampamajjitvā tato pabbatamāruhi.
sohaṁ tenābhisattosmi pariḷāhena addito
dayhamānena gattena vāriṁ pātuṁ upāgamiṁ.
agginā viya santatto rahado rudhiramakkhito
pubbalohitasaṅkāso sabbo me samapajjatha.
yāvanto udabindūni kāyasmiṁ nipatiṁsu me
tāvanto gaṇḍu jāyetha aḍḍhaveluvasādisā.
abhinnā pagghariṁsu me kuṇapā pubbalohitā
yena yena ca gacchāmi gāmesu nigamesu ca.
daṇḍahatthā nivārenti itthiyo purisā ca maṁ
okittā pūtigandhena māssu orena māgamā.
etādisaṁ idaṁ dukkhaṁ sattavassāni dāni me
anubhomi sakakammaṁ pubbe dukkaṭamattano.

page number: 278

taṁ vo vadāmi bhaddaṁ vo yāvantettha samāgatā
māssuṁ mittāna dubbhittho mittadubbho hi pāpako.
kuṭṭhī kilāsī bhavati yo mittānaṁ idhaddubhī
kāyassa bhedā mittadubbhi nirayaṁ so upapajjatīti.
tattha kusaloti yathā cheko kusalo kathesi tathā vo
kathessāmi. gogavesoti naṭṭhe goṇe gavesanto. accasarinti
manussapathaṁ atikkamitvā himavantaṁ pāvisiṁ. araññeti arājake
suññe. Ōrineti sukkhakantāre. vivaneti vivitte. vippanaṭṭhoti
maggamuḷho. bubhukkhitoti sañjātabubhukkho chātajjhatto.
papātamabhilambantanti papātābhimukhaṁ olambantaṁ. sampannaphaladhārinanti
madhuraphaladhārinaṁ. vātasītānīti paṭhamaṁ tāva vātapatitāni. tattha
hessāmīti tasmiṁ rukkhe suhito bhavissāmīti āruḷhomhi. tato
sāti tassa abhipatthitassa atthāya hatthe pasārite sā mayā
abhiruḷhasākhā pharasunā chinnā viya abhañjatha. anālambeti
anālambitabbaṭṭhānarahite. giriduggasminti girivisame. sesinti
sayitomhi. kapi māgañchīti kapi āgañchi. gonaṅguṭṭhoti gunnaṁ
naṅguṭṭhasadisanaṅguṭṭho. naṅguṭṭhotipi pāṭho. gonaṅgulītipi paṭhanti.
akarammayīti akari mayi. ambhoti mahārāja so kapirājā tasmiṁ
narakapapāte mama udakapoṭhanasaddaṁ sutvā maṁ ambhoti ālapitvā
ko nāmesoti pucchi. byasampattoti byasanaṁ patto. papātassa
vasaṁ pattotipi pāṭho. bhaddaṁ voti tasmā tumhe vadāmi bhaddaṁ

page number: 279

tumhākaṁ hotūti. garusilanti mahārāja so kapirājā mayā evaṁ
vutte mā bhāyīti maṁ assāsetvā paṭhamaṁ tāva garusilaṁ gahetvā
yottaṁ karonto pabbate vicari. nisabhoti purisanisabho
uttamavānarindo pabbatapapāte ṭhatvā maṁ etadabravi. bāhāhīti dvīhi
bāhāhi mama gīvaṁ sugahitaṁ gaṇha. vegasāti vegena. sirīmatoti
puññavantassa. aggahinti saṭṭhihatthanarakapapātaṁ vātavegena otaritvā
udakapiṭṭhe ṭhitassa ahaṁ vegena piṭṭhiṁ abhiruhitvā ubhohi bāhāhi
gīvaṁ aggahesiṁ. vihaññamānoti kilamanto. kicchenāti dukkhena
santo paṇḍito athavā pariyesanto kilamanto. rakkhassūti ahaṁ
taṁ uddharanto kilamanto muhuttaṁ vissamanto passupissaṁ tasmā
maṁ rakkhāhi. yathā caññe vane migāti sīhādīhi aññepi ye
imasmiṁ vane bālamigā. pāliyaṁ pana acchako kataracchayoti likhanti.
parittātūnāti mahārāja evaṁ so kapirājā maṁ attano parittāṇaṁ
katvā muhuttaṁ passupi ayonisomanasikārena. bhakkhoti khāditabbayuttako.
āsitoti dhāto suhito. sambalanti pātheyyaṁ. matthakaṁ
sannitāḷayinti tassa bānarindassa matthakaṁ pahariṁ. sannitāḷayantipi
pāṭho. dubbalo ahūti na balavā āsi yathādhippāyaṁ na agamāsi.
vegenāti mayā pahatapāsāṇavegena. udappattoti uṭṭhito.
māyyoti tena mittadubbhipurisena silāya paviddhāya mahācammaṁ chijjitvā
olambi ruhiraṁ pagghari. mahāsatto vedanāppatto cintesi
imasmiṁ ṭhāne añño natthi idaṁ bhayaṁ imaṁ purisaṁ nissāya

page number: 280

uppannanti. so maraṇabhayabhīto olambantaṁ cammabandhaṁ hatthena
gahetvā uppatitvā sākhaṁ abhiruyha tena pāpena saddhiṁ sallapanto
māyyo manti ādimāha. tattha māyyo maṁ bhaddanteti mā
ayyo maṁ bhaddanteti taṁ nivāreti. tvañca nāmāti tvaṁ nāma
evaṁ mayā papātā uddhato edisaṁ pharusakammaṁ mayi kari aho te
ayuttaṁ katanti. aho vatāti taṁ garahanto evamāha. tāva
dukkarakārakāti mayi aparajjhanena atidukkaṭakammakāraka. paralokāvāti
paralokato viya ānīto. dubbheyyanti dubbhitabbaṁ vadhitabbaṁ.
vedanaṁ kaṭukanti evaṁ santepi tvaṁ adhammattha yādisaṁ vedanaṁ ahaṁ
phusāmi edisaṁ vedanaṁ kaṭukaṁ mā phusi taṁ pāpakammaṁ phalaṁ veḷuva
taṁ mā vadhi iti maṁ mahārāja piyaputtakaṁ viya anukampi. atha naṁ ahaṁ
etadavocaṁ ayya mayā kataṁ mā kari mā maṁ asappurisaṁ
evarūpe araññe mā nāsaya ahaṁ disāmuḷho maggaṁ na jānāmi
attanā katakammaṁ mā nāsetha jīvitadānaṁ me detha araññā
nīharitvā manussapathe ṭhapethāti. evaṁ vutte so mayā saddhiṁ
sallapanto tayi me natthi vissāsoti ādimāha. tattha tayīti
ito paṭṭhāya mayhaṁ tayi vissāso natthi. ehīti bho purisa
ahaṁ tayā saddhiṁ maggena na gamissāmi tvaṁ pana ehi mama
piṭṭhito avidūre dissamānasarīrova gaccha ahaṁ rukkhaggeheva
gamissāmīti. muttosīti atha so maṁ mahārāja araññā nīharitvā bho
purisa bālamigānaṁ hatthā muttosi. mānusiṁ padanti manussūpacāraṁ

page number: 281

patto āgatosi esa te maggo etena gacchāti āha.
giricaroti giricārī vānaro. pakkhalyāti dhovitvā. tenābhisattosmīti
so ahaṁ mahārāja tena vānarena abhisatto pāpakamme pariṇate
tenābhisattosmīti maññamāno evamāha. additoti upadduto.
upāgamīti ekaṁ rahadaṁ upagatosmi. samapajjathāti jāto evarūpo
hutvā upaṭṭhāsi. yāvantoti yattakāni. gaṇḍā jāyethāti
gaṇḍā jāyiṁsu. so kira pipāsaṁ saṇṭhāretuṁ asakkonto udakañjaliṁ
ukkhipitvā thokaṁ pivitvā sesaṁ sarīre siñci. athassa tāvadeva
udakabindugaṇanāya aḍḍhaveluvapakkappamāṇā gaṇḍā uṭṭhahiṁsu tasmā
evamāha. pabhinnāti te gaṇḍā taṁ divasameva bhijjitvā kuṇapā
pūtigandhikā hutvā pubbalohitāni pagghariṁsu. yenāti yena yena
maggena. okittāti pūtigandhena okiṇṇā purakkhatā parivāritā.
māssu orena āgamāti duṭṭhasattaorena māssu āgamā
amhākaṁ santikaṁ mā agamāsīti evaṁ vadantā nivārentītipi attho.
sattavassāni dāni meti mahārāja tato paṭṭhāya idāni satta
vassāni mama ettakaṁ kālaṁ sakakammamanubhomi. iti so attano
mittadubbhikammaṁ vitthāretvā mahārāja maññeva oloketvā
evarūpaṁ kammaṁ na kenaci kattabbanti vatvā taṁ voti ādimāha.
tattha tanti tasmā. yasmā evarūpaṁ kammaṁ evaṁ dukkhavipākaṁ
tasmāti attho.

page number: 282

kuṭṭhī kilāsī bhavati yo mittānaṁ idhaddubhī
kāyassa bhedā mittadubbhi nirayaṁ so upapajjatīti
ayaṁ abhisambuddhagāthā. bhikkhave yo idha loke mittānaṁ dubbhati
hiṁsati so evarūpo hotīti attho.
tassāpi purisassa raññā saddhiṁ kathentasseva paṭhavī vivaraṁ
adāsi. taṁ khaṇaññeva cavitvā avīcimhi nibbatto. rājā
tasmiṁ paṭhaviṁ paviṭṭhe uyyānā nikkhamitvā nagaraṁ paviṭṭho.
satthā imaṁ dhammadesanaṁ āharitvā na bhikkhave idāneva
pubbepi devadatto mayhaṁ silaṁ pavijjhiyevāti vatvā jātakaṁ samodhānesi
tadā mittadubbhipuriso devadatto ahosi kapirājā ahamevāti.
mahākapijātakaṁ niṭṭhitaṁ.
chaṭṭhaṁ.
------------
dakarakkhasajātakaṁ
sace vo vuyhamānānanti dakarakkhasajātakaṁ. taṁ sabbaṁ
mahāummaṅgajātake āvibhavissati.
dakarakkhasajātakaṁ niṭṭhitaṁ.
sattamaṁ.
---------------

page number: 283

paṇḍarakajātakaṁ
vikiṇṇavācanti idaṁ satthā jetavane viharanto musāvādaṁ katvā
devadattassa paṭhavippavesanaṁ ārabbha kathesi.
tadā hi satthā bhikkhūhi tassa avaṇṇe kathite na bhikkhave
idāneva pubbepi devadatto musāvādaṁ katvā paṭhaviṁ paviṭṭhoyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente pañcasatavāṇijā
nāvāya samuddaṁ pakkhanditvā sattame divase atīradassiniyā nāvāya
samuddapiṭṭhe bhinnāya ṭhapetvā ekaṁ avasesā macchakacchapabhakkhā
ahesuṁ. eko pana vātavegena kadambiyapaṭṭanaṁ nāma pāpuṇi.
so samuddato uttaritvā naggabhoggo tasmiṁ paṭṭane bhikkhāya cari.
tamenaṁ manussā ayaṁ samaṇo appiccho santuṭṭhoti sambhāvetvā
sakkāraṁ kariṁsu. so laddho me jīvitupāyoti tesu nivāsanapārupanaṁ
dadantesupi na icchi. te natthi ito uttariṁ appiccho samaṇoti
bhiyyo bhiyyo pasīditvā tassa assamapadaṁ katvā tattha naṁ nivāsesuṁ.
so kadambiyāceloti paññāyi. tassa tattha vasantassa
mahālābhasakkāro udapādi.
eko nāgarājā cassa supaṇṇarājā ca upaṭṭhānaṁ āgacchanti.
tesu nāgarājā nāmena paṇḍarako nāma. athekadivasaṁ supaṇṇarājā

page number: 284

tassa santikaṁ gantvā vanditvā ekamantaṁ nisinno evamāha bhante
amhākaṁ ñātakā nāge gaṇhantā bahū vinassanti etesaṁ nāgānaṁ
gaṇhaṇaniyāmaṁ mayaṁ na jānāma guyhakāraṇaṁ kira nesaṁ atthi
sakkuṇeyyātha nukho tumhe ete piyāyamānā viya taṁ kāraṇaṁ
pucchitunti. so sādhūti sampaṭicchitvā supaṇṇarāje vanditvā
pakkante nāgarājassa āgatakāle vanditvā nisinnaṁ nāgarājānaṁ
pucchi nāgarāja supaṇṇā kira tumhe gaṇhantā bahū vinassanti
tumhe gaṇhantā kathaṁ gaṇhituṁ na sakkontīti. bhante idaṁ
amhākaṁ guyhaṁ rahassaṁ mayā imaṁ kathentena ñātisaṅghassa maraṇaṁ
āhaṭaṁ hotīti. kiṁ pana tvaṁ āvuso ayaṁ aññassa kathessatīti
evaṁ saññī hosi nāhaṁ aññaṁ kathessāmi attanā pana
jānitukāmatāya pucchāmi tvaṁ mayhaṁ saddahitvā nibbhayo hutvā
kathehīti. nāgarājā na kathemi bhanteti vanditvā pakkāmi.
punadivasepi pucchi. tathāpissa na kathesi. atha naṁ tatiyadivase
āgantvā nisinnaṁ nāgarājānaṁ ajja tatiyo divaso mama pucchantassa
kimatthaṁ na kathesīti. tumhe aññassa ācikkhissathāti bhayena
bhanteti. kassaci na kathessāmi nibbhayo kathehīti. tenahi
bhante aññassa mā kathayitthāti paṭiññaṁ gahetvā bhante mayaṁ
mahante pāsāṇe gilitvā bhāriyā hutvā nipajjitvā supaṇṇānaṁ
āgamanakāle mukhaṁ nibbāhetvā dante vivaritvā supaṇṇe ḍaṁsituṁ
icchāma te āgantvā amhākaṁ sīsaṁ gaṇhanti tesaṁ amhe

page number: 285

garubhāre hutvā nipanne uddharituṁ vāyamantānaññeva udakaṁ otarati
te antoudakeyeva maranti iminā kāraṇena bahū supaṇṇā vinassanti
tesaṁ amhe gaṇhantānaṁ kiṁ sīsena gahitena bālā naṅguṭṭhe
gahetvā amhe heṭṭhāsīsake katvā gahitaṁ gocaraṁ mukhena chaḍḍāpetvā
lahuke katvā gantuṁ sakkontīti. iti so attano rahassakāraṇaṁ
tassa dussīlassa kathesi.
atha tasmiṁ pakkante supaṇṇarājā āgantvā kadambiyaṁ acelaṁ
vanditvā kiṁ bhante pucchitaṁ te nāgarājassa guyhakāraṇanti āha.
so āmāvusoti vatvā sabbaṁ tena kathitaniyāmeneva kathesi. taṁ
sutvā supaṇṇo nāgarājena ayuttaṁ kataṁ ñātīnaṁ nāma nassananiyāmo
parassa na kathetabbo hotu mayā ajjeva supaṇṇavātaṁ
katvā paṭhamaṁ etameva gahetuṁ vaṭṭatīti. so supaṇṇavātaṁ katvā
paṇḍarakanāgarājānaṁ naṅguṭṭhena gahetvā heṭṭhāsīsakaṁ katvā gahitaṁ
gocaraṁ chaḍḍāpetvā uppatitvā ākāsaṁ pakkhandi. paṇḍaro
ākāse heṭṭhāsīsakaṁ olambanto mayāva mama dukkhaṁ ābhatanti
paridevanto āha
vikiṇṇavācaṁ aniguyhamantaṁ
asaññataṁ aparicakkhitāraṁ
bhayaṁ tamanveti sayaṁ abodhaṁ
nāgaṁ yathā paṇḍarakaṁ supaṇṇo.

page number: 286

yo guyhamantaṁ parirakkhaneyyaṁ
mohā naro saṁsati hāsamāno
taṁ bhinnamantaṁ bhayamanveti khippaṁ
nāgaṁ yathā paṇḍarakaṁ supaṇṇo.
nānumitto garuatthaṁ guyhaṁ veditumarahati
sumitto ca asambuddhaṁ sambuddhaṁ vā anatthavā.
vissāsamāpajjiṁ ahaṁ acelo
samaṇo ayaṁ sammato bhāvitatto
tassāhamakkhiṁ vivariṁ guyhamatthaṁ
atītamattho kapaṇaṁ rudāmi.
tassāhaṁ purimaṁ brahme guyhaṁ
vācamhimaṁ nāsakkhiṁ saṁyametuṁ
tappakkhato hi bhayamāgataṁ mama
atītamattho kapaṇaṁ rudāmi.
yo ve naro suhadaṁ maññamāno
guyhamatthaṁ saṁsati dukkulīne
dosā bhayā athavā rāgaratto
pallittho bālo asaṁsayaṁ so.
tirokkhavāco asataṁ paviṭṭho
yo saṅgatīsu mudireti vākyaṁ

page number: 287

āsīviso dummukhotyāhu taṁ naraṁ
ārā ārā saṁyame tādisamhā.
annaṁ pānaṁ kāsikacandanañca
manāpitthiyo mālucchādanañca
ohāya gacchāmhase sabbakāme
supaṇṇa pāṇūpagatāva tyamhāti.
tattha vikiṇṇavācanti patthatavacanaṁ. aniguyhamantanti
appaṭicchannamantaṁ. asaññatanti kāyadvārādīni rakkhituṁ asakkontaṁ.
aparicakkhitāranti ayaṁ mayā kathitamantaṁ rakkhituṁ sakkhissati na sakkhissatīti
puggalaṁ oloketuṁ upaparikkhituṁ asakkontaṁ. bhayaṁ tamanvetīti
imehi catūhi aṅgehi samannāgataṁ. abodhanti nippaññaṁ puggalaṁ
sayaṁ katameva bhayamanveti yathā maṁ paṇḍarakaṁ nāgaṁ supaṇṇo
anvāgatoti. saṁsati hāsamānoti rakkhituṁ asamatthassa pāpapurisassa
hāsamāno katheti. nānumittoti anuvattanamattena yo mitto na hadayena
so guyhaṁ atthaṁ jānituṁ nārahatīti paridevati. asambuddhanti asambuddhaṁ
ajānanto appaññoti attho. sambuddhanti sambuddhaṁ jānanto
sappaññoti attho. idaṁ vuttaṁ hoti yopi suhadayo mitto
appaññopi sappaññopi vā yo anatthavā anatthacaro sopi
guyhaṁ vedetuṁ nārahateti. samaṇo ayanti ayaṁ samaṇoti ca
lokasammatoti ca bhāvitattoti ca maññamāno ahaṁ etasmiṁ vissāsamāpajjiṁ.
akkhinti kathesiṁ. atītamatthoti atītattho atikkantattho hutvā

page number: 288

idāni kapaṇaṁ rudāmīti paridevati. tassāti tassa acelassa.
brahmeti supaṇṇaṁ ālapati. saṁyametunti imaṁ guyhavācaṁ rahassakāraṇaṁ
rakkhituṁ nāsakkhiṁ. tappakkhato hīti idāni idaṁ bhayaṁ mama
tassa acelassa pakkhato koṭṭhāsato santikā āgataṁ iti atītattho
kapaṇaṁ rudāmīti. suhadanti suhado me ayanti maññamāno.
dukkulīneti akulaje nīce. dosāti etehi dosādīhi kāraṇehi
yo evarūpaṁ guyhaṁ saṁsati so bālo asaṁsayaṁ pallatthito parivattetvā
pāpito hatoyeva nāmāti attho. tirokkhavācoti attano
yaṁ vācaṁ bhāsitukāmo tassā tiro katattā appaṭicchannavāco.
asataṁ paviṭṭhoti asappurisānaṁ antaraṁ paviṭṭho asappurisesu
pariyāpanno. saṅgatīsu mudiretīti yo evarūpo paresaṁ rahassaṁ sutvāva
parisamajjhesu asukena asukaṁ nāma kataṁ vā vuttaṁ vāti vākyaṁ
udireti taṁ naraṁ āsīviso dummukho pūtimukhoti āhu tādisamhā
purisā ārā ārā saṁyame dūradūratova virameyya parivajjeyya nanti
attho. mālucchādanañcāti mālañca dibbaṁ catujātiyagandhañca
ucchādanañca. ohāyāti ete dibbānnādayo sabbakāme
ajja mayaṁ ohāya chaḍḍetvā gamissāma. supaṇṇa pāṇūpagatāva
tyamhāti bho supaṇṇa pāṇehi upagatāva te amhākaṁ saraṇaṁ
no hohīti.
evaṁ paṇḍarako ākāse heṭṭhāsīsako olambanto aṭṭhahi
gāthāhi paridevi. supaṇṇo tassa paridevanasaddaṁ sutvā nāgarāja

page number: 289

attano rahassaṁ acelakassa kathetvā idāni kimatthaṁ paridevasīti taṁ
garahitvā
konīdha tiṇṇaṁ garahaṁ upeti
asmiṁdha loke pāṇabhū nāgarāja
samaṇo supaṇṇo athavā taveva
kiṁkāraṇā paṇḍaraka gahitoti
gāthamāha.
tattha konīdhāti idha amhesu tīsu janesu ko nu atthi.
asmiṁdhāti ettha idhāti nipātamattaṁ asmiṁ loketi attho. pāṇabhūti
pāṇabhūto. athavā tavevāti udāhu tavayeva. tattha samaṇaṁ tāva
mā garaha so hi upāyena rahassaṁ pucchi supaṇṇampi mā
garaha ahaṁ hi tava paccatthikova. paṇḍaraka gahitoti samma
paṇḍaraka ahaṁ kiṁkāraṇā supaṇṇena gahitoti cintetvā pana
attānameva garahiṁ. tayā hi rahassaṁ kathentena attanāva attano
anattho katoti ayamettha adhippāyo.
taṁ sutvā paṇḍarako gāthamāha
samaṇoti me sammatatto ahosi
piyo ca me manasā bhāvitatto
tassāhamakkhiṁ vivariṁ guyhamatthaṁ
atītamattho kapaṇaṁ rudāmīti.

page number: 290

tattha sammatattoti so samaṇo mayhaṁ sappuriso ayanti
sammatasabhāvo ahosi. bhāvitattoti sambhāvitasabhāvo ca me ahosi.
tato supaṇṇo catasso gāthā abhāsi
na catthi satto amaro paṭhabyā
paññāvidhā natthi na ninditabbā
saccena ca dhammena dhitiyā damena
alambamabyāharatī naro idha.
mātāpitā paramā bandhavānaṁ
nāssa tatiyo anukampakatthi
tesaṁpi guyhaṁ paramaṁ na saṁse
mantassa bhedaṁ parisaṅkamāno.
mātāpitā bhaginī bhātaro ca
sahāyā vā yassa honti sapakkhā
tesampi guyhaṁ paramaṁ na saṁse
mantassa bhedaṁ parisaṅkamāno.
bhariyā ce purisaṁ vajjā komārī piyabhāṇinī
puttarūpayasūpetā ñātisaṅghapurakkhatā
tassāpi guyhaṁ paramaṁ na saṁse
mantassa bhedaṁ parisaṅkamānoti.
tattha amaroti amaraṇasabhāvo satto nāma natthi. paññāvidhā
natthīti nakāro padasandhikāro. paññāvidhā atthīti attho. idaṁ

page number: 291

vuttaṁ hoti nāgarāja loke amaropi natthi paññāvidhāpi atthi
sā aññesaṁ paññākoṭṭhāsasaṅkhātā paññāvidhā attano jīvitahetu
na ninditabbāti. athavā paññāvidhāti paññāsadisā na ninditabbā
nāma aññā dhammajāti natthi taṁ kasmā nindisīti. yesaṁ pana
paññāvidhaṁpi na ninditabbantipi pāṭho. tesaṁ ujukameva. saccenāti
ādīsu vacīsaccena ca sucaritadhammena ca paññāsaṅkhātāya dhitiyā ca
indriyadamena ca alabbhaṁ dullabhaṁ aṭṭhasamāpattimaggaphalanibbānasaṅkhātaṁpi
visesaṁ abyāharati āvahati taṁ nipphādeti naro idha tasmā nārahasi
acelaṁ nindituṁ attānameva garaha acelena hi attano
paññavantatāya upāyakusalatāya ca vañcetvā tvaṁ rahassaṁ guyhamantaṁ
pucchitoti attho. paramāti ete ubho bandhavānaṁ uttamabandhavā
nāma. nāssa tatiyoti assa puggalassa mātāpitūhi añño tatiyo
satto anukampako nāma natthi. mantassa bhedaṁ parisaṅkamāno
paṇḍito tesaṁ mātāpitūnampi paramaṁ guyhaṁ na saṁseyya tvaṁ pana
mātāpitūnampi akathetabbaṁ acelakassa kathesīti attho. sahāyā vāti
suhadayamittā vā. sapakkhāti petteyyamātulapitucchāmātucchādayo
samānapakkhā ñātayo. tesaṁpīti etesaṁpi ñātimittānaṁ na katheyya
tvaṁ pana acelakassa kathesi attanova kujjhassūti dīpeti. bhariyā
ceti komārī piyabhāṇinī puttehi ca rūpena ca yasena ca upetā
evarūpā bhariyāpi ce ācikkhāhi me tava guyhanti vadeyya tassāpi
na saṁseyya.

page number: 292

tato parā āha
na guyhamatthaṁ vivareyya rakkheyya naṁ yathā nidhiṁ
na hi pātukato sādhu guyhamattho pajānatā.
thiyā guyhaṁ na saṁseyya amittassa ca paṇḍito
yo cāmisena saṁhīro hadayattheno ca yo naro.
guyhamatthamasambuddhaṁ sambodhayati yo naro
mantabhedabhayā tassa dāsabhūto titikkhati.
yāvanto purisassatthaṁ guyhaṁ jānanti mantinaṁ
tāvanto tassa ubbegā tasmā guyhaṁ na visajje.
vivicca bhāseyya divā rahassaṁ
rattiṁ giraṁ nātivelaṁ pamuñce
upassūtikā hi suṇanti mantaṁ
tasmā manto khippamupeti bhedanti.
pañca gāthā ummaṅgajātake pañcapaṇḍitapañhe āvibhavissanti.
tato parāsu
yathāpi ayonagaraṁ mahantaṁ
advārakaṁ ayasaṁ bhaṇḍasālaṁ
samantakhātāparikhāupetaṁ
evampi me te idha guyhamantā.
ye guyhamantā avikiṇṇavācā
daḷhā sadatthesu narā dujivhā

page number: 293

ārā amittā byavajanti tehi
āsīvisā vāriva sattasaṅghāti
dvīsu gāthāsu.
tattha bhaṇḍasālanti āpaṇādīhi sālāhi sampannaṁ.
samantakhātāparikhāupetanti samantā khātāhi parikhāhi upagataṁ. evampi
meti evampi me mayhante purisā khāyanti katareyeva idha guyhamantā.
idaṁ vuttaṁ hoti yathā advārakassa ayomayanagarassa manussānaṁ
upabhogaparibhogo antova hoti na abbhantarimā bahi nikkhamanti
na bāhirā anto pavisanti aparāparaṁ sañcāro chijjati guyhamantā
purisā evarūpā honti attano guyhaṁ attano antoyeva
jirāpenti na aññassa kathentīti. daḷhā sadatthesūti attano
atthesu thirā. dujivhāti paṇḍarakanāgaṁ ālapati. byavajantīti
paṭikkamanti. āsīvisā vāriva sattasaṅghāti ettha vāti nipātamattaṁ.
āsīvisā sattasaṅghā rivāti attho. yathā āsīvisato sattasaṅghā
jīvitukāmā manussā ārā paṭikkamanti evaṁ tehi guyhamantehi
narehi ārā amittā paṭikkamanti upagantuṁ okāsaṁ na labhantīti
vuttaṁ hoti.
evaṁ supaṇṇena dhammena kathite paṇḍarako
hitvā gharaṁ pabbajito acelo
naggo muṇḍo carati ghāsahetu

page number: 294

tamhi nukho vivariṁ guyhamatthaṁ
atthā ca dhammā ca apagatamhā.
kathaṁkaro hoti supaṇṇarāja
kiṁsīlo kena vatena vattaṁ
samaṇo caraṁ hitvā mamāyitāni
kathaṁkaro saggamupeti ṭhānanti
āha.
tattha ghāsahetūti nissirīko kucchipūraṇatthāya khādanīyabhojanīye
pariyesanto carati. apagatamhāti apagatā parihīnamhā. kathaṁkaroti
idaṁ nāgarājā naggassa samaṇabhāvaṁ ñatvā samaṇapaṭipattiṁ pucchanto
āha. tattha kiṁsīloti katarena samannāgato. kena vatenāti
katarena vatasamādānena vattanto. samaṇo caranti pabbajjāya
caranto taṇhāmamāyitāni hitvā kathaṁ samitapāpasamaṇo nāma hoti.
sagganti kathaṁ karontova suṭṭhu aggaṁ devanagaraṁ so samaṇo upetīti.
supaṇṇo āha
hiriyā titikkhāya damena khantiyā
akkodhano pesuṇiyaṁ pahāya
samaṇo paraṁ hitvā mamāyitāni
evaṁkaro saggamupeti ṭhānanti.
tattha hiriyāti samma nāgarāja ajjhattabahiddhā samuṭṭhānehi
hirottappehi titikkhā saṅkhātāya adhivāsanakhantiyā indriyadamena ca

page number: 295

upeto akujjhanasīlo pisuṇavācaṁ pahāya taṇhāmamāyitāni ca hitvā
pabbajjāya caranto samaṇo nāma hoti evaṁkaroyeva ca etāni
hiriādīni kusalāni karonto saggamupeti ṭhānanti.
imaṁ supaṇṇarājassa dhammakathaṁ sutvā paṇḍarako jīvitaṁ yācanto
mātāva puttaṁ taruṇaṁ tanujaṁ
sampassatā sabbagattaṁ phareti
evampi me tvaṁ pāturahu dijinda
mātāva puttaṁ anukampamānoti
gāthamāha.
tassattho yathā mātā tanujaṁ attano sarīrajātaṁ taruṇaṁ
puttaṁ sampassatā disvā taṁ ure nipajjāpetvā thaññaṁ pāyentī
puttaṁ samphassena sabbaṁ attano gattaṁ phareti napi mātā
puttato yāti na putto mātito evampi me tvaṁ pāturahu
pātubhūto. dijindāti dijarāja tvaṁpi mātāva puttaṁ mudukena
hadayena anukampamāno maṁ passa jīvitaṁ me dehīti.
athassa supaṇṇo jīvitaṁ dadanto itaraṁ gāthamāha
handajja tvaṁ mucca vadhā dujivha
tayo hi puttā nahi añño atthi
antevāsī dinnako atrajo ca
rajassu puttaññataro me ahosīti.
tattha muccāti muñca. ayameva vā pāṭho. dujivhāti

page number: 296

taṁ ālapati. añño catuttho putto nāma natthi. antevāsī
dinnako atrajo cāti sippaṁ vā uggaṇhanto pañhaṁ vā suṇanto
santike nivaṭṭho. dinnakoti ayante putto hotūti parehi
dinno. rajassūti abhiramassu. aññataroti tīsu puttesu aññataro
antevāsiputto me tvaṁ jātoti dīpeti.
evañca pana vatvā ākāsā otaritvā taṁ bhūmiyaṁ patiṭṭhāpesi.
tamatthaṁ pakāsento satthā dve gāthā abhāsi
iccevaṁ vākyaṁ visajji supaṇṇo
bhūmyaṁ patiṭṭhāya dijo dujivhaṁ
muttajja tvaṁ sabbabhayātivatto
thalūdake hohi mayābhigutto.
ātaṁkinaṁ yathā kusalo bhiṁsako
pipāsitānaṁ rahadova sīto
vesmaṁ yathā himasītaṭṭitānaṁ
evampi te saraṇamahaṁ bhavāmīti.
tattha iccevaṁ vākyanti iti evaṁ vacanaṁ vatvā taṁ nāgarājaṁ
visajji visajjesi. bhūmyanti so sayampi bhūmiyaṁ patiṭṭhāya dijo
taṁ dujjivhaṁ samassāsento mutto ajja tvaṁ ito paṭṭhāya
sabbabhayāni ativatto thale ca udake ca mayā abhigutto rakkhito
hohīti āha. ātaṁkinanti gilānānaṁ. evampi teti evaṁ ahaṁ
te saraṇaṁ bhavāmi.

page number: 297

gaccha tvanti taṁ uyyojesi. so nāgabhavanaṁ pāvisi.
itaropi supaṇṇabhavanaṁ gantvā mayā paṇḍarakanāgo sapathaṁ katvā
saddahāpetvā visajjito kīdisaṁ nukho mayi tassa hadayaṁ
vīmaṁsissāmi nanti nāgabhavanaṁ gantvā supaṇṇavātaṁ akāsi. taṁ disvā
nāgo supaṇṇarājā maṁ gahetuṁ āgato bhavissatīti maññamāno
byāmasahassamattaṁ attabhāvaṁ māpetvā pāsāṇe ca vālukañca
gilitvā bhāriko hutvā naṅguṭṭhaṁ heṭṭhā katvā bhogamatthake phaṇaṁ
dhārayamāno nipajjitvā supaṇṇarājānaṁ ḍaṁsitukāmo viya ahosi.
taṁ disvā supaṇṇo itaraṁ gāthamāha
saddhiṁ katvā amittena aṇḍajena jalāmbuja
vivari yadā ḍaṁsayasi kuto te bhayamāgatanti.
taṁ sutvā nāgarājā tisso gāthā abhāsi
saṅketheva amittamhi mittasmiṁpi na vissase
abhayā bhayamuppannaṁ api mūlāni kantati.
kathaṁ nu vissase tyamhi yenāsi kalaho kato
niccayattena ṭhātabbaṁ so disabbhi na rajjati.
vissāsaye na ca naṁ vissaseyya
asaṅkito ca saṅkito bhaveyya
tathā tathā viññū parakkameyya
yathā yathā bhāvaṁ paro na jaññāti.

page number: 298

tattha abhayāti abhayaṭṭhānabhūtā mittamhā bhayaṁ uppannaṁ
jīvitasaṅkhātāni mūlāneva kantati. tyamhīti tasmiṁ. yenāsīti yena
saddhiṁ kalaho kato ahosi. niccayattenāti niccapaṭiyattena.
so disabbhi na rajjatīti yo niccayattena abhitiṭṭhati so attano
sattūhi saddhiṁ vissāsavasena na rajjati tato tesaṁ yathākāmakaraṇīyo
na hotīti attho. vissāsayeti paraṁ attani vissāsaye taṁ pana
sayaṁ na vissāseyya parena asaṅkito attāva taṁ saṅkito
bhaveyya. bhāvaṁ paroti yathā yathā paṇḍito parakkamati tathā
tathā tassa parobhāvaṁ na jānāti tasmā paṇḍitena viriyaṁ
kattabbamevāti dīpeti.
iti te aññamaññaṁ sallapitvā samaggā sammodamānā
ubhopi acelakassa assamaṁ agamiṁsu.
tamatthaṁ pakāsento satthā āha
te devavaṇṇā sukhumālarūpā
ubho samā sujayā puññakkhandhā
upāgamuṁ kādambiyaṁ acelaṁ
missībhūtā assavāhāva nāgāti.
tattha samāti samānarūpā sadisasaṇṭhānā hutvā. sujayāti
sukhavayā parisuddhā. ayameva vā pāṭho. puññakkhandhāti
katakusalatāya puññakkhandhā viya. missībhūtāti hatthena hatthaṁ
gahetvā kāyamissībhāvaṁ upagatā. assavāhāva nāgāti dhure

page number: 299

yuttakā rathavāhā dve assā viya purisanāgā tassa assamaṁ
agamaṁsu.
gantvā ca pana supaṇṇarājā cintesi ayaṁ nāgarājā
acelakassa jīvitaṁ na dassati etaṁ dussīlaṁ na vandissāmīti. so bahi
ṭhatvā nāgarājānameva tassa santikaṁ pesesi. taṁ sandhāya itaraṁ
gāthamāha
tato have paṇḍarako acelaṁ
sayamevupāgamma idaṁ avoca
muttajjahaṁ sabbabhayātivatto
na hi nūna tuyhaṁ manaso piyamhāti.
tattha piyamhāti dussīlanaggabhoggamusāvādi nūna mayaṁ tava manaso
nappiyā ahumhāti paribhāsi.
tato acelo itaraṁ gāthamāha
piyo hi me āsi supaṇṇarājā
asaṁsayaṁ paṇḍarakena saccaṁ
so rāgaratto ca akāsi etaṁ
pāpakammaṁ sampajāno na mohāti.
tattha paṇḍarakenāti tayā paṇḍarakena so mama piyataro ahosi
saccametaṁ. soti so ahaṁ tasmiṁ supaṇṇe rāgena ratto hutvā
etaṁ pāpakammaṁ jānanto akāsiṁ na mohena ajānantoti.
taṁ sutvā nāgarājā dve gāthā abhāsi

page number: 300

na me piyaṁ appiyaṁ vāpi hoti
sampassato lokamimaṁ parañca
susaññatānaṁ hi viyañjanena
asaññato lokamimañcarāsi.
ariyāvakāsosi anariyarūpo
asaññato saññatasannikāso
kaṇhābhijātiko anariyarūpo
pāpaṁ bahuṁ duccaritaṁ acarīti.
tattha na meti ambho dussīlanaggamusāvādi pabbajitassa hi
imañca parañca lokaṁ sampassato piyaṁ vā me appiyaṁ vāpi meti
na hoti tvaṁ pana susaññatānaṁ sīlavantānaṁ byañjanena
pabbajitaliṅgena asaññato hutvā imaṁ lokaṁ vañcento carasi.
ariyāvakāsosīti ariyapaṭirūpakosi. asaññatoti kāyādīhi asaññatosi.
kaṇhābhijātikoti kāḷakasabhāvo. anariyarūpoti ahirikasabhāvo.
acarīti akāsi.
iti naṁ garahitvā idāni abhisapanto imaṁ gāthamāha
aduṭṭhassa tvaṁ dubbhi dubbhī ca pisuṇo casi
etena saccavajjena muddhā te phalatu sattadhāti.
tassattho ambho dubbhi tvaṁ aduṭṭhassa mittassa dubbhī
casi pisuṇo casīti etena saccavajjena muddhā te sattadhā phalatūti.
iti nāgarājassa sapantasseva acelassa sīsaṁ sattadhā phali.

page number: 301

nisinnaṭṭhāneyevassa bhūmi vivaraṁ adāsi. so paṭhaviṁ pavisitvā
avīcimhi nibbatti. nāgarājasupaṇṇarājānopi attano bhavanameva
agamaṁsu.
satthā tassa paṭhavīpaviṭṭhabhāvaṁ pakāsento osānagāthamāha
tasmāhi mittānaṁ na dubbhitabbaṁ
mittadubbho hi pāpiyo natthi añño
āsittasatto nihato paṭhabyā
indassa vākyena hi saṁvaro hatoti.
tattha tasmāti yasmā mittadubbhikammassa pharuso vipāko
tasmā. āsittasattoti āsittavisena satto. indassāti
nāgindassa vākyena. saṁvaroti ahaṁ saṁvare ṭhitosmīti paṭiññāya
eva paññāto ājīvako hatoti.
satthā imaṁ dhammadesanaṁ āharitvā na bhikkhave idāneva
pubbepi devadatto musāvādaṁ katvā paṭhaviṁ paviṭṭhoti vatvā jātakaṁ
samodhānesi tadā acelo devadatto ahosi nāgarājā sārīputto
supaṇṇarājā pana ahamevāti.
paṇḍarakajātakaṁ niṭṭhitaṁ.
aṭṭhamaṁ.
-----------

page number: 302

sambulājātakaṁ
kā vedhamānāti idaṁ satthā jetavane viharanto mallikaṁ deviṁ
ārabbha kathesi.
vatthu kummāsapiṇḍikajātake vitthāritameva. sā pana tathāgatassa
tiṇṇaṁ kummāsapiṇḍikānaṁ dānānubhāvena taṁ divasaṁyeva rañño
aggamahesibhāvaṁ patvā pubbuṭṭhāyikādīhi pañcahi kalyāṇadhammehi
samannāgatā ñāṇasampannā buddhūpaṭṭhāyikā patidevatā ahosi. tassā
patidevatābhāvo sakalanagare pākaṭo ahosi. athekadivasaṁ
dhammasabhāyaṁ kathaṁ samuṭṭhāpesuṁ āvuso mallikā devī kira vattasampannā
patidevatāti. satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva pubbepesā patidevatāyevāti vatvā atītaṁ āhari.
atīte bārāṇasiyaṁ brahmadattassa rañño sotthiseno nāma
putto ahosi. taṁ rājā vayappattaṁ uparajje patiṭṭhāpesi.
sambulā nāmassa aggamahesī ahosi uttamarūpadharā sarīrappabhāsampannā
nivāte jalamānā dīpasikhā viya khāyati. aparabhāge sotthisenassa
sarīre kuṭṭhaṁ uppajjati. vejjā tikicchituṁ nāsakkhiṁsu. so
bhijjamāne kuṭṭhe paṭikkūlo hutvā vippaṭisāraṁ patvā ko me
rajjenattho araññe anāthamaraṇaṁ marissāmīti rañño

page number: 303

ārocāpetvā itthāgāraṁ chaḍḍetvā nikkhami. sambulā bahūhi upāyehi
nivattiyamānāpi anivattitvāva ahaṁ taṁ sāmikaṁ araññe
paṭijaggissāmīti vatvā saddhiṁyeva nikkhami. so araññaṁ pavisitvā
sulabhamūlaphalāphalachāyūdakasampanne padese paṇṇasālaṁ katvā vāsaṁ kappesi.
rājadhītā taṁ paṭijaggi. kathaṁ. sā hi pāto vuṭṭhāya assamapadaṁ
sammajjitvā pānīyaparibhojanīyaṁ upaṭṭhapetvā dantakaṭṭhañca
mukhadhovanañca upanāmetvā mukhe dhote nānāosadhāni piṁsitvā tassa
vaṇe makkhetvā madhumadhurāni phalāphalāni khādāpetvā mukhaṁ
vikkhāletvā hatthesu dhotesu appamatto hohi devāti vatvā vanditvā
pacchikhanittiaṅkusake ādāya phalāphalatthāya araññaṁ pavisitvā
phalāphalāni āharitvā ekamante ṭhapetvā ghaṭena udakaṁ āharitvā
nānācuṇṇehi ca mattikāhi ca sotthisenaṁ nahāpetvā puna
madhuraphalāphalāni upanāmesi. paribhogāvasāne vāsitapānīyaṁ upanāmetvā
sayaṁ phalāphalāni paribhuñjitvā padarapattharaṁ vidahitvā tasmiṁ tattha
nipanne tassa pāde dhovitvā sīsaparikammapādaparikammāni katvā
sayanapassaṁ upagantvā nipajji etenūpāyena sāmikaṁ paṭijaggi.
sā ekadivasaṁ araññe phalāphalāni āharantī ekaṁ girikandaraṁ disvā
sīsato pacchiṁ otāretvā kandaratīre ṭhapetvā nahāyissāmīti otaritvā
haliddāya sarīraṁ ubbaṭṭetvā nahātvā sudhotasarīrā uttaritvā
vākacīraṁ nivāsetvā kandaratīre aṭṭhāsi. athassā sarīrappabhāya
vanaṁ ekobhāsaṁ ahosi. tasmiṁ khaṇe eko dānavo gocaratthāya

page number: 304

caranto taṁ disvā paṭibaddhacitto hutvā gāthādvayamāha
kā vedhamānā girikandarāya
ekā tuvaṁ tiṭṭhasi saññatūru
puṭṭhāsi me pāṇipameyyamajjhe
akkhāsi me nāmañca bandhave ca.
obhāsayaṁ vanaṁ rammaṁ sīhabyagghanisevitaṁ
kā vā tvamasi kalyāṇī katvā tvaṁ sumajjhime
abhivādemi taṁ bhadde dānavāhaṁ namatthu teti.
tattha kā vedhamānāti nahānamattatāya sītabhāvena kampamānā.
saññatūrūti saṁpiṇḍitaūrulakkhaṇe. pāṇipameyyamajjheti hatthena
minitabbamajjhe. kā vā tvanti kā vā re tvaṁ. abhivādemīti
vandāmi. dānavāhanti ahaṁ eko dānavo ayaṁ namakāro te
tava atthu añjaliṁ te paggaṇhāmīti avaca.
sā tassa vacanaṁ sutvā tisso gāthā abhāsi
yo putto kāsikarājassa sotthisenoti naṁ vidū
tassāhaṁ sambulā bhariyā evaṁ jānāhi dānava
abhivādemi bhaddante sambulāhaṁ namatthu te.
vedehaputto bhaddante vane vasati āturo
tamahaṁ rogasammattaṁ ekā ekaṁ upaṭṭhahiṁ.
ahañca vanamuñchāya madhumaṁsaṁ migāvilaṁ
yadāharāmi taṁbhakkho tassa nūnajja nādhatīti.

page number: 305

tattha vedehaputtoti vedeharājapiyaputto. rogasammattanti
rogapīḷitaṁ. upaṭṭhahinti upaṭṭhahāmi paṭijaggāmi. upaṭṭhitātipi
pāṭho. vanamuñchāyāti vanaṁ uccinitvā uñchācariyaṁ caritvā.
madhumaṁsanti nimmakkhikaṁ madhuñca migāvilaṁ maṁsañca sīhabyagghamigehi
khāditamaṁsato atirittakoṭṭhāsaṁ. taṁbhakkhoti yaṁ ahaṁ āharāmi
taṁbhakkhova so mama sāmiko. tassa nūnajjāti tassa maññeva
ajja āhāraṁ alabhamānassa sarīraṁ ātape pakkhittapadumaṁ viya.
nādhatīti upatappati milāyati.
tato paraṁ dānavassa ca tassā ca vacanapaṭivacanagāthāyo honti
kiṁ vane rājaputtena āturena karissasi
sambule pariciṇṇena ahaṁ bhattā bhavāmi te.
sokaṭṭāya durattāya kiṁ rūpaṁ vijjate mama
aññaṁ pariyesa bhaddante abhirūpataraṁ mayā.
ehimaṁ girimāruyha bhariyā mayhaṁ catūsatā
tāsaṁ tvaṁ pavarā hohi sabbakāmasamiddhinī.
nūna tārakavaṇṇābhe yaṁ kiñci pana lacchasi
sabbantaṁ pacuraṁ mayhaṁ ramassujja mayā saha.
no ce tuvaṁ maheseyyaṁ sambule kārayissasi
alaṁ tvaṁ pātarāsāya maññe bhakkhā bhavissasi.
tañca sattajaṭo luddo kaḷāro purisādako
vane nāthaṁ apassantiṁ sambulaṁ aggahī bhuje.

page number: 306

adhipannā pisācena luddenāmisacakkhunā
sā ca sattuvasampattā patimevānusocati.
na me idaṁ tathā dukkhaṁ yaṁ maṁ khādeyya rakkhaso
yañca me ayyaputtassa mano hessati aññathā.
na santi devā pavasanti nūna
na hi nūna santi idha lokapālā
sahasā karontānaṁ asaññatānaṁ
na hi nūna santi paṭisedhitāroti.
tattha pariciṇṇenāti tena āturena pariciṇṇena kiṁ karissasi.
sokaṭṭāyāti sokāturāya. sokaṭṭhāyātipi pāṭho. soke ṭhitāyāti
attho. durattāyāti duggatakapaṇabhāvappattāya attabhāvāya.
ehimanti mā tvaṁ durattamhīti cintayi etaṁ mama girimhi dibbavimānaṁ
ehi imaṁ giriṁ abhiruha. catūsatāti tasmiṁ me vimāne aparāpi
catusatā bhariyāyo atthi. sabbantanti yaṁ kiñci upabhogaparibhoga-
vatthābharaṇādikaṁ icchasi sabbantaṁ nūna mayhaṁ pacuraṁ bahuṁ sulabhaṁ
tasmā kapaṇomhīti mā cintayi ehi mayā saha ramassūti vadati.
maheseyyanti bhadde sambule no ce me tvaṁ mahesibhāvaṁ kārayissasi
pariyattā tvaṁ mama pātarāsāya tena taṁ balakkārena vimānaṁ nessāmi
tatra maṁ asaṅgaṇhantī mama sve pātova bhakkhā bhavissasīti.
tañcāti evaṁ vatvā so sattahi jaṭāhi samannāgato dāruṇo
nikkhantadanto taṁ tasmiṁ vane kiñci attano nāthaṁ apassantiṁ sambulaṁ

page number: 307

bhuje aggahesi. adhipannāti ajjhotthatā. āmisacakkhunāti kilesalolena.
patimevāti attano acintetvā patimeva anusocati. mano
hessatīti maṁ cirāyantaṁ viditvā aññathā cittaṁ bhavissati. na
santi devāti idaṁ sā dānavena bhuje gahitā devatujjhāpanaṁ karontī
āha. lokapālāti evarūpānaṁ sīlavantīnaṁ devatānaṁ pālakā lokapālā
nūna idha loke na santīti paridevati.
athassā sīlatejena sakkassa bhavanaṁ kampi paṇḍukambalasilāsanaṁ
uṇhākāraṁ dassesi. sakko āvajjento taṁ kāraṇaṁ ñatvā
vajiraṁ ādāya vegenāgantvā dānavayakkhassa matthake ṭhatvā itaraṁ
gāthamāha
itthīnamesā pavarā yasassinī
santā samā aggirivuggatejā
tañce tuvaṁ rakkhasādesi kaññaṁ
muddhā ca hi sattadhā te phaleyya
mā tvaṁ dahi muñca patibbatā sāti.
tattha santāti upasantā athavā paṇḍitā ñāṇasampannā.
samāti kāyavisamādivirahitā. adesīti khādasi. phaleyyāti iminā
me indavajirena pahataṁ bhijjetha. mā tvaṁ dahīti imaṁ patibbataṁ
mā tāpeyya.
taṁ sutvā dānavo sambulaṁ visajjesi. sakko punapi esa
evarūpaṁ kareyyāti cintetvā dānavaṁ devasaṅkhalikāya bandhitvā punapi

page number: 308

anāgamanāya tatiye pabbatantare visajjesi. rājadhītaraṁ appamādena
ovaditvā sakaṭṭhānameva gato. rājadhītāpi atthaṅgamite suriye
candālokena assamaṁ pāpuṇi.
tamatthaṁ pakāsento aṭṭha gāthā abhāsi
sā ca assamamāgañchi pamuttā purisādakā
niḍḍaṁ phalinasakuṇīva gatasiṅgaṁva ālayaṁ.
sā tattha paridevesi rājaputtī yasassinī
sambulā utumattakkhā vane nāthaṁ apassantī.
samaṇe brāhmaṇe vande sampannacaraṇe ise
rājaputtaṁ apassantī tumhamhi saraṇaṁ gatā.
vande sīhe ca byagghe ca ye ca aññe vane migā
rājaputtaṁ apassantī tumhamhi saraṇaṁ gatā.
tiṇālatāni osadhyo pabbatāni vanāni ca
rājaputtaṁ apassantī tumhamhi saraṇaṁ gatā.
vande indivarīsāmaṁ rattinakkhattamāliniṁ
rājaputtaṁ apassantī tumhamhi saraṇaṁ gatā.
vande bhagirasiṁ gaṅgaṁ vasantīnaṁ paṭiggahaṁ
rājaputtaṁ apassantī tumhamhi saraṇaṁ gatā.
vande ahaṁ pabbatarāja- seṭṭhaṁ himavantaṁ siluccayaṁ
rājaputtaṁ apassantī tumhamhi saraṇaṁ gatāti.

page number: 309

tattha niḍḍaṁ phalinasakuṇīvāti yathā sakuṇikā mukhatuṇḍakena
gocaraṁ gahetvā kenaci upaddavena sakuṇapotakānaṁ phalinattā phalinasakuṇī
niḍḍaṁ āgaccheyya yathā vā gatasiṅgaṁ nikkhantavacchikaṁ ālayaṁ suññaṁ
vacchakasālaṁ vacchagiddhinī dhenu āgaccheyya evaṁ suññaṁ assamaṁ
āgañchīti attho. tadā hi sotthiseno sambulāya cirāyamānāya
itthiyo nāma lolā paccāmittaṁpi me ādāya āgaccheyyāti
parisaṅkanto paṇṇasālato nikkhamitvā gacchantaraṁ pavisitvā nisīdi.
tenetaṁ vuttaṁ utumattakkhāti sokavegasañjātena uṇhena utunā
mandalocanā. apassantīti tasmiṁ vane nāthaṁ attano patiṁ apassantī
itocītoca sandhāvamānā paridevati. tattha samaṇe brāhmaṇeti
samitapāpabāhitapāpe samaṇe brāhmaṇe. sampannacaraṇeti saha
sīlena aṭṭhannaṁ samāpattīnaṁ vasena sampannacaraṇe ise ca vandeti.
evaṁ vatvā rājaputtaṁ apassantī tumhākaṁ saraṇaṁ gatamhi sace
me sāmikassa nisinnaṭṭhānaṁ disvā jānātha ācikkhathāti paridevesīti
attho. sesagāthāsupi eseva nayo. tiṇālatāni osadhyoti
antopheggubahisāratiṇāni ca latāni ca antosāraosadhiyo ca.
imaṁ gāthaṁ tiṇādīsu nibbattā devatā sandhāyāha. indivarīsāmanti
indivarīpupphasamānavaṇṇaṁ. tumhamhīti rattiṁ sandhāya taṁpi amhīti
āha. bhagirasinti evaṁ pariyāyanāmikaṁ gaṅgaṁ. vasantīnanti aññesaṁ
bahūnaṁ nadīnaṁ paṭiggahitagaṅgāya nibbattaṁ devataṁ sandhāyevamāha.
himavantepi eseva nayo.

page number: 310

taṁ evaṁ paridevamānaṁ disvā sotthiseno cintesi ayaṁ ativiya
paridevati na kho panassā bhāvaṁ jānāmi sace mayi sinehena
evaṁ karoti hadayampissā phaleyya pariggaṇhissāmi tāva nanti
gantvā paṇṇasāladvāre nisīdi. sā paridevamānā paṇṇasāladvāraṁ
gantvā tassa pāde vanditvā kuhiṁ gatosi devāti āha. atha naṁ
so bhadde tvaṁ aññesu divasesu imāya velāya na āgacchasi
ajja atisāyaṁ āgatāsīti pucchanto gāthamāha
atisāyaṁ vatāgañchi rājaputtī yasassinī
kena nujja samāgañchi ko te piyataro mayāti.
atha naṁ sā ahaṁ ayyaputta phalāphalāni ādāya āgacchantī
ekaṁ dānavaṁ passiṁ so mayi paṭibaddhacitto hutvā maṁ hatthe
gahetvā sace me vacanaṁ na karosi khādissāmi tanti āha
ahaṁ tāya velāya taññeva anusocantī evaṁ paridevinti vatvā gāthamāha
idaṁ khohaṁ tadavocaṁ gahitā tena sattunā
na me idaṁ tathā dukkhaṁ yaṁ maṁ khādeyya rakkhaso
yañca me ayyaputtassa mano hessati aññathāti.
atha sesaṁpi pavuttiṁ ārocentī tena panāhaṁ deva dānavena gahitā
attānaṁ visajjāpetuṁ asakkontī devatujjhāpanakammaṁ akāsiṁ atha
sakko vajirahattho āgantvā ākāse ṭhito dānavaṁ santajjetvā
maṁ visajjāpetvā taṁ devasaṅkhalikāya bandhitvā tatiye pabbatantare
khipitvā pakkāmi evāhaṁ sakkaṁ nissāya jīvitaṁ labhinti āha.

page number: 311

taṁ sutvā sotthiseno bhadde hotu mātugāmassa antare
saccaṁ nāma dullabhaṁ himavante hi bahū vanacarakatāpasavijjādharādayo
santi ko tuyhaṁ saddahissatīti vatvā gāthamāha
corīnaṁ bahubuddhīnaṁ yāsu saccaṁ sudullabhaṁ
thīnaṁ bhāvo durājāno macchassevodake gatanti.
sā tassa vacanaṁ sutvā ayyaputta ahaṁ taṁ asaddahantaṁ
mama saccabaleneva tikicchissāmīti udakakalalaṁ pūretvā saccakiriyaṁ
katvā tassa sīse udakaṁ āsiñcantī gāthamāha
tathā maṁ saccaṁ pāletu pālayissati ce mama
yathāhaṁ nābhijānāmi aññaṁ piyataraṁ tayā
etena saccavajjena byādhi te vūpasammatūti.
tattha tathāsaddo ce mamāti iminā saddhiṁ yojetabbo.
idaṁ vuttaṁ hoti yathāhaṁ vadāmi tathā ce mama saccaṁ atha
maṁ idānipi pāletu āyatiṁpi pāletu āyatiṁpi pālessati idāni
me vacanaṁ suṇātha. yathāhaṁ nābhijānāmīti potthakesu pana tathā maṁ
saccaṁ pālemīti likhitaṁ taṁ aṭṭhakathāyaṁ natthi.
evaṁ tāya saccakiriyaṁ katvā udake āsittamatteyeva
sotthisenassa kuṭṭhaṁ ambiladhotaṁ viya tambamalaṁ tāvadeva apagañchi. te
katipāhaṁ tattheva vasitvā araññā nikkhamma bārāṇasiṁ patvā uyyānaṁ
pavisiṁsu. rājā tesaṁ āgatabhāvaṁ ñatvā uyyānaṁ gantvā tattheva
sotthisenassa chattaṁ ussāpetvā sambulaṁ aggamahesiṭṭhāne

page number: 312

abhisiñcāpetvā nagaraṁ pavesetvā sayaṁ isipabbajjaṁ pabbajitvā uyyāne
vāsaṁ kappesi. rājanivesaneyeva ca nibaddhaṁ bhuñji. sotthisenopi
sambulāya aggamahesiṭṭhānamattameva adāsi na puna koci sakkāro
ahosi atthibhāvaṁpissā na aññāsi aññāheva itthīhi saddhiṁ
abhirami. sambulā sapattirosena kīsā ahosi upaṇḍūpaṇḍakajātā
dhamanisanthatagattā. sā ekadivasaṁ sokavinodanatthaṁ bhuñjituṁ āgatassa
sassuratāpasassa santikaṁ gantvā taṁ katabhattakiccaṁ vanditvā ekamantaṁ
nisīdi.
so taṁ milātindriyaṁ disvā gāthamāha
ye kuñjarā sattasatā uḷārā
rakkhanti rattindivaṁ uyyutāvudhā
dhanuggahānañca satāni soḷasa
kathaṁvidhe passasi bhadde sattavoti.
tassattho bhadde sambule ye amhākaṁ sattasatā kuñjarā
tesañca khandhagatānaṁ yodhānaṁ vasena uyyutāvudhā aparāni ca
soḷasadhanuggahasatāni rattindivaṁ bārāṇasiṁ rakkhanti evaṁ surakkhite
nagare kathaṁvidhe tvaṁ sattavo passasi bhadde yassā tava sāsaṅkā
sappaṭibhayā araññā āgatakāle pabhāsampannaṁ sarīraṁ idāni pana
milātā paṇḍupalāsavaṇṇā ativiya kilantindriyāsi kassa nāma
tvaṁ bhāyasīti pucchi.
sā tassa vacanaṁ sutvā putto te deva mayi na

page number: 313

purimasadisoti vatvā pañca gāthā abhāsi
alaṅkatāyo padumuttarattacā
virāgitā passati haṁsagaggarā
tāsaṁ suṇitvā mitagītavāditaṁ
nadāni me tāta tathā yathā pure.
suvaṇṇasaṅkaccadharā suviggahā
alaṅkatā mānusiyaccharūpamā
senopiyā tāta aninditaṅgiyo
khattiyakaññā paṭilobhayanti naṁ.
sace ahaṁ tāta tathā yathā pure
pati taṁ uñchāya punā vane bhare
sammānaye maṁ na ca maṁ vimānaye
itopi me tāta tato varaṁ siyā.
yamannapāne vipulasmi ohite
nārī vimaṭṭhābharaṇā alaṅkatā
sabbaṅgupetā patino ca appiyā
avajjha tassā maraṇaṁ tato varaṁ.
api ce daliddā kapaṇā anāḷiyā
kaṭādutiyā patino ca sā piyā
sabbaṅgupetāyapi appiyāya
ayameva seyyā kapaṇāpi yā piyāti.

page number: 314

tattha padumuttarattacāti padumagabbhasadisauttarattacā sabbāsaṁ
sarīrato suvaṇṇābhā niccharantīti dīpeti. virāgitāti vilaggasarīrā
tanumajjhāti attho. haṁsagaggarāti evarūpā haṁsā viya madhurassarā
nāriyo passati. tāsanti so tava putto tāsaṁ nārīnaṁ
mitagītavāditādīni sutvā idāni me tāta yathā pure tathā na vattatīti
vadati. suvaṇṇasaṅkaccadharāti suvaṇṇamayasaṅkaccālaṅkāradharā.
alaṅkatāti nānālaṅkārapaṭimaṇḍitā. mānusiyaccharūpamāti mānusiyo
accharūpamā. senopiyāti sotthisenassa piyā. paṭilobhayanti
nanti tava puttaṁ paṭilobhayanti. sace ahanti tāta yathā pure
sace ahaṁ punapi taṁ patiṁ tatheva kuṭṭharogena vanaṁ paviṭṭhaṁ uñchāya
tasmiṁ vane ca bhareyyaṁ punapi maṁ so sammāneyya na vimāneyya
tato me ito bārāṇasirajjato taṁ araññameva varaṁ siyāti
sapattirosena sussantiyāti dīpeti. yamannapāneti yaṁ annapāne.
ohiteti ṭhapite paṭiyatte iminā bahunnapānaṁ gharaṁ dasseti. ayaṁ
kirassā adhippāyo yā nārī vipulannapānepi ghare ekikāva aputtikā
samānā vimaṭṭhābharaṇā nānālaṅkārehi alaṅkatā sabbehi guṇaṅgehi
upetā patino ca appiyā hoti avajjha gīvāya valliyā vā
rajjuyā vā bandhitvā tassā tato gharāvāsato maraṇameva varanti.
anāḷiyāti anaḷā. kaṭādutiyāti nipajjanakaṭasārakadutiyā.
seyyātikapaṇāpi samānā sā patino piyā ayameva uttamāti.
evaṁ tāya attano parisussanakāraṇe tāpasassa kathite tāpaso

page number: 315

rājānaṁ pakkosāpetvā tāta sotthisena tayi kuṭṭharogābhibhūte
araññaṁ pavisante tayā saddhiṁ pavisitvā upaṭṭhahantī attano
saccabalena rogaṁ vūpasamitvā yā te rajje patiṭṭhānakāraṇaṁ akāsi
tassā nāma tvaṁ neva ṭhitaṭṭhānaṁ na nisinnaṭṭhānaṁ jānāsi
ayuttaṁ te kataṁ mittadubbhikammannāmetaṁ pāpakanti vatvā puttaṁ
ovadanto gāthamāha
sudullabhitthī purisassa yā hitā
bhattitthiyā dullabho yo hito ca
hitā ca te sīlavatī ca bhariyā
janinda dhammaṁ cara sambulāyāti.
tassattho tāta yā purisassa hitā muducittā anukampikā
itthī yo ca bhattā itthiyā hito kataguṇaṁ jānāti ubhopete
sudullabhā ayañca sambulā tuyhaṁ hitā ceva sīlasampannā
ca tasmā etissā dhammaṁ cara kataguṇaṁ jānitvā muducitto
hohi cittamassā paritosehīti.
evaṁ so puttassa ovādaṁ datvā uṭṭhāya pakkāmi. rājā
pitari gate sambulaṁ pakkosāpetvā bhadde ettakaṁ kālaṁ mayā
kataṁ dosaṁ khamatha ito paṭṭhāya sabbissariyaṁ tuyhameva dammīti
vatvā osānagāthamāha
sace tuvaṁ vipule laddhabhoge
issāvatiṇṇā maraṇaṁ upesi

page number: 316

ahañca te bhadde imā rājakaññā
sabbeva te vacanakarā bhavāmāti.
tassattho bhadde sambule sace tvaṁ ratanarāsimhi ṭhapetvā
abhisittā aggamahesiṭṭhānavasena vipule bhoge labhitvāpi issāya
otiṇṇā maraṇaṁ upesi. ahañca imā ca rājakaññā sabbe
tava vacanakarā bhavāma tvaṁ yathādhippāyaṁ imaṁ rajjaṁ vicārehīti
sabbissariyaṁ tassā adāsi.
tato paṭṭhāya ubho samaggasaṁvāsaṁ vasantā dānādīni puññāni
karitvā yathākammaṁ gamiṁsu. tāpaso jhānābhiññā nibbattetvā
brahmalokūpago ahosi.
satthā imaṁ dhammadesanaṁ āharitvā na bhikkhave idāneva
pubbepi mallikā patidevatāyevāti vatvā jātakaṁ samodhānesi tadā
sambulā mallikā ahosi sotthiseno kosalarājā ahosi pitā
tāpaso ahamevāti.
sambulājātakaṁ niṭṭhitaṁ.
navamaṁ.
------------

page number: 317

bhaṇḍutiṇḍukajātakaṁ
appamādoti idaṁ satthā jetavane viharanto rājovādaṁ ārabbha
kathesi. rājovādo heṭṭhā vitthārito.
atīte pana kapilaraṭṭhe uttarapañcālanagare pañcālo nāma
rājā agatigamane ṭhito adhammena pamatto rajjaṁ kāresi. athassa
amaccādayo sabbepi adhammikāva jātā. balipīḷitā raṭṭhavāsino
puttadāre ādāya araññe migā viya vicariṁsu. gāmaṭṭhāne
gāmopi nāma nāhosi. manussā rājapurisabhayena divā gehe vasituṁ
na sakkonti gehāni kaṇṭakasākhādīhi parikkhipitvā aruṇe
uggacchanteyeva araññaṁ pavisanti. divā rājapurisā vilumpanti
rattiṁ corā khādanti.
tadā bodhisatto bahinagare bhaṇḍutiṇḍukarukkhadevatā hutvā
nibbatti. anusaṁvaccharaṁ rañño santikā sahassagghanikaṁ balikammaṁ
labhati. so cintesi ayaṁ rājā pamatto rajjaṁ kāresi sakalaraṭṭhaṁ
vinassati ṭhapetvā maṁ añño rājānaṁ paṭirūpe nivesetuṁ samattho
nāma natthi upakārako cāpi me anusaṁvaccharaṁ sahassabalinā pūjesi
ovādissāmi nanti. so rattibhāge rañño sirigabbhaṁ pavisitvā
ussīsakapasse ṭhatvā obhāsaṁ visajjetvā ākāse aṭṭhāsi.
rājā taṁ bālasuriyaṁ viya jalamānaṁ disvā kosi tvaṁ kena vā

page number: 318

kāraṇena idhāgatoti pucchi. so tassa vacanaṁ sutvā mahārāja
ahaṁ bhaṇḍutiṇḍukadevatā tuyhaṁ ovādaṁ dassāmīti āgatomhīti.
kiṁ ovādaṁ nāma dassasīti. evaṁ vutte mahāsatto mahārāja
tvaṁ pamatto hutvā rajjaṁ kāresi tena te sakalaraṭṭhaṁ hataṁ
viluttaṁ viya naṭṭhaṁ rājāno nāma pamādena rajjaṁ kārentā
sakalaraṭṭhassa sāmino na honti diṭṭhadhamme vināsaṁ patvā
samparāye puna mahāniraye nibbattanti tesu ca pamādaṁ āpannesu
antojanā bahijanāpissa pamattāva honti tasmā raññā atirekena
appamattena bhavitabbanti vatvā dhammadesanaṁ paṭṭhapento āha
appamādo amataṁ padaṁ pamādo maccuno padaṁ
appamattā na mīyanti ye pamattā yathā matā.
madā pamādo jāyetha pamādā jāyate khayo
khayā ca dosā jāyanti mā mado bharatūsabha.
bahū hi khattiyā jiṇṇā atthaṁ raṭṭhaṁ pamādino
athopi gāmino gāmā anāgārā agārino.
khattiyassa pamattassa raṭṭhasmiṁ raṭṭhavaḍḍhana
sabbe bhogā vinassanti rañño taṁ vuccate aghaṁ.
nesa dhammo mahārāja ativelaṁ pamajjasi
iddhaṁ phītaṁ janapadaṁ corā viddhaṁsayanti naṁ.
na te puttā bhavissanti na hiraññaṁ na dhāniyaṁ
raṭṭhe vilumpamānamhi sabbabhogehi jiyyasi.

page number: 319

sabbabhogaparijiṇṇaṁ rājānaṁ vāpi khattiyaṁ
ñātimittā suhajjā ca na taṁ maññanti mantiyaṁ.
hatthārohā anīkaṭṭhā rathikā pattikārakā
tamevamupajīvantā na taṁ maññanti mantiyaṁ.
asaṁvihitakammantaṁ bālaṁ dummantimantinaṁ
sirī jahati dummedhaṁ jiṇṇaṁva urago tacaṁ.
susaṁvihitakammantaṁ kāluṭṭhāyiṁ atanditaṁ
sabbe bhogābhivaḍḍhanti gāvo sausabhāmiva
upassutiṁ mahārāja raṭṭhe janapade cara
tattha disvā ca sutvā ca tato taṁ paṭipajjasīti.
tattha appamādoti satiyā avippavāso. amataṁ padanti
amatassa nibbānassa padaṁ adhigamanakāraṇaṁ. maccuno padanti maraṇassa
kāraṇaṁ. pamatto hi vipassanaṁ vaḍḍhetvā appaṭisandhikabhāvaṁ pattuṁ
asakkonto punappunaṁ saṁsāre jāyati ceva mīyati ca tasmā pamādo
maccuno padaṁ nāma. na mīyantīti vipassanaṁ vaḍḍhetvā appaṭisandhikabhāvaṁ
patvā puna saṁsāre anibbattattā na mīyanti nāma. ye pamattāti
mahārāja ye puggalā pamattā te yathā matā te tatheva
daṭṭhabbā. kasmā. akiccasādhanatāya. matassāpi hi ahaṁ dānaṁ
dassāmi sīlaṁ rakkhissāmi uposathakammaṁ karissāmi kalyāṇakammaṁ
pūressāmīti ābhogo vā patthanā vā pariyuṭṭhānaṁ vā natthi
apagataviññāṇattā pamattassa hi appamādābhāvāti tasmā

page number: 320

ubhopete ekasadisāva. madāti mahārāja ārogyayobbanajīvitamadasaṅkhātā
tividhā madā pamādo nāma jāyati. so madamatto
pamādāpanno pāṇātipātādīni pāpakammāni karoti. atha naṁ
rājāno chindāpenti vā hanāpenti vā sabbassa vā dhanassa
haranti evamassa pamādā ñātidhanajīvitakkhayo jāyati puna so
dhanakkhayaṁ vā yasakkhayaṁ vā patto jīvituṁ asakkonto jīvitavuttatthāya
kāyaduccaritādīni karoti iccassa khayā ca dosā jāyanti tena
taṁ vadāmi. mā mado bharatūsabhāti raṭṭhabhārakajeṭṭhaka bharatūsabha mā
pamāda mā pamajjīti attho. atthaṁ raṭṭhanti janapadavāsīnaṁ
vuddhiñceva sakalaraṭṭhañca bahū pamādino jiṇṇā. tesaṁ āvibhāvatthāya
khantivādijātakamātaṅgajātakagurukajātakasarabhaṅgajātakacetiyajātakāni
kathetabbāni. gāminoti gāmabhojakāpi te gāmāpi bahupamādadosena
jiṇṇā parihīnā vinaṭṭhā. anāgārā agārinoti pabbajitā
pabbajitapaṭipattito gīhipi gharāvāsato ceva dhaññādīhi ca bahū
jiṇṇā parihīnāti vadati. taṁ vuccate aghanti mahārāja yasabhogaparihāni
nāma taṁ rañño dukkhaṁ vuccati bhogābhāvena hi niddhanassa
yaso hāyati hīnayaso mahantaṁ dukkhaṁ pāpuṇāti. nesa dhammoti
mahārāja esa porāṇakarājūnaṁ dhammo na hoti. iddhaṁ phītanti
annapānādinā samiddhaṁ hiraññasuvaṇṇādinā phītaṁ. na te puttāti
mahārāja paveṇipālakā te puttā na bhavissanti. raṭṭhavāsino hi
adhammikarañño esa putto kiṁ amhākaṁ vuḍḍhiṁ karissati nāssa

page number: 321

chattaṁ dassāmāti chattaṁ na denti evameva tesaṁ paveṇipālakā
puttā na honti nāma. parijiṇṇanti parihīnaṁ. rājā naṁ vāpīti
sacepi so rājā hoti atha naṁ rājānaṁ samānaṁpi. mantiyanti
ayaṁ rājāti gurucittena samānetabbaṁ katvā na maññanti. upajīvantāti
upanissāya jīvantāpi ete ettakā janā gurucittena maññitabbaṁ
na maññanti. kiṁkāraṇā. adhammikabhāvena. sirīti yasavibhavo.
tacanti yathā urago jiṇṇaṁ tacaṁ jigucchanto jahati na puna oloketi
evaṁ tādisaṁ rājānaṁ sirī jahati. susaṁvihitakammantanti kāyadvārādīhi
pāpakammaṁ akarontaṁ. abhivaḍḍhantīti abhimukhaṁ gacchantā vaḍḍhanti.
sausabhāmivāti sausabhā iva. appamattassa hi usabhajeṭṭhako gogaṇo
viya bhogā vaḍḍhanti. upassutinti janapadacārittasavanāya cārikaṁ
attano sakalaraṭṭhe ca janapade ca cara. tatthāti tasmiṁ raṭṭhe
caranto daṭṭhabbaṁ disvā sotabbaṁ sutvā attano guṇāguṇaṁ paccakkhaṁ
katvā tato attano hitapaṭipattiṁ paṭipajjissasi.
iti mahāsatto ekādasahi gāthāhi rājānaṁ ovaditvā
gaccha papañcaṁ akatvā pariggaṇha raṭṭhaṁ mā nāsayīti vatvā
sakaṭṭhānameva gato. rājāpi tassa vacanaṁ sutvā saṁvegappatto
punadivase rajjaṁ amacce paṭicchāpetvā purohitena saddhiṁ kālasseva
pācīnadvārena nagarā nikkhamitvā yojanamattaṁ gato. tattheko
gāmavāsimahallako aṭavito kaṇṭakasākhaṁ āharitvā gehadvāraṁ

page number: 322

parikkhipitvā pidahitvā puttadāraṁ ādāya araññaṁ pavisitvā sāyaṁ rājapurisesu
pakkantesu attano gharaṁ āgacchanto gehadvāre pāde kaṇṭakena
viddho ukkuṭikaṁ nisīditvā kaṇṭakaṁ nīharanto
evaṁ vedetu pañcālo saṅgāme saramappito
yathāhamajja vedemi kaṇṭakena samappitoti
imāya gāthāya rājānaṁ akkosi. taṁ pana akkosanaṁ
bodhisattānubhāveneva ahosi. bodhisattena adhigahitova so akkosīti
veditabbo. tasmiṁ pana samaye rājā ca purohito ca aññātakavesena
tassa santikeva aṭṭhaṁsu.
athassa vacanaṁ sutvā purohito itaraṁ gāthamāha
jiṇṇo dubbalacakkhūsi na rūpaṁ sādhu passasi
kiṁ tattha brahmadattassa yaṁ taṁ maggeyya kaṇṭakoti.
tattha maggeyyāti vijjheyya. idaṁ vuttaṁ hoti yadi tvaṁ
attano byattatāya kaṇṭakena viddho ko ettha rañño doso
yena rājānaṁ akkosi kiṁ te raññā kaṇṭako oloketvā
ācikkhitabboti.
taṁ sutvā mahallako tisso gāthā abhāsi
bahvettha brahmadattassa sohaṁ maggasmi brāhmaṇa
arakkhitā jānapadā adhammabalinā hatā.
rattiñca corā khādanti divā khādanti tuṇḍiyā
raṭṭhasmiṁ kūṭarājassa bahu adhammiko jano.

page number: 323

etādise bhaye tāta bhayaṭṭā tāva mānavā
nillenakāni kubbanti vane āhatvā kaṇṭakanti.
tattha bahvetthāti brāhmaṇa sohaṁ sakaṇṭake magge patito
sannisinno bahu ettha brahmadattassa doso tvaṁ ettakaṁ
kālaṁ rañño dosena mama sakaṇṭake magge vicarabhāvaṁ na jānāsi
tassa hi arakkhitā janapadā kaṇṭakanti. tattha khādantīti vilumpanti.
tuṇḍiyāti vadhabandhādīhi pīḷetvā adhammabalisādhakā. kūṭarājassāti
pāparañño. adhammikoti paṭicchannakammanto. tātāti purohitaṁ
ālapati. mānavāti manussā. nillenakānīti nilīyanaṭṭhānāni.
vane āhatvā kaṇṭakanti kaṇṭakaṁ āharitvā dvārāni pidahitvā
gharaṁ chaḍḍetvā puttadāraṁ ādāya vanaṁ pavisitvā tasmiṁ vane
attano nilīyanaṭṭhānāni karonti. athavā vane yo kaṇṭako
taṁ āharitvā gharāni parikkhipanti. iti rañño dosenevamhi
kaṇṭakena viddho mā evarūpassa rañño upatthambho hohīti.
taṁ sutvā rājā purohitaṁ āmantetvā ācariya mahallako
yuttaṁ bhaṇati amhākameva doso ehi nivattāma dhammena rajjaṁ
kāressāmāti āha. bodhisatto purohitassa sarīre adhimuccitvā
purato gantvā parigaṇhāma tāva mahārājāti āha. te tamhā
gāmā aññaṁ gāmaṁ gacchantā antarāmagge ekissā mahallikāya
saddaṁ assosuṁ. sā kirekā dalidditthī dve dhītaro vayappattā
rakkhamānā tāsaṁ araññaṁ gantuṁ na deti sayaṁ araññato dārūni

page number: 324

ceva sākañca āharitvā dhītaro paṭijaggati. sā taṁ divasaṁ ekaṁ
gumbaṁ āruyha sākaṁ gaṇhantī pavattamānā bhūmiyaṁ patitvā rājānaṁ
maraṇena akkosantī gāthamāha
kadāssu nāma yaṁ rājā brahmadatto marissati
yassa raṭṭhamhi jīyanti appatikā kumārīkāti.
tattha appatikāti assāmikā. sace hi tāsaṁ sāmikā assu
maṁ poseyyuṁ pāparañño pana rajje ahaṁ dukkhaṁ anubhomi kadā
nukho esa marissatīti. evaṁ bodhisattānubhāvena naṁ akkosi.
atha naṁ purohito paṭisedhento gāthamāha
dubbhāsitañhi te jammi anatthapathakovide
kuhiṁ rājā kumārīnaṁ bhattāraṁ pariyesatīti.
taṁ sutvā mahallikā dve gāthā abhāsi
na me dubbhāsitaṁ brahme kovidatthapadā ahaṁ
arakkhitā jānapadā adhammabalinā hatā.
rattiṁ ca corā khādanti divā khādanti tuṇḍiyā
raṭṭhasmiṁ kūṭarājassa bahu adhammiko jano
dujjīve dubbhare dāre kuto bhattā kumāriyāti.
tattha kovidatthapadāti ahaṁ atthapade kāraṇapade kovidā
chekā mā tvaṁ evaṁ pāparājānaṁ pasaṁsi. dujjīveti dujjīve raṭṭhe
dubbharadāre jāte manussesu bhītatasitesu araññe vasantesu. kuto
bhattā kumāriyāti kumāriyo bhattāraṁ labhissantīti attho.

page number: 325

te tassā vacanaṁ sutvā yuttaṁ kathetīti purato gacchantā
ekassa kassakassa saddaṁ assosuṁ. tassa kira kasantassa sāliyo
nāma balibaddo phālena pahato sayi. so rājānaṁ akkosanto
gāthamāha
evaṁ sayatu pañcālo saṅgāme sattiyā hato
yathāyaṁ kapaṇo seti hato phālena sāliyoti.
tattha yathāti yathā ayaṁ vedanāppatto sāliyabalibaddo seti
evaṁ sayatūti attho.
atha naṁ purohito paṭisedhento gāthamāha
adhammena tuvaṁ jamma brahmadattassa kujjhasi
yo tvaṁ sapasi rājānaṁ aparajjhitvāna attanoti.
tattha adhammenāti akāraṇena asabhāvena.
taṁ sutvā so tisso gāthā abhāsi
dhammena brahmadattassa ahaṁ kujjhāmi brāhmaṇa
arakkhitā jānapadā adhammabalinā hatā.
rattiñca corā khādanti divā khādanti tuṇḍiyā
raṭṭhasmiṁ kūṭarājassa bahu adhammiko jano.
sā nūna puna re pakkā vikāle bhattamāhari
bhattahāriṁ avekkhanto hato phālena sāliyoti.
tattha dhammenāti kāraṇena na ca akāraṇena akkosatīti
saññaṁ mā kari. sā nūna puna re pakkā vikāle bhattamāharīti

page number: 326

brāhmaṇa mama bhattahārikā itthī pātova mama bhattaṁ pacitvā āharantī
adhammabalisāsakehi brahmadattassa dāsehi palibuddhā bhavissati te
parivisitvā puna mayhaṁ bhattaṁ pakkā bhavissati tena kāraṇena
vikāle bhattamāhari ajja vikāle āharīti cintetvā chātajjhatto
ahaṁ taṁ bhattahāriṁ olokento goṇaṁ akkhāte aṭṭhāne paṭodena
vijjhiṁ tenesa pādaṁ ukkhipitvā phālaṁ paharanto hato phālena
sāliyo tasmā esa mayā hatoti saññaṁ mā kari pāparaññāyeva
hato nāmesa mā tassa vaṇṇaṁ bhaṇīti.
te purato gantvā ekasmiṁ gāme vasiṁsu. punadivase pātova
ekā kūṭadhenu godohakaṁ pādena paharitvā saddhiṁ khīrena pavattesi.
so brahmadattaṁ akkosanto gāthamāha
evaṁ haññatu pañcālo saṅgāme asinā hato
yathāhamajja pahato khīrañca me pavattitanti.
taṁ sutvā āha
ayaṁ pasu khīraṁ chaḍḍesi pasu phālañca hiṁsati
kiṁ tattha brahmadattassa yaṁ no garahate bhavanti.
brāhmaṇena gāthāya vuttāya puna so tisso gāthā abhāsi
gārayho brahme pañcālo brahmadattassa rājino
arakkhitā jānapadā adhammabalinā hatā.
rattiṁ ca corā khādanti divā khādanti tuṇḍiyā
raṭṭhasmiṁ kūṭarājassa bahu adhammiko jano.

page number: 327

caṇḍā akatthanā gāvī yaṁ pure na duhāmase
taṁdāni ajja dohāma khīrakāmehupaddutāti.
tattha caṇḍāti pharusā. akatthanāti palāyanasīlā. khīrakāmehīti
adhammikarañño purisehi bahukhīraṁ āharāpentehi upaddutā
duhāma sace hi so dhammena rajjaṁ kāreyya na no evarūpaṁ
bhayaṁ āgaccheyyāti.
te yuttaṁ kathetīti tamhā gāmā nikkhamitvā mahāmaggaṁ āruyha
nagarābhimukhā gamiṁsu. ekasmiṁ gāme balisādhakā asikosatthāya ekaṁ
taruṇavacchakaṁ māretvā cammaṁ gaṇhiṁsu. vacchapahatā dhenu puttasokena
tiṇaṁ na khādati pānīyaṁ na pivati paridevamānā āhiṇḍati.
taṁ disvā gāmadārakā rājānaṁ akkosantā gāthamāhaṁsu
evaṁ kandatu pañcālo vimutto paridhāvatu
yathāyaṁ kapaṇā gāvī vimuttā paridhāvatīti.
tattha paridhāvatīti paridevamānā dhāvati.
tato purohito itaraṁ gāthamāha
yaṁ pasu pasupālassa pabbhameyya raveyya vā
konīdha aparādhatthi brahmadattassa rājinoti
tattha pabbhameyya raveyya vāti bhameyya vā viraveyya vā.
idaṁ vuttaṁ hoti tāta pasu nāma pasupālassa rakkhantasseva dhāvati
tiṇaṁ na khādati idha rañño ko nu aparādhoti.
tato gāmadārakā dve gāthā abhāsiṁsu

page number: 328

aparādho mahābrahme brahmadattassa rājino
arakkhitā jānapadā adhammabalinā hatā.
rattiṁ ca corā khādanti divā khādanti tuṇḍiyā
raṭṭhasmiṁ kūṭarājassa bahu adhammiko jano
kathaṁ no asikosatthā khīrapā haññate pajāti.
tattha mahābrahmeti mahābrāhmaṇa. rājinoti rañño.
kathaṁ noti kathaṁ nu kena nāma kāraṇena. khīrapā haññate pajāti
pāparājassa vasena tehi khīrapako vacchako haññati idāni sā
dhenu puttasokena paridevati sopi rājā dhenu viya paridevatūti
rājānaṁ akkosiṁsuyeva.
te sādhu kāraṇaṁ vadathāti pakkamiṁsu. athantarāmagge ekissā
sukkhapokkharaṇiyā kākā tuṇḍehi vijjhitvā maṇḍūke khādanti.
bodhisatto tesu taṁ ṭhānaṁ sampattesu attano ānubhāvena maṇḍūke
evaṁ khajjatu pañcālo hato yuddhe saputtako
yathāhamajja khajjāmi gāmikehi araññajoti
rājānaṁ akkosāpesi.
tattha gāmikehīti gāmavāsīhi.
taṁ sutvā purohito maṇḍūkehi saddhiṁ sallapanto gāthamāha
na sabbabhūtesu vidhenti rakkhaṁ
rājāno maṇḍūka manussaloke

page number: 329

nettāvatā rājā adhammacārī
yaṁ tādisaṁ jīvamadeyyu dhaṅkāti.
tattha jīvanti jīvantaṁ. adeyyunti khādeyyuṁ. dhaṅkāti kākā.
ettāvatā rājā adhammiko nāma na hoti kiṁ sakkā araññaṁ
pavisitvā raññā taṁ rakkhantena caritunti.
taṁ sutvā maṇḍūko dve gāthā abhāsi
adhammarūpo vata brahmacārī
anuppiyaṁ bhāsasi khattiyassa
vilumpamānāya puthuppajāya
pūjesi rājaṁ paramappavādiṁ.
sace idaṁ brahme surajjakaṁ siyā
phītaṁ raṭṭhaṁ muditaṁ vippasannaṁ
bhutvā baliṁ aggapiṇḍañca kākā
na mādisaṁ jīvamadeyyu dhaṅkāti.
tattha brahmacārīti purohitaṁ garahanto āha. khattiyassāti
evarūpassa pāparañño. vilumpamānāyāti viluppamānāya. ayameva
vā pāṭho. puthuppajāyāti vipulāya pajāya vināsiyamānāya.
pūjesīti pasaṁsi. surajjakanti chandādivasena agantvā dasa rājadhamme
akopentena raññā rakkhiyamānaṁ sace idaṁ surajjakaṁ bhaveyya.
phītanti devesu sammādhāraṁ anuppavecchantesu sampannasassaṁ. na

page number: 330

mādisanti evaṁ sante mādisaṁ jīvamānaññeva kākā na khādeyyuṁ.
evaṁ chasupi ṭhānesu akkosanaṁ bodhisattassevānubhāvena ahosi.
taṁ sutvā rājā ca purohito ca araññavāsiṁ tiracchānagataṁ
maṇḍūkaṁ upādāya sabbe amheyeva akkosantīti tatova nagaraṁ
gantvā dhammena rajjaṁ kāretvā mahāsattassovāde ṭhatvā dānādīni
puññāni kariṁsu.
satthā kosalarañño imaṁ dhammadesanaṁ āharitvā mahārāja
raññā nāma agatigamanaṁ pahāya dhammena rajjaṁ kāretabbanti vatvā
jātakaṁ samodhānesi. tadā bhaṇḍutiṇḍukadevatā ahamevāti.
bhaṇḍutiṇḍukajātakaṁ niṭṭhitaṁ.
dasamaṁ.
iti tiṁsatinipātavaṇṇanā niṭṭhitā.
-------------

page number: 331

cattālīsanipātavaṇṇanā
---------
tesakuṇajātakaṁ
vessantaraṁ taṁ pucchāmīti idaṁ satthā jetavane viharanto
kosalarañño ovādavasena kathesi.
taṁ hi rājānaṁ dhammassavanatthāya āgataṁ satthā āmantetvā
mahārāja raññā nāma dhammena rajjaṁ kāretabbaṁ yasmiṁ hi samaye
rājāno adhammikā honti rājayuttāpi tasmiṁ samaye adhammikā
hontīti catukkanipāte āgatasuttanayena ovaditvā agatigamane
agatiagamane ca ādīnavaṁ ānisaṁsañca kathetvā supinakūpamā kāmāti
ādinā nayena kāmesu ādīnavaṁ vitthāretvā mahārāja imesaṁ hi
sattānaṁ
maccunā saṅgaro natthi lañcagāho na vijjati
yuddhaṁ natthi jayo natthi sabbe maccuparāyanā
tesaṁ paralokaṁ gacchantānaṁ ṭhapetvā attanā kataṁ kalyāṇakammaṁ
aññā patiṭṭhā nāma natthi evaṁ ittarapaccupaṭṭhānaṁ avassaṁ
pahātabbaṁ yasaṁ nissāya pamādaṁ kātuṁ na vaṭṭati appamatteneva
hutvā dhammena rajjaṁ kāretuṁ vaṭṭati porāṇakarājāno anuppannepi
buddhe paṇḍitānaṁ ovāde ṭhatvā dhammena rajjaṁ kāretvā

page number: 332

devanagaraṁ pūrayamānā gamiṁsūti vatvā tena yācito atītaṁ āhari.
atīte bārāṇasiyaṁ brahmadatto rajjaṁ kārento aputtako
ahosi patthento puttaṁ vā dhītaraṁ vā na labhi. so ekadivasaṁ
mahantena parivārena uyyānaṁ gantvā divasabhāgaṁ uyyāne kīḷitvā
maṅgalasālarukkhamūle sayanaṁ attharitvā thokaṁ niddāyitvā pabuddho
sālarukkhaṁ oloketvā tattha sakuṇakulāvakaṁ passi. saha dassanenevassa
sineho uppajji. so ekaṁ purisaṁ pakkosāpetvā imaṁ
rukkhaṁ abhiruhitvā etasmiṁ kulāvake kassaci atthitaṁ vā natthitaṁ vā
jānāhīti āha. so abhiruhitvā tattha tīṇi aṇḍakāni disvā
rañño ārocesi. rājā tenahi etesaṁ upari nāsavātaṁ mā visajjesīti
vatvā caṅkoṭake kappāsapicuṁ attharitvā tattheva tāni aṇḍakāni
ṭhapetvā sanikaṁ otarāhīti otārāpetvā caṅkoṭakaṁ hatthena
gahetvā katarasakuṇaṇḍakāni nāmetānīti amacce pucchi. te
mayaṁ na jānāma nesādā jānissantīti vadiṁsu. rājā nesāde
pakkosāpetvā pucchi. nesādā mahārāja etesu ekaṁ
ulūkāṇḍaṁ ekaṁ sālikāaṇḍaṁ ekaṁ suvakāṇḍanti kathayiṁsu. kiṁ pana
ekasmiṁ kulāvake tiṇṇaṁ sakuṇikānaṁ aṇḍāni hontīti. āma
deva paripanthe asati sunikkhittāni na nassantīti. rājā tussitvā
ime mama puttā bhavissantīti tāni tīṇi aṇḍāni tayo amacce
paṭicchāpetvā ime mayhaṁ puttā bhavissanti tumhe sādhukaṁ
paṭijaggitvā aṇḍakosato nikkhantakāle mama āroceyyāthāti āha.

page number: 333

te tāni sādhukaṁ rakkhiṁsu. tesu paṭhamaṁ ulūkāṇḍaṁ bhijji. amacco
ekaṁ nesādaṁ pakkosāpetvā itthībhāvaṁ vā purisabhāvaṁ vā jānāhīti
vatvā tena taṁ vīmaṁsitvā purisoti vutte rājānaṁ upasaṅkamitvā
putto te deva jātoti āha. rājā tuṭṭho tassa bahuṁ dhanaṁ
datvā puttakaṁ me sādhukaṁ paṭijagga vessantaroti cassa nāmaṁ
karohīti vatvā uyyojesi. so tathā akāsi. tato
katipāhaccayena sālikāaṇḍaṁ bhijji. sopi amacco taṁ nesādena
vīmaṁsāpetvā itthīti sutvā rañño santikaṁ gantvā dhītā te
deva jātāti āha. rājā tuṭṭho tassapi bahuṁ dhanaṁ datvā
dhītaraṁ me sādhukaṁ paṭijagga kuṇḍalinīti cassa nāmaṁ karohīti
vatvā uyyojesi. sopi tathā akāsi. puna katipāhaccayena
suvakaṇḍaṁ bhijji. sopi amacco taṁ nesādena vīmaṁsitvā purisoti
vutte rañño santikaṁ gantvā putto te deva jātoti āha.
rājā tuṭṭho tassapi bahuṁ dhanaṁ datvā puttassa me mahantena
parivārena maṅgalaṁ katvā jambukoti cassa nāmaṁ karohīti vatvā
uyyojesi. sopi tathā akāsi. te tayopi sakuṇā tiṇṇaṁ
amaccānaṁ gehesu rājakumāraparihārena vaḍḍhanti. rājā mama
putto mama dhītāti voharati. athassa amaccā aññamaññaṁ
avahasanti passatha rañño kiriyaṁ tiracchānagate putto me
dhītā meti vadanto vicaratīti. taṁ sutvā rājā cintesi ime
amaccā etesaṁ mama puttānaṁ paññāsampadaṁ na jānanti pākaṭaṁ

page number: 334

nesaṁ karissāmīti. athekaṁ amaccaṁ vessantarassa santikaṁ pesesi
tumhākaṁ pitā pañhaṁ pucchitukāmo kadā kira āgantvā pucchatūti.
amacco gantvā vessantaraṁ vanditvā taṁ sāsanaṁ ārocesi.
vessantaro attano paṭijaggitaṁ amaccaṁ pakkosāpetvā mayhaṁ
pana pitā maṁ pañhaṁ pucchitukāmo tassa idhāgatassa sakkāraṁ
kātuṁ vaṭṭati tāta kadā āgacchatīti pucchi. amacco ito
sattame divase āgacchatīti āha. taṁ sutvā vessantaro pitā
me ito sattame divase āgacchatīti vatvā uyyojesi. so
āgantvā rañño ācikkhi. rājā sattame divase nagare
bheriñcārāpetvā puttassa nivesanaṁ agamāsi. vessantaro rañño
mahantaṁ sakkāraṁ kāresi antamaso dāsakammakarānaṁpi sakkāraṁ
kārāpesi. rājā vessantarassa sakuṇassa gehe bhuñjitvā mahantaṁ
yasaṁ anubhavitvā sakanivesanaṁ āgantvā rājaṅgaṇe mahāmaṇḍapaṁ
kārāpetvā nagare bheriñcārāpetvā alaṅkatamaṇḍape mahājanaparivāro
nisīditvā vessantaraṁ ānetūti amaccassa santikaṁ pesesi.
amacco vessantaraṁ suvaṇṇapīṭhe nisīdāpetvā ānesi. sakuṇo
pitu aṅke nisīditvā pitarā saha kīḷitvā gantvā tattheva suvaṇṇapīṭhe
nisīdi. atha naṁ rājā mahājanamajjhe rājadhammaṁ pucchanto paṭhamaṁ
gāthamāha
vessantaraṁ taṁ pucchāmi sakuṇa bhaddamatthu te
rajjaṁ kāretukāmena kiṁsu kiccaṁ kataṁ varanti.

page number: 335

tattha sakuṇāti taṁ ālapati. kiṁsūti kataraṁ kiccaṁ kataṁ varaṁ
uttamaṁ hoti kathehi me tāta sakalaṁ rājadhammanti. evaṁ kira
naṁ so pucchi.
taṁ sutvā vessantaro pañhaṁ akathetvāva rājānaṁ tāva
pamādena codento dutiyaṁ gāthamāha
cirassaṁ vata maṁ tāto kaṁso bārāṇasiggaho
pamatto appamattaṁ maṁ pitā puttaṁ acodayīti.
tattha tātoti pitā. kaṁsoti idaṁ tassa nāmaṁ.
bārāṇasiggahoti catūhi saṅgahavatthūhi bārāṇasiṁ saṅgahetvā vattanto.
pamattoti evarūpānaṁ paṇḍitānaṁ santike vasanto pañhassa
apucchanena pamatto. appamattanti sīlādiguṇayogena maṁ appamattaṁ.
pitāti posakapitā. acodayīti amaccehi tiracchānagate putte
katvā voharatīti avahasiyamāno pamādaṁ āpajjitvā cirassaṁ ajja
codesi pañhaṁ pucchīti vadati.
evaṁ imāya gāthāya codetvā mahārāja raññā nāma
tīsu dhammesu ṭhatvā dhammena rajjaṁ kāretabbanti vatvā rājadhammaṁ
kathento āha
paṭhameneva vitathaṁ kodhaṁ hāsaṁ nivāraye
tato kiccāni kāreyya taṁ vataṁ āhu khattiya.
yaṁ tvaṁ tāta tape kammaṁ pubbe katamasaṁsayaṁ
ratto duṭṭho ca yaṁ kayirā na taṁ kayirā tato puna.

page number: 336

khattiyassa pamattassa raṭṭhasmiṁ raṭṭhavaḍḍhana
sabbe bhogā vinassanti rañño taṁ vuccate aghaṁ.
sirī ca tāta lakkhī ca pucchitā etadabravuṁ
uṭṭhāne viriye pose ramāmahaṁ anusuyyake.
ussuyyake dūhadaye purise kammadūsake
kāḷakaṇṇī mahārāja ramati cakkabhañjanī.
so tvaṁ sabbesu suhadayo sabbesaṁ rakkhito bhava
alakkhiṁ nūda mahārāja lakkhyā bhava nivesanaṁ.
salakkhī dhitisampanno puriso hi mahaggato
amittānaṁ kāsipati mūlaṁ aggañca chindati.
sakkopi hi bhūtapati uṭṭhāne nappamajjati
sa kalyāṇe dhitiṁ katvā uṭṭhāne kurute mano.
gandhabbā pitaro devā sājīvā honti tādino
uṭṭhahato appamajjato anutiṭṭhanti devatā.
so appamatto akuddho tāta kiccāni kāraya
vāyamassu ca kiccesu nālaso vindate sukhaṁ.
tattheva te vattapadā esāva anusāsanī
alaṁ mitte sukhāpetuṁ amittānaṁ dukkhāya vāti.
tattha paṭhameneva vitathanti tāta rājā nāma āditova
musāvādaṁ nivāraye. musāvādino hi rañño raṭṭhaṁ nirojaṁ
hoti. paṭhaviyā ojākammakaraṇaṭṭhānato sattaratanamattaṁ heṭṭhā

page number: 337

pavisati. tato āhāre vā telamadhuphāṇitādīsu vā osadhesu
ojā na hoti. nirojāhārabhojino manussā bahvābādhā honti.
raṭṭhe thalajalapathesu āyo nuppajjati. tasmiṁ anuppajjante
rājāno duggatā honti. te sevake saṅgaṇhituṁ na sakkonti.
asaṅgaṇhitā sevakā rājānaṁ gurucittena na olokenti. evaṁ
tāta musāvādo nāmesa nirojo. so jīvitahetupi na kātabbo.
saccaṁ pana sādhutaraṁ rasānanti tadeva pariggahetabbaṁ. apica
musāvādo nāma guṇaparidhaṁsako vipattipariyosāno dutiyacittavāre
avīciparāyanaṁ karoti. imasmiṁ panatthe dhammo have hato hantīti
cetiyajātakaṁ kathetabbaṁ. kodhanti tāta rājā nāma paṭhamameva
kujjhanalakkhaṇaṁ kodhaṁpi nivāreyya. tāta aññesaṁ hi kodho
khippaṁ matthakaṁ na pāpuṇāti rājūnaṁ pāpuṇāti. rājāno nāma
vācāvudhā kujjhitvā olokitamattenāpi paraṁ vināsenti tasmā
raññā aññehi manussehi atirekataraṁ nikkodhena bhavitabbaṁ
khantimettānudayasampannena attano piyaputtaṁ viya lokaṁ volokentena.
tāta atikodhano hi rājā uppannaṁ yasaṁ rakkhituṁ na sakkoti.
imassa panatthassa dīpanatthaṁ khantivādijātakaculladhammapālajātakāni
kathetabbāni. culladhammapālajātakasmimhi mahāpatāpano rājā
puttaṁ ghāṭetvā puttasokena hadayena phalitena matāya deviyā
sayaṁpi deviṁ anusocanto hadayena phaliteneva mari. atha ne tayopi

page number: 338

jane ekāhaḷaneva jhāpesuṁ. tasmā raññā paṭhamameva musāvādaṁ
vajjetvā dutiyaṁ kodho vajjetabbo. hāsanti hassaṁ. ayameva
vā pāṭho. tesu tesu kiccesu ubbillāvitacittatāya keḷisīlataṁ
parihāsaṁ nivāreyya. tāta raññā nāma keḷisīlena na bhavitabbaṁ.
aparapattiyena hutvā sabbakiccāni attapaccakkheneva kātabbāni.
ubbillāvitacitto hi rājā atuletvā kammāni karonto laddhaṁ
yasaṁ vināseti. imasmiṁ panatthe sarabhaṅgajātake purohitassa vacanaṁ
gahetvā daṇḍakīrañño kīsavacche aparajjhitvā saha raṭṭhena
ucchijjitvā kukkulaniraye nibbattabhāvo ca mātaṅgajātake
mejjharañño brāhmaṇānaṁ kathaṁ gahetvā mātaṅgatāpase aparajjhitvā saha
raṭṭhena ucchijjitvā niraye nibbattabhāvo ca ghaṭajātake
dasabhātikarājadārakānaṁ mohamuḷhānaṁ vacanaṁ gahetvā kaṇhadīpāyane
aparajjhitvā vāsudevakulassa nāsitabhāvo ca kathetabbo. tato kiccāni
bhāreyyāti evaṁ tāta paṭhamaṁ musāvādaṁ dutiyaṁ kodhaṁ tatiyaṁ adhammahāsaṁ
vajjetvā tato pacchā rājā raṭṭhavāsīnaṁ kattabbakiccāni kāreyya.
taṁ vataṁ āhu khattiyāti khattiya mahārāja yaṁ mayā vuttaṁ etaṁ
rañño vatasamādānanti porāṇakapaṇḍitā kathayiṁsu. na taṁ
kayirāti yaṁ tayā rāgādivasena pacchā tāpakaraṁ kammaṁ kataṁ hoti
tato pubbe katato puna tādisaṁ kammaṁ na kayirā mā kareyyāsi
tātāti. vuccateti taṁ rañño aghanti vuccati. evaṁ
porāṇakapaṇḍitā kathayiṁsu. sirī cāti idaṁ vessantarasakuṇo pubbe

page number: 339

bārāṇasiyaṁ pavattitaṁ kāraṇaṁ āharitvā dassento āha. tattha
abravunti suciparivāraseṭṭhinā pucchitā kathayiṁsu. uṭṭhāne viriyeti
yo poso uṭṭhāne ca viriye ca patiṭṭhito na ca paresaṁ
sampattiṁ disvā ussuyyati tasmiṁ ahaṁ abhiramāmīti āha. evaṁ
tāva siriṁ kathesi. ussuyyaketi alakkhī pana tāta pucchitā ahaṁ
parasampattiṁ ussuyyake. dūhadayeti duccitte. kammadūsaketi
kalyāṇakammaṁ dūsake. yo kalyāṇakammaṁ dussanto appiyāyanto
aṭṭiyanto na karoti tasmiṁ abhiramāmīti āha. evaṁ kāḷakaṇṇī
mahārāja ramati paṭirūpadesavāsādino kusalacakkassa bhañjanī.
suhadayoti sundaracitto hitacittako. nūdāti nīhara. nivesananti
lakkhyā pana nivesanaṁ bhava patiṭṭhā hohi. salakkhī dhitisampannoti
mahārāja kāsipati so puriso paññāya ceva viriyena ca sampanno.
mahaggatoti mahajjhāsayo corānaṁ paccayabhūte gaṇhanto amittānaṁ
mūlaṁ core gaṇhanto amittānaṁ aggaṁ chindatīti vadati. sakkoti
indo. bhūtapatīti rājānaṁ ālapati. uṭṭhāneti uṭṭhānaviriye.
nappamajjatīti sabbakiccāni karoti. sa kalyāṇeti so devarājā
uṭṭhānaviriye manaṁ karonto pāpakammaṁ akatvā kalyāṇe
puññakammasmiṁyeva dhitiṁ katvā appamatto uṭṭhāne manaṁ karoti.
tassa pana kalyāṇakamme viriyakaraṇabhāvadassanatthaṁ sarabhaṅgajātake
dvīsu devalokesu devatāhi saddhiṁ kapiṭṭhārāmaṁ āgantvā pañhaṁ
pucchitvā dhammassa sutabhāvo mahākaṇhajātake attano ānubhāvena

page number: 340

janaṁ tosetvā osakkantassa sāsanassa pavattibhāvo cāti
evamādīni vatthūni kathetabbāni. gandhabbāti cātummahārājikānaṁ heṭṭhā
catuyonikā devā catuyonikattāyeva kirete gandhabbā nāma jātā.
pitaroti brahmāno. devāti upapattidevavasena chakāmāvacarā
devā. tādinoti tathāvidhassa kusalābhiratassa rañño te
sājīvā honti samānajīvikā upajīvitabbā. tādisā hi
rājāno dānādīni puññāni karontā devatānaṁ pattiṁ denti.
tā taṁ pattiṁ anumoditvā sampaṭicchitvā dibbayasena vaḍḍhanti.
anutiṭṭhantīti tādisassa rañño viriyaṁ karontassa appamādaṁ
āpajjantassa devatā anutiṭṭhanti anugacchanti dhammikaṁ rakkhaṁ
saṁvidahanti. soti so tvaṁ. vāyamassu cāti tāni raṭṭhakiccāni
karonto tulanavasena tīraṇavasena paccakkhakammavasena tesu tesu
kiccesu viriyaṁ karassu. tattheva te vattapadāti tāta yaṁ maṁ tvaṁ
kiṁsu kiccaṁ kataṁ varanti pucchi tattha tava pañheyeva ete mayā
paṭhameneva vitathanti ādayo vuttā ete vattapadā vattakoṭṭhāsā
evaṁ tattha vattassu. esāti yā te mayā kathitā esāva
tava anusāsanī. alanti evaṁ vattamāno hi rājā attano mitte
sukhāpetuṁ amittānañca dukkhāya ayaṁ pariyatto samatthoti.
evaṁ vessantarasakuṇena ekāya gāthāya rañño pamādaṁ
codetvā ekādasahi gāthāhi dhamme kathite buddhalīlāya pañho
kathitoti mahājano acchariyabbhūtacittajāto sādhukārasatāni pavattesi.

page number: 341

rājā somanassajāto amacce āmantetvā bhonto amaccā
mama puttena vessantarena evaṁ kathentena kena kattabbaṁ kiccaṁ
katanti. mahāsenaguttena devāti. tenahissa mahāsenaguttaṭṭhānaṁ
dammīti vessantaraṁ ṭhānantare ṭhapesi. so tato paṭṭhāya
mahāsenaguttaṭṭhāne ṭhito pitu kammaṁ akāsīti. vessantarapañho
niṭṭhito.
puna rājā katipāhaccayena purimanayeneva kuṇḍaliniyā santikaṁ
dūtaṁ pāhetvā sattame divase tattha gantvā paccāgantvā tattheva
maṇḍapamajjhe nisīditvā kuṇḍalinī āharāpetvā suvaṇṇapīṭhe
nisinnaṁ rājadhammaṁ pucchanto gāthamāha
sakkhi tuvaṁ kuṇḍalini maññasi khattabandhunī
rajjaṁ kāretukāmena kiṁsu kiccaṁ kataṁ varanti.
tattha sakkhīti mayā puṭṭhapañhaṁ kathetuṁ sakkhissasīti pucchati.
kuṇḍalinīti tassā saliṅgato āgatanāmenālapati. tassā kira
dvīsu kaṇṇapiṭṭhesu kuṇḍalasaṇṭhānā dve lekhā ahesuṁ tenassā
kuṇḍalinīti nāmaṁ kāresi. maññasīti jānissasi mayā puṭṭhapañhassa
atthanti. khattabandhunīti khattassa mahāsenaguttassa bhaginībhāvena
naṁ evaṁ ālapati. kasmā panesa vessantarasakuṇaṁ evaṁ apucchitvā
imameva pucchatīti. itthībhāvena. itthiyo hi parittapaññā
tasmā ce sakkoti pucchissāmi no ce na pucchissāmīti
vīmaṁsanavasena evaṁ pucchitvā taññeva pañhaṁ pucchi.

page number: 342

sā evaṁ raññā rājadhamme pucchite tāta tvaṁ maṁ
itthikā nāma kiṁ kathessatīti vīmaṁsasi maññe sakalaṁ te rājadhammaṁ
dvīsuyeva padesu pakkhipitvā kathessāmīti vatvā āha
dveva tāta padakāni yattha sabbaṁ patiṭṭhitaṁ
aladdhassa ca yo lābho laddhassa anurakkhanā.
amacce tāta jānāhi dhīre atthassa kovide
anakkhākitave tāta asoṇḍe avināsake.
yo ca taṁ tāta rakkheyya dhanaṁ yañceva te siyā
sūtova rathaṁ saṅgaṇhe so te kiccāni kāraye.
susaṅgahītantajano sayaṁ vittaṁ avekkhiya
nidhiñca iṇadānañca na kare parapattiyā.
sayaṁ āyaṁ vayaṁ jaññā sayaṁ jaññā katākataṁ
niggaṇhe niggahārahaṁ paggaṇhe paggahārahaṁ.
sayaṁ jānapadaṁ atthaṁ anusāsa rathesabha
mā te adhammikā yuttā dhanaṁ raṭṭhañca nāsayuṁ.
mā ca vegena kiccāni kāresi kārayesi vā
vegasā hi kataṁ kammaṁ mando pacchānutappati.
mā te adhisare mucca subāḷhamadhikopitaṁ
kodhasā hi bahū phītā kulā akulataṁ gatā.
mā tāta issaromhīti anatthāya patārayi
itthīnaṁ purisānañca mā te āsi dukkhudrayo.

page number: 343

apetalomahaṁsassa rañño kāmānusārino
sabbe bhogā vinassanti rañño taṁ vuccate aghaṁ.
tattheva te vattapadā esāva anusāsanī
dakkhassudāni puññakaro asoṇḍo avināsako
sīlavassu mahārāja dussīlo vinipātikoti.
tattha padakānīti kāraṇapadāni. yatthāti yesu dvīsu padesu
sabbaṁ atthajātaṁ hitasukhaṁ patiṭṭhitaṁ. aladdhassāti yo ca pubbe
aladdhassa lābhassa lābho yā ca laddhassa anurakkhanā. tāta
anuppannassa hi lābhassa uppādanaṁ nāma bhāro uppannassa
pana anurakkhanameva bhāro. ekacco hi yasaṁ uppādetvāpi yase
pamatto pamādaṁ uppādetvā pāṇātipātādīni karoti mahācoro
hutvā raṭṭhaṁ vilumpamāno carati. atha naṁ rājāno gāhāpetvā
mahāvināsaṁ sampāpenti. athavā. uppannarūpādikāmaguṇesu
pamatto ayoniso dhanaṁ nāsento sabbasāpateyye khīṇe kapaṇo
hutvā cīrakavasano kapālamādāya carati. pabbajito vā pana
ganthadhurādivasena lābhasakkāraṁ nibbattetvā pamatto hīnāyāvattati aparo
paṭhamajjhānādīni nibbattetvāpi muṭṭhasatitāya tathārūpe ārammaṇe
bajjhitvā jhānā parihāyati. evaṁ uppannassa yasassa vā
jhānādilābhassa vā rakkhanameva dukkhataraṁ. tadatthadīpanatthaṁ pana
devadattassa vatthu mudulakkhaṇalomakassapahāritajātakasaṅkappajātakāni
ca kathetabbāni. eko pana lābhasakkāraṁ uppādetvā appamāde

page number: 344

ßēhatvā kalyāṇakammaṁ karoti. tassa so yaso sukkapakkhe cando
viya vaḍḍhati tasmā tvaṁ mahārāja appamatto payogasampattiyaṁ
ṭhatvā dhammena rajjaṁ kārento tava uppannaṁ yasaṁ anurakkhāhīti.
jānāhīti bhaṇḍāgārikakammādikaraṇatthaṁ upadhārehi. anakkhākitaveti
anakkhe akitave ajūtakare ceva akerāṭike ca. asoṇḍeti
pūvasurāgandhamālāsoṇḍabhāvarahite. avināsaketi tava santakānaṁ
dhanadhaññādīnaṁ avināsake. yoti yo amacco. yañcevāti yañca te
ghare dhanaṁ siyā taṁ rakkheyya. sūtovāti rathasārathī viya. yathā
sārathī visamamagganivāraṇatthaṁ asse saṅgaṇhanto rathaṁ saṅgaṇheyya
evaṁ yo saha bhogehi taṁ rakkhituṁ sakkoti so te amacco
nāma. tādisaṁ gahetvā bhaṇḍāgārikādikiccāni kāreyya.
susaṅgahītantajanoti tāta yassa hi rañño attano antojano ca
antovalañjanakaparijano ca dānādīhi asaṅgahito hoti tassa anto
nivesane suvaṇṇahiraññādīni tesaṁ asaṅgahitamanussānaṁ vasena nassanti
anto bahi gacchanti tasmā tvaṁ suṭṭhu saṅgahitāntojano
hutvā ettakaṁ nāma me vittanti sayaṁ attano dhanaṁ avekkhitvā
asukaṭṭhāne nāma nidhiṁ nidhema asukassa iṇaṁ demāti idaṁ ubhayaṁpi
na kare. parapattiyāti parapattiyāpi tvaṁ mā kari sabbaṁ
attapaccakkhameva kareyyāsīti vadati. āyaṁ vayanti tato uppajjanakaṁ
āyañca tesaṁ tesaṁ dātabbaṁ vayañca sayameva jāneyyāsīti.
katākatanti saṅgāme vā navakamme vā aññesu vā kiccesu

page number: 345

iminā idaṁ nāma mayhaṁ kataṁ iminā idaṁ nāma na katanti
etaṁpi sayameva jāneyyāsi mā parapattiyo hosi. niggaṇheti
tāta rājā nāma sandhicchedādikārakaṁ niggahārahaṁ ānetvā dassitaṁ
upaparikkhitvā sodhetvā porāṇakarājūhi ṭhapitadaṇḍaṁ oloketvā
dosānurūpaṁ niggaṇheyya. paggaṇheti yo pana paggahāraho hoti
abhinnassa vā parabalassa bhinno bhinnassa vā sakabalassa ārādhako
aladdhassa vā rajjassa āharako laddhassa vā thāvarakārako yena
vā pana jīvitaṁ dinnaṁ hoti evarūpaṁ paggahārahaṁ paggahetvā
mahantaṁ sakkāraṁ sammānaṁ kāreyya evaṁ hissa kiccesu aññepi
uraṁ datvā kattabbaṁ karissanti. jānapadanti janapadavāsīnaṁ sayaṁ
atthaṁ attapaccakkheneva anusāsa. adhammikā yuttāti adhammikā
tattha tattha niyuttā āyuttakā lañcaṁ datvā vinicchayaṁ bhindantā
tava dhanañca raṭṭhañca mā nāseyyuṁ iminā kāraṇena appamatto
hutvā sayameva anusāsa. vegenāti sahasā atuletvā atīretvā.
vegasāti atuletvā chandādivasena sahasā kataṁ kammaṁ hi na sādhu
na sundaraṁ. kiṁkāraṇā. tādisañhi katvā mando pacchā
vippaṭisāravasena idha loke apāyadukkhāni anubhonto paraloke ca
anutappati. ayaṁ panattho isīnamantaraṁ katvā kururājāti me sutanti
kurujātakena dīpetabbo. mā te adhisare mucca subāḷhamadhikopitanti
tāta tava hadayaṁ kusalaṁ adhisaritvā atikkamitvā pavatte

page number: 346

paresaṁ akusalakamme suṭṭhu bāḷhaṁ adhikopitaṁ kujjhāpitaṁ hutvā mā
mucca mā patiṭṭhiyatūti attho. idaṁ vuttaṁ hoti tāta yadā
te vinicchaye ṭhitassa iminā puriso vā hato sandhi vā chinnoti
coraṁ dassenti tadā te paresaṁ vacanehi suṭṭhu kopitaṁpi hadayaṁ
kodhavasena mā mucci apariggahetvā mā daṇḍaṁ paṇehi.
kiṁkāraṇā. acoraṁpi hi coroti gahetvā ānenti tasmā
akujjhitvā ubhinnaṁ attapaccatthikānaṁ kathaṁ sutvā suṭṭhu sodhetvā
attapaccakkhena tassa corabhāvaṁ ñatvā paveṇiyā ṭhapitadaṇḍavasena
kattabbaṁ karohi. raññā hi uppannepi kodhe hadayaṁ sītalaṁ akatvā
kammaṁ na kātabbaṁ. yadā panassa hadayaṁ sītalaṁ nibbutaṁ hoti mudukaṁ
tadā vinicchayakammaṁ kātabbaṁ. pharuse hi citte pakkuṭṭhite udake
mukhanimittaṁ viya kāraṇaṁ na paññāyati. kodhasā hīti tāta kodhena
hi bahūni phītāni rājakulāni akulabhāvaṁ gatāni mahāvināsameva pattānīti
imassa panatthassa dīpanatthaṁ khantivādijātaka nāḷikīrarājavatthu
sahassabāhuajjunavatthuādīni kathetabbāni. patārayīti tāta ahaṁ paṭhavissaroti
mā mahājanaṁ kāyaduccaritādiṁ anatthāya patārayi mā otārayi yathā
taṁ anatthaṁ samādāya vattati mā evamakāsīti attho. mā te
āsīti tāta tava vijite manussajātikānaṁ vā tiracchānajātikānaṁ vā
itthīpurisānaṁ dukkhudrayo dukkhappatti mā āsi. yathā hi adhammikānaṁ
rājūnaṁ vijite manussā kāyaduccaritādīni katvā niraye uppajjanti
tava raṭṭhavāsīnaṁ taṁ dukkhaṁ yathā na hoti tathā karohīti attho.

page number: 347

apetalomahaṁsassāti attānuvādādibhayehi nibbhayassa. iminā idaṁ
dasseti tāta yo rājā kismiñci āsaṁ katvā attano kāmameva
anussarati chandavasena yaṁ yaṁ icchati taṁ taṁ karoti vissaṭṭhayaṭṭhi
viya andho niraṅkuso viya ca caṇḍahatthī hoti tassa sabbe
bhogā vinassanti tassa taṁ bhogabyasanaṁ dukkhanti vuccati.
tattheva te vattapadāti purimanayeneva yojetabbaṁ. rakkhassudānīti
tāta tvaṁ imaṁ anusāsaniṁ sutvā idāni dakkho analaso puññānaṁ
karaṇena puññakaro surādipariharaṇena asoṇḍo diṭṭhadhammikasamparāyikassa
atthassa avināsena avināsako bhaveyyāsi. sīlavassūti
sīlavā ācārasampanno bhava dasasu rājadhammesu patiṭṭhāya rajjaṁ
kārehi. dussīlo vinipātikoti dussīlo hi mahārāja attānaṁ
niraye vinipātento vinipātiko nāma hotīti.
evaṁ kuṇḍalinīpi ekādasahi gāthāhi dhammaṁ desesi. rājā
tuṭṭho amacce āmantetvā pucchi bhonto amaccā mama dhītāya
kuṇḍaliniyā evaṁ kathayamānāya kena kattabbaṁ kiccaṁ katanti.
bhaṇḍāgārikena devāti. tenahissā bhaṇḍāgārikakammaṭṭhānaṁ dammīti
kuṇḍaliniṁ ṭhānantare ṭhapesi. sā tato paṭṭhāya bhaṇḍāgārikaṭṭhāne
ṭhatvā pitukammaṁ akāsīti. kuṇḍalinīpañho niṭṭhito.
puna rājā katipāhaccayena purimanayeneva jambukapaṇḍitassa santikaṁ
dūtaṁ pesetvā sattame divase tattha gantvā sampattiṁ anubhavitvā
paccāgato tattheva maṇḍapamajjhe nisīdi. atha amacco jambukapaṇḍitaṁ

page number: 348

kāñcanapīṭhe nisīdāpetvā pīṭhaṁ sīsenādāya āgañchi. paṇḍito
pituaṅke nisīditvā kīḷitvā gantvā kāñcanapīṭheyeva nisīdi. atha
naṁ rājā pañhaṁ pucchanto gāthamāha
apucchimhaṁ kosiyagottaṁ kuṇḍaliniṁ tatheva ca
jambuka tvaṁ dāni vadehi bālānaṁ balamuttamanti.
tassattho tātajambukāhaṁtavabhātaraṁ kosiyagottaṁ vessantaraṁ
bhaginiñca te kuṇḍaliniṁ rājadhammaṁ apucchiṁ te attano balena kathesuṁ
yathā panete pucchiṁ tatheva idāni putta jambuka taṁ pucchāmi
taṁ rājadhammañca balānaṁ uttamabalañca kathehīti.
evaṁ rājā mahāsattaṁ pañhaṁ pucchanto aññesaṁ pucchitaniyāmena
apucchitvā visesetvā pucchi. athassa paṇḍito tenahi mahārāja
ohitasoto suṇa sabbante kathessāmīti pasāritahatthe sahassatthavikaṁ
kathento viya dhammadesanaṁ ārabhi
balaṁ pañcavidhaṁ loke purisasmiṁ mahaggate
tattha bāhubalaṁ nāma carimaṁ vuccate balaṁ
bhogabalañca dīghāvu dutiyaṁ vuccate balaṁ.
amaccabalañca dīghāvu tatiyaṁ vuccate balaṁ
abhijaccabalañceva taṁ catutthaṁ asaṁsayaṁ
yāni cetāni sabbāni adhigaṇhāti paṇḍito.
taṁ balānaṁ balaseṭṭhaṁ aggaṁ paññābalaṁ varaṁ
paññābalenupatthambho atthaṁ vindati paṇḍito.

page number: 349

api ce labhati mando phītaṁ pharaṇimuttamaṁ
akāmassa pasayhaṁ vā añño taṁ paṭipajjati.
abhijātopi ce hoti rajjaṁ laddhāna khattiyo
duppañño hi kāsipati sabbenapi na jīvati.
paññā sutavinicchinī paññā (kitti) silokavaḍḍhanī
paññāsahito naro idha (api) dukkhe sukhāni vindati.
paññañca kho asussūsaṁ na koci adhigacchati
bahussutaṁ anāgamma dhammaṭṭhaṁ avinibbhajaṁ.
yo ca dhammavibhaṅgaññū kāluṭṭhāyī atandito
anuṭṭhahati kālena kammaphalaṁ tassa ijjhati.
anāyatanasīlassa anāyatanasevino
na nibbindiyakārissa sammadattho vipaccati.
ajjhattañca payuttassa tathāyatanasevino
anibbindiyakārissa sammadattho vipaccati.
yogappayogasaṅkhātaṁ sambhatassānurakkhanaṁ
tāni tvaṁ tāta sevassu mā akammāya randhayi
akammunā ca dummedho naḷāgāraṁva sīdatīti.
tattha mahaggateti mahārāja imasmiṁ sattaloke mahajjhāsaye
purise pañcavidhaṁ balaṁ hoti. bāhubalanti kāyabalaṁ. carimanti taṁ
atimahantaṁpi samānaṁ lāmakameva. kiṁkāraṇāti. andhabālabhāvena.
sace hi kāyabalaṁ mahantaṁ nāma bhaveyya. vāraṇabalato laṭukikāya

page number: 350

balaṁ khuddakaṁ bhaveyya. vāraṇabalaṁ pana andhabālabhāvena maraṇassa
paccayaṁ jātaṁ. laṭukikā attano ñāṇakusalatāya vāraṇaṁ jīvitakkhayaṁ
pāpesīti. imasmiṁ panatthe naheva sabbattha balena kiccaṁ balaṁ
hi bālassa vadhāya hotīti suttaṁ āharitabbaṁ. bhogabalanti
upatthambhanavasena sabbaṁ hiraññasuvaṇṇādiupabhogajātaṁ bhogabalaṁ nāma
taṁ kāyabalato mahantataraṁ. amaccabalanti abhejjamantassa sūrassa
suhadayassa amaccamaṇḍalassa atthitā taṁ balaṁ saṅgāmasūratāya
purimehi balehi mahantataraṁ. abhijaccabalanti tīṇi kulāni atikkamitvā
khattiyakulavasena jātisampatti taṁ itarehi balehi mahantataraṁ.
jātisampannā eva hi sujjhanti na itareti. yāni cetānīti
yāni ca etāni cattāripi balāni paṇḍito yassānubhāvena adhigaṇhāti
abhibhavati taṁ sabbabalānaṁ paññābalaṁ seṭṭhanti ca agganti ca
vuccati. kiṁkāraṇā. tena hi balenūpatthambho paṇḍito atthaṁ
vindati vuḍḍhiṁ pāpuṇāti. tadatthajotanatthaṁ puṇṇa nadiṁ yena
ca peyyamāhūti puṇṇanadījātakasirikāḷakaṇṇipañhapañcapaṇḍita-
pañhasattubhastajātakasambhavajātakasarabhaṅgajātakādīni kathetabbāni. mandoti
mandapañño bālo. phītanti tāta mandapañño puggalo sattaratanapuṇṇaṁ
cepi uttamaṁ dharaṇiṁ labhati tassa anicchamānasseva pasayhākāraṁ
vā pana katvā añño paññāsampanno taṁ paṭipajjati mando
hi laddhaṁ yasaṁ rakkhituṁ kulasantakaṁ vā pana paveṇiāgataṁpi rajjaṁ phītaṁ
adhigantuṁ na sakkoti. tadatthajotanatthaṁ addhā pādañjalī sabbe

page number: 351

paññāya atirocatīti pādañjalijātakaṁ kathetabbaṁ. laddhānāti
jātisampattiṁ nissāya kulasantakaṁ rajjaṁ labhitvāpi. sabbenapīti
tena sakalenapi rajjena na jīvati anupāyakusalatāya duggatova hotīti.
evaṁ mahāsatto ettakena ṭhānena apaṇḍitassa aguṇaṁ kathetvā
idāni paññaṁ pasaṁsanto paññāti ādimāha. tattha sutanti
sutapariyatti. tañhi paññāva vinicchinati. kittisilokavaḍḍhanīti
kittighosassa ca lābhasakkārassa ca vaḍḍhanī. dukkhe sukhāni vindatīti
dukkhe uppannepi nibbhayo hutvā upāyakusalatāya sukhaṁ paṭilabhati.
tadatthadīpanatthaṁ
yassete caturo dhammā vānarinda yathā tava
alametehi ambehi jambūhi panasehi cāti
ādīni jātakāni kathetabbāni. asussūsanti paṇḍitapuggale
apayirupāsanto asuṇanto. bahussutaṁ anāgammāti tassa asaddahanto.
dhammaṭṭhanti sabhāvakāraṇe ṭhitaṁ. avinibbhajanti atthānatthaṁ
kāraṇākāraṇaṁ anogāhanto atīrento na koci paññaṁ adhigacchati tātāti.
dhammavibhaṅgaññūti dasakusalakammapathavibhaṅgakusalo. kāluṭṭhāyīti viriyaṁ
kātuṁ yuttakāle viriyassa kārako. anuṭṭhahatīti tasmiṁ tasmiṁ kāle
taṁ taṁ kiccaṁ karoti. tassāti tassa puggalassa kammaphalaṁ samijjhati
nipphajjati. anāyatanasīlassāti anāyatanaṁ vuccati lābhayasasukhānaṁ
anākaro dussīlyakammaṁ taṁsīlassa tena dussīlyakammena samannāgatassa
anāyatanabhūtameva dussīlapuggalaṁ sevantassa kusalassa kammassa

page number: 352

karaṇakāle nibbindiyakārissāti nibbinditvā ukkaṇṭhitvā karontassa.
evarūpassa tāta puggalassa kammānaṁ attho sammā na vipaccati na
sampajjati tīṇi kulaggāni cha kāmasaggāni na upanetīti attho.
ajjhattañcāti attano niyakajjhattaṁ aniccabhāvanādivasena payuttassa.
tathāyatanasevinoti tatheva sīlavante puggale sevamānassa. vipaccatīti
sampajjati mahantaṁ yasaṁ deti. yogappayogasaṅkhātanti yoge
yuñjitabbayuttake kāraṇe payogakoṭṭhāsabhūtaṁ paññaṁ. sambhatassāti
rāsīkatassa dhanassa anurakkhanaṁ. tāni tvanti etāni ca dve purimāni
ca mayā vuttakāraṇāni sabbāni tāta sevassu mayā vuttaṁ ovādaṁ
hadaye katvā attano ghare dhanaṁ rakkha. mā akammāya randhayīti
ayuttena akāraṇena mā randhayi taṁ dhanaṁ mā jhāpayi mā
nāsayi. kiṁkāraṇā. akammunāti ayuttakammakaraṇena dummedho
puggalo sakaṁ dhanaṁ nāsetvā pacchā duggato. naḷāgāraṁva sīdatīti
yathā naḷāgāraṁ mūlato paṭṭhāya jīramānaṁ appatiṭṭhaṁ patati evaṁ
akāraṇena dhanaṁ nāsetvā apāyesu nibbattati.
evaṁpi bodhisatto ettakena ṭhānena pañca balāni vaṇṇetvā
paññābalaṁ ukkhipitvā candamaṇḍalaṁ pariharanto viya kathetvā
idāni dasahi gāthāhi rañño ovādaṁ dento āha
dhammañcara mahārāja mātāpitūsu khattiya
idha dhammañcaritvāna rāja saggaṁ gamissasi.

page number: 353

dhammañcara mahārāja puttadāresu khattiya
idha dhammañcaritvāna rāja saggaṁ gamissasi.
dhammañcara mahārāja mittāmaccesu khattiya
idha dhammañcaritvāna rāja saggaṁ gamissasi.
dhammañcara mahārāja bāhanesu balesu ca
idha dhammañcaritvāna rāja saggaṁ gamissasi.
dhammañcara mahārāja gāmesu nigamesu ca
idha dhammañcaritvāna rāja saggaṁ gamissasi.
dhammañcara mahārāja raṭṭhesu janapadesu ca
idha dhammañcaritvāna rāja saggaṁ gamissasi.
dhammañcara mahārāja samaṇe brāhmaṇesu ca
idha dhammañcaritvāna rāja saggaṁ gamissasi.
dhammañcara mahārāja migapakkhīsu khattiya
idha dhammañcaritvāna rāja saggaṁ gamissasi.
dhammañcara mahārāja dhammo ciṇṇo sukhāvaho
idha dhammañcaritvāna rāja saggaṁ gamissasi.
dhammañcara mahārāja indā devā sabrahmakā
suciṇṇena divaṁ pattā mā dhammaṁ rāja pamādoti.
tattha paṭhamagāthāya tāva. idha dhammanti mātupaṭṭhānapitupaṭṭhānadhammaṁ.
taṁ kālasseva vuṭṭhāya mukhodakadantakaṭṭhāni ādiṁ katvā

page number: 354

sabbasarīrakiccapariharaṇaṁ karontova pūrehīti vadati. puttadāresūti
puttadhītaro tāva pāpā nivāretvā kalyāṇe nivesento sippaṁ
uggaṇhāpento vayappattakāle paṭirūpakulavayena āvāhavivāhaṁ karonto
samaye dhanaṁ dento puttesu dhammaṁ carati nāma. bhariyaṁ sammānento
anaticaranto issariyaṁ vossajjento alaṅkāraṁ anuppadento dāresu
dhammaṁ carati nāma. mittāmaccesūti mittāmacce catūhi saṅgahavatthūhi
saṅgaṇhanto avisaṁvādento etesu dhammañcarati nāma. bāhanesu
balesu cāti hatthiassādīnaṁ vāhanānaṁ balakāyassa ca dātabbayuttakaṁ
dento sakkāraṁ karonto hatthiassādayo mahallakakāle kammesu
ayojento tesu dhammaṁ carati nāma. gāmesu nigamesu cāti
gāmanigamavāsino daṇḍabalīhi apīḷentova tesu dhammaṁ carati nāma.
raṭṭhesu janapadesu cāti raṭṭhañca janapadañca akāraṇena kilamanto
hitacittaṁ apaccupaṭṭhapento tattha adhammañcarati nāma. apīḷento
pana hitacittena pattharanto tattha dhammañcarati nāma. samaṇe
brāhmaṇesu cāti tesaṁ cattāro paccaye dentova tesu dhammañcarati
nāma. migapakkhīsu cāti sabbacatuppadasakuṇānaṁ abhayaṁ dento tesu
dhammañcarati nāma. dhammo ciṇṇoti samacariyadhammo ciṇṇo
nisammacariyadhammo ciṇṇo. sukhāvahoti tīsu kulasampadāsu chasu
kāmasaggesu ca sukhaṁ āvahati. suciṇṇenāti idha ciṇṇena
kāyasucaritādinā suciṇṇena. divaṁ pattāti devalokabrahmalokasaṅkhātaṁ
divaṁ gatā tattha dibbasampattilābhino jātā. mā dhammaṁ

page number: 355

rāja pamādoti tasmā tvaṁ mahārāja jīvitaṁ jahantopi dhammaṁ mā
pamajjāti.
evaṁ dasadhammacariyagāthāyo vatvā uttariṁpi ovadanto
osānagāthaṁ āha
tattheva te vattapadā esāva anusāsanī
sappaññasevi kalyāṇī samattaṁ sāma taṁ vidūti.
tattha tattheva te vattapadāti idaṁ purimanayeneva yojetabbaṁ.
sappaññasevi kalyāṇī samattaṁ sāma taṁ vidūti mahārāja taṁ mayā vuttaṁ
ovādaṁ tvaṁ niccakālaṁ sappaññapuggalaṁ sevī kalyāṇaguṇasamannāgato
hutvā samattaṁ paripuṇṇaṁ sāmaṁ vidū attapaccakkhatova jānitvā
yathānusiṭṭhaṁ paṭipajjāhi.
evaṁ mahāsatto ākāsagaṅgaṁ otārento viya buddhalīlāya
dhammaṁ desesi. mahājano mahāsakkāraṁ akāsi sādhukārasahassāni
adāsi. rājā tuṭṭho amacce āmantetvā pucchi bhonto
amaccā mama puttena taruṇajambuphalasamānatuṇḍena jambukapaṇḍitena
evaṁ kathentena kena kattabbaṁ kiccaṁ katanti. senāpatinā devāti.
tenahissa senāpatiṭṭhānaṁ dammīti jambukaṁ ṭhānantare ṭhapesi. so
tato paṭṭhāya senāpatiṭṭhāne ṭhatvā pitukammāni akāsi. tiṇṇaṁ
sakuṇānaṁ mahanto sakkāro ahosi. tayopi janā rañño
atthañca dhamamañca anusāsiṁsu. mahāsattassa ovāde ṭhatvā rājā
dānādīni puññāni katvā saggaparāyano ahosi. amaccā rañño

page number: 356

sarīrakiccaṁ katvā sakuṇānaṁ ārocetvā sāmi jambukasakuṇa rājā
tumhākaṁ chattaṁ ussāpetabbaṁ akāsīti vadiṁsu. mahāsatto na
mayhaṁ rajjenattho tumhe appamattā kārethāti mahājanaṁ sīlesu
patiṭṭhapetvā evaṁ vinicchayaṁ pavatteyyāthāti vinicchayadhammaṁ
suvaṇṇapaṭṭe likhāpetvā araññaṁ pāvisi. tassovādo
cattālīsavassasahassāni pavattati.
satthā rañño ovādavasena imaṁ dhammadesanaṁ desetvā jātakaṁ
samodhānesi tadā rājā ānando ahosi kuṇḍalinī uppalavaṇṇā
ahosi vessantaro sārīputto ahosi tadā rājāmaccā
buddhaparisā ahesuṁ jambukasakuṇo pana ahamevāti.
tesakuṇajātakaṁ niṭṭhitaṁ.
paṭhamaṁ.
--------------
sarabhaṅgajātakaṁ
alaṅkatā kuṇḍalino suvatthāti idaṁ satthā jetavane viharanto
mahāmoggallānattherassa parinibbānaṁ ārabbha kathesi.
sārīputtatthero kira tathāgataṁ jetavane viharantaṁ parinibbānaṁ
anujānāpetvā gantvā nālandagāmake jātovarake parinibbāyi.
tassa parinibbutabhāvaṁ sutvā satthā rājagahaṁ gantvā veḷuvane
vihāsi. tadā mahāmoggallānatthero isigilipasse kāḷasilāyaṁ

page number: 357

viharati. so pana iddhibalena koṭippattabhāvena devacārikañca
ussadacārikañca carati. devaloke buddhasāvakānaṁ mahantaṁ issariyaṁ
disvā ussadanirayesu ca titthiyasāvakānaṁ mahantaṁ dukkhaṁ disvā
manussalokaṁ āgantvā asuko upāsako asukā ca upāsikā
asukasmiṁ nāma devaloke nibbattitvā mahāsampattiṁ anubhavanti
titthiyasāvako asuko ca asuko ca nirayādīsu asuke apāye nāma
nibbattoti manussānaṁ kathesi. manussā sāsane pasīdanti titthiye
parivajjanti. buddhasāvakānaṁ sakkāro mahanto ahosi. titthiyānaṁ
sakkāro parihāyati. te there āghāṭaṁ bandhitvā imasmiṁ
jīvante amhākaṁ upaṭṭhākā bhijjanti sakkāro ca parihāyati.
māressāma nanti. therassa māraṇatthaṁ samaṇakuttassa nāma
corassa sahassaṁ adaṁsu. so theraṁ māressāmīti mahantena parivārena
saddhiṁ kāḷasilāyaṁ agamāsi. thero taṁ āgacchantaṁ disvāva iddhiyā
uppatitvā pakkāmi. coro taṁ divasaṁ theraṁ disvā nivattetvā
punadivasepi punadivasepīti cha divase agamāsi. theropi tatheva iddhiyā
pakkāmi. sattame pana divase therassa pubbe kataṁ aparāparavedanīyakammaṁ
okāsaṁ labhati. so kira pubbe bhariyāya vacanaṁ gahetvā
mātāpitaro māretukāmo yānakena araññaṁ netvā corānaṁ uṭṭhitākāraṁ
katvā mātāpitaro potheti paharati ca. te cakkhudubbalatāya
rūpadassanarahitā taṁ attano puttaṁ asañjānantā corā eteti
saññāya tāta asukā nāma corā no ghāṭenti tvaṁ

page number: 358

paṭikkamāhīti tassevatthāya parideviṁsu. so cintesi ime mayā pothiyamānāpi
mayhaṁyevatthāya paridevanti ayuttaṁ kammaṁ karomīti. atha ne
assāsetvā corānaṁ palāyanākāraṁ dassetvā tesaṁ hatthapāde
sambāhetvā ammatātā mā bhāyittha corā palātāti vatvā
puna attano gehameva ānesi.
taṁ kammaṁ ettakaṁ kālaṁ okāsaṁ alabhitvā bhasmapaṭicchanno
aggirāsi viya ṭhatvā imaṁ antimasarīraṁ upadhāvitvā gaṇhi. yathā
hi pana sunakhaluddakena migaṁ disvā sunakho visajjito migaṁ
anubandhitvā yasmiṁ ṭhāne pāpuṇāti tasmiṁyeva gaṇhāti evaṁ idaṁ
kammaṁ yasmiṁ ṭhāne okāsaṁ labhati tasmiṁ vipākaṁ deti. tena
mutto nāma natthi. thero attano katakammassa ākaḍḍhanabhāvaṁ
ñatvā na apagañchi. thero tassa nissandena ākāse uppatituṁ
nāsakkhi. nandopanandadamanasamatthavejayantakampanasamatthāpissa iddhi
kammabalena dubbalattaṁ pattā. coro theraṁ gahetvā therassa
aṭṭhīni taṇḍulakkhandhamattāni karonto bhinditvā saṁcuṇṇitvā
palālapiṭṭhakakaraṇannāma katvā matoti saññāya ekasmiṁ gumbapiṭṭhe
khipitvā saparivāro pakkāmi. theropi satiṁ paṭilabhitvā satthāraṁ
vanditvā parinibbāyissāmīti cintetvā sarīraṁ jhānaveṭhanena veṭhetvā
thiraṁ katvā ākāsaṁ uppatitvā ākāsena satthu santikaṁ gantvā
satthāraṁ vanditvā bhante āyusaṅkhāro me ossaṭṭho
parinibbāyissāmīti āha. parinibbāyissasi moggallānāti. āma

page number: 359

bhanteti. kattha gantvāti. kāḷasilāpaṭṭe bhanteti. tenahi
moggallāna mayhaṁ dhammaṁ kathetvā yāhi tādisassa hi sāvakassa
idāni dassanaṁ natthīti. so evaṁ karissāmi bhanteti satthāraṁ
vanditvā tālappamāṇaṁ ākāse uppatitvā parinibbānadivase
sārīputtatthero viya nānappakārā iddhiyo katvā dhammaṁ kathetvā
satthāraṁ vanditvā kāḷasilāyaṁ aṭaviyaṁ parinibbāyi. taṁ khaṇaññeva
cha devalokā ekakolāhalā ahesuṁ amhākaṁ kira ācariyo
parinibbutoti dibbagandhamālāvāsadhūpacandanacuṇṇe ceva nānādārūni
ca gahetvā āgamiṁsu. ekūnasatarattacandanacitakā ahosi. satthā
therassa santike ṭhatvā sarīranikkhepaṁ kāresi. āhaḷanassa samantato
yojanamatte padese pupphavassaṁ vassi. devānaṁ antare manussā
manussānamantare devā ahesuṁ. yathānukkamena devānamantare yakkhā
tiṭṭhanti. yakkhānamantare gandhabbā tiṭṭhanti. gandhabbānamantare
nāgā tiṭṭhanti. nāgānamantare venateyyā tiṭṭhanti.
venateyyānamantare kinnarā tiṭṭhanti. kinnarānamantare kiṁpurisā tiṭṭhanti.
kiṁpurisānamantare chattā tiṭṭhanti. chattānamantare suvaṇṇacāmarā
tiṭṭhanti. suvaṇṇacāmarānamantare dhajā tiṭṭhanti. dhajānamantare
paṭākā tiṭṭhanti. satta divasāni sādhukīḷaṁ kīḷiṁsu. satthā therassa
dhātuṁ gāhāpetvā veḷuvanadvārakoṭṭhake cetiyaṁ kārāpesi.
tadā dhammasabhāyaṁ kathaṁ samuṭṭhāpesuṁ āvuso sārīputtatthero
tathāgatassa santike aparinibbutattā buddhānaṁ santike mahantaṁ

page number: 360

sammānaṁ na labhi mahāmoggallānatthero buddhānaṁ samīpe parinibbutattā
mahāsammānaṁ labhatīti. satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave moggallāno idāneva mama santikā sammānaṁ
labhi pubbepi labhiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
purohitassa brāhmaṇiyā kucchismiṁ paṭisandhiṁ gaṇhitvā dasamāsaccayena
paccūsasamaye mātukucchito nikkhami. tasmiṁ khaṇe dvādasayojanike
bārāṇasinagare sabbāvudhāni pajjaliṁsu. purohito puttassa jātakkhaṇe
bahi nikkhamitvā ākāsaṁ olokento nakkhattayogaṁ disvā iminā
nakkhattena jātattā esa kumāro sakalajambūdīpe dhanuggahānaṁ aggo
bhavissatīti ñatvā kālasseva rājakulaṁ gantvā rājānaṁ sukhasayitabhāvaṁ
pucchi. kuto ācariya sukhaṁ ajja sakalanivesane āvudhāni pajjalitānīti
vutte mā bhāyi deva na tumhākaṁ nivesaneyeva sakalanagarepi
pajjaliṁsuyeva ajja amhākaṁ gehe kumārassa jātattā evaṁ
ahosīti. ācariya evaṁ jātakumārassa pana kiṁ bhavissatīti. na
kiñci mahārāja so pana sakalajambūdīpe dhanuggahānaṁ aggo
bhavissatīti. sādhu ācariya tenahi naṁ paṭijaggitvā vayappattakāle
amhākaṁ dadeyyāsīti vatvā khīramūlaṁ tāva sahassaṁ dāpesi.
purohito taṁ gahetvā nivesanaṁ gantvā brāhmaṇiyā datvā
puttassa nāmagahaṇadivase jātakkhaṇe āvudhānaṁ pajjalitattā jotipālotissa

page number: 361

nāmaṁ akāsi. so mahantena parivārena vaḍḍhamāno
soḷasavassakāle uttamarūpadharo ahosi. athassa pitā sarīrasampattiṁ
oloketvā sahassaṁ datvā tāta takkasilaṁ gantvā disāpāmokkhassa
santike sippaṁ uggaṇhāhīti āha. so sādhūti sampaṭicchitvā
ācariyabhāgaṁ gahetvā mātāpitaro vanditvā tattha gantvā sahassaṁ
datvā sippaṁ paṭṭhapetvā sattāheneva nipphattiṁ pāpuṇi. athassa
ācariyo tussitvā attano santakaṁ khaggaratanaṁ sandhiyuttaṁ
meṇḍakasiṅgadhanuṁ sandhiyuttaṁ tuṇḍisaraṁ attano sannāhakañcukaṁ uṇhīsañca
datvā tāta jotipāla ahaṁ mahallako idāni tvaṁ ime
māṇavake sikkhāpehīti pañcasate māṇavakepi tasseva niyyādesi.
bodhisatto sabbaṁ upakaraṇaṁ gahetvā ācariyaṁ vanditvā bārāṇasimeva
āgantvā mātāpitaro passitvā aṭṭhāsi.
atha naṁ vanditvā ṭhitaṁ pitā avoca uggahitante tāta
sippanti. āma tātāti. so tassa vacanaṁ sutvā rājakulaṁ
gantvā putto me deva sippaṁ sikkhitvā āgato kiṁ karoti
devāti āha. ācariya amhe upaṭṭhahatūti. paribbayamassa jānatha
devāti. so devasikaṁ devasikaṁ sahassaṁ labhatūti. so sādhūti
sampaṭicchitvā gehaṁ gantvā kumāraṁ pakkosāpetvā tāta tvaṁ
rājānaṁ upaṭṭhahāti āha. so tato paṭṭhāya devasikaṁ devasikaṁ sahassaṁ
labhitvā rājānaṁ upaṭṭhahi. rājapādamūlikā ujjhāyiṁsu mayaṁ

page number: 362

jotipālena katakammaṁ na passāma devasikaṁ devasikaṁ sahassaṁ gaṇhati
mayamassa sippaṁ passitukāmāti. rājā tesaṁ vacanaṁ sutvā purohitassa
kathesi. purohito sādhu devāti sampaṭicchitvā puttassa ārocesi.
so sādhu tāta ito sattame divase dassessāmi sippaṁ apica
rājā attano vijite dhanuggahe sannipātāpetūti āha. purohito
taṁ sutvā gantvā rañño tamatthaṁ ārocesi. nagare rājā
bheriñcārāpetvā dhanuggahe sannipātāpesi. saṭṭhisahassā dhanuggahā
sannipatiṁsu. rājā tesaṁ sannipatitabhāvaṁ ñatvā nagaravāsino
jotipālassa sippaṁ passantūti bheriñcārāpetvā rājaṅgaṇaṁ sajjāpetvā
mahājanaparivuto pallaṅkavare nisīditvā dhanuggahe pakkosāpetvā
jotipālo āgacchatūti pesesi. so ācariyena dinnaṁ dhanutuṇḍisaraṁ
sannāhakañcukaṁ uṇhīsañca nivāsanantare ṭhapetvā khaggaṁ gāhāpetvā
pakativesena rañño santikaṁ gantvā ekamantaṁ aṭṭhāsi. dhanuggahā
jotipālo kira dhanusippaṁ dassetuṁ āgato dhanuṁ agahetvā pana
āgato amhākaṁ hatthato dhanuṁ gahetukāmo bhavissati nāssa
dassāmāti katikaṁ kariṁsu. rājā jotipālaṁ āmantetvā sippaṁ
dassehīti āha. so sāṇiṁ parikkhipāpetvā antosāṇiyaṁ ṭhito
sāṭakaṁ apanetvā sannāhakañcukaṁ pavesetvā uṇhīsaṁ sīse paṭimuñcitvā
meṇḍakasiṅgadhanumhi pabālavaṇṇaṁ jiyaṁ āropetvā tuṇḍisaraṁ piṭṭhe
bandhitvā khaggaṁ vāmato katvā vajiraggaṁ nārācaṁ nakhapiṭṭhena parivattento
sāṇiṁ vivaritvā paṭhaviṁ bhinditvā alaṅkatanāgakumāro viya nikkhamitvā

page number: 363

gantvā rañño apacitiṁ dassetvā aṭṭhāsi. taṁ disvā mahājanā
vagganti nadanti appoṭhenti. rājā dassehi jotipāla sippanti
āha. deva tumhākaṁ dhanuggahesu akkhaṇavedhibālavedhisaddavedhisaravedhino
cattāro dhanuggahe pakkosāpehīti. rājā pakkosāpesi.
mahāsatto rājaṅgaṇe caturassaparicchedabbhantare maṇḍapaṁ katvā
catūsu kaṇṇesu cattāro dhanuggahe ṭhapetvā ekekassa tiṁsatiṁsa
kaṇḍasahassāni dāpetvā ekekassa santike kaṇḍadāyake ṭhapetvā
sayaṁ vajiraggaṁ nārācaṁ gahetvā maṇḍapamajjhe ṭhatvā mahārāja
ime cattāro dhanuggahā ekappahāreneva sare khipitvā maṁ
vijjhantu ahaṁ etehi khittakaṇḍāni nivāressāmīti āha. rājā
evaṁ karothāti āṇāpesi. dhanuggahā āhaṁsu mahārāja mayaṁ
dhanuggahā akkhaṇavedhibālavedhisaddavedhisaravedhino jotipālo
taruṇadārako na mayaṁ vijjhissāmāti. mahāsatto sace sakkotha
vijjhatha manti āha. te sādhūti sampaṭicchitvā ekappahāreneva
kaṇḍāni khipiṁsu. mahāsatto tāni tāni nārācena paharitvāna
yathā vā tathā vā pātesi. bodhikoṭṭhakaṁ pana parikkhipanto viya
tālena tālaṁ vālena vālaṁ daṇḍena daṇḍaṁ vājena vājaṁ anatikkamanto
khipitvā saragabbhaṁ akāsi. dhanuggahānaṁ kaṇḍāni khīṇāni. so
tesaṁ khīṇabhāvaṁ ñatvā saragabbhaṁ avināsentova uppatitvā gantvā
rañño santike aṭṭhāsi. mahājano vagganto nadanto appoṭhento
selento accharaṁ paharanto mahākolāhalaṁ katvā vatthābharaṇāni

page number: 364

khipi. evaṁ rāsibhūtaṁ aṭṭhārasakoṭisaṁkhyaṁ dhanaṁ ahosi. atha naṁ
rājā pucchi kiṁ sippaṁ nāmetaṁ jotipālāti. sarapaṭibāhanaṁ nāma
devāti. aññe evaṁ jānantā atthīti. sakalajambūdīpe maṁ
ṭhapetvā añño natthi devāti. aparaṁ dassehi tātāti vadati.
deva sace ete tāva catūsu koṇesu ṭhatvā cattāropi janā maṁ
vijjhituṁ nāsakkhiṁsu ahaṁ panete catūsu koṇesu ṭhite ekeneva
sarena vijjhissāmīti. dhanuggahā ṭhātuṁ na vissahiṁsu.
mahāsatto catūsu koṇesu catasso kadaliyo ṭhapāpetvā
nārācapokkhe 1- rattasuttakaṁ bandhitvā ekaṁ kadaliṁ sandhāya khipi.
nārāco taṁ kadaliṁ vijjhitvā tato dutiyaṁ tato tatiyaṁ tato catutthaṁ
tato paṭhamaṁ viddhameva vijjhitvā puna hattheyeva patiṭṭhahi. kadaliyo
suttaparikkhittā aṭṭhaṁsu. mahājano unnādasahassāni pavattesi.
rājā kiṁ sippaṁ nāmetaṁ tātāti. cakkaviddhaṁ nāma devāti. aparaṁpi
dassehi tātāti. mahāsatto saralaṭṭhiṁ nāma sararajjuṁ nāma saraveṇiṁ
nāma dassesi sarapāsādaṁ nāma saramaṇḍapaṁ nāma sarasopānaṁ nāma
saramaṇḍalaṁ nāma sarapākāraṁ nāma saravanaṁ nāma sarapokkharaṇiṁ nāma
sarapadumaṁ nāma sarapupphaṁ nāma pupphāpesi saravassaṁ nāma vassāpesi.
iti aññehi asādhāraṇāni imāni dvādasa sippāni dassetvā
puna aññehi asādhāraṇāniyeva satta mahākāye padālesi.
aṭṭhaṅgulabahalaṁ udumbarapadaraṁ vijjhi caturaṅgulabahalaṁ asanapadaraṁ duvaṅgulabahalaṁ

footnote: 1. nārācapuṅkhake. nārācapokhetipi.

page number: 365

tāmbapaṭṭaṁ ekaṅgulabahalaṁ ayapaṭṭaṁ ekābaddhaṁ phalakasataṁ vijjhi.
palālasakaṭavālukasakaṭapadarasakaṭānaṁ purimabhāgena saraṁ khipitvā pacchābhāgena
nikkhamāpesi. pacchābhāgena saraṁ khipitvā purimabhāgena nikkhamāpesi.
udake catūsabhaṁ thale aṭṭhausabhaṁ ṭhānaṁ kaṇḍaṁ pesesi. vātiṅgaṇasaññāya
usabhamatthake bālaṁ vijjhi. tassa ettakāni sippāni dassentasseva
suriyo atthaṅgato. athassa rājā senāpatiṭṭhānaṁ paṭijānetvā
jotipāla ajja vikālo sve senāpatiṭṭhānasakkāraṁ gaṇhissasi
kesamassuṁ kāretvā nahātvā ehīti taṁ divasaṁ paribbayatthāya
satasahassaṁ adāsi.
mahāsatto mayhaṁ iminā attho natthīti aṭṭhārasakoṭisaṁkhyaṁ
dhanaṁ sāmikānaṁyeva datvā mahantena parivārena nahāyituṁ gantvā
kesamassuṁ kāretvā nahātvā sabbālaṅkārapaṭimaṇḍito anopamāya
siriyā pavesanaṁ pavisitvā nānaggarasabhojanaṁ bhuñjitvā sirisayanaṁ
abhiruhitvā nipanno dve yāme sayitvā pacchimayāme pabuddho
uṭṭhāya pallaṅkaṁ ābhujitvā sayanapiṭṭhe nisinnova attano sippassa
ādimajjhapariyosānaṁ olokento mama sippassa āditova paramāraṇaṁ
paññāyati majjhe kilesaparibhogo pariyosāne nirayamhi paṭisandhi
pāṇātipāto hi kilesaparibhogesu ca adhimattappamādo niraye paṭisandhiṁ
deti raññā mayhaṁ mahantaṁ senāpatiṭṭhānaṁ dinnaṁ mahantaṁ me
issariyaṁ bhavissati bhariyā ca puttadhītaro ca bahū bhavissanti
kilesavatthu kho pana vepullaṁ gataṁ duccajaṁ hoti idāneva nikkhamitvā

page number: 366

ekakova araññaṁ pavisitvā isipabbajjaṁ pabbajituṁ yuttaṁ mayhanti
mahāsayanato vuṭṭhāya kiñci ajānāpento pāsādā oruyha
aggadvārena nikkhamitvā ekakova araññaṁ pavisitvā godhāvarīnadītīre
tiyojanikaṁ kapiṭṭhavanaṁ sandhāya pāyāsi. tassa nikkhantabhāvaṁ ñatvā
sakko vissakammaṁ pakkosāpetvā tāta jotipālo abhinikkhamanaṁ
nikkhanto mahāsamāgamo bhavissati godhāvarīnadītīre kapiṭṭhavane assamaṁ
māpetvā pabbajitaparikkhāre ca paṭiyādehīti āha. so tathā
akāsi.
mahāsatto taṁ ṭhānaṁ patvā ekapadikamaggaṁ disvā pabbajitānaṁ
vasanaṭṭhānena bhavitabbanti tena maggena tattha gantvā kiñci apassanto
paṇṇasālaṁ pavisitvā pabbajitaparikkhāre disvā sakko devarājā
mama nikkhantabhāvaṁ aññāsi maññeti cintetvā sāṭake apanetvā
rattavākacīraṁ nivāsetvā ca pārupetvā ca ajinacammaṁ ekaṁsaṁ akāsi
jaṭāmaṇḍalaṁ bandhitvā khārikājaṁ aṁse katvā kattaradaṇḍaṁ gahetvā
paṇṇasālato nikkhamitvā caṅkamaṁ āruyha katipayavāre aparāparaṁ
caṅkamitvā pabbajjāsiriyā upasobhayamāno kasiṇaparikammaṁ katvā
pabbajitakālato paṭṭhāya sattame divase aṭṭhasamāpattiyo
pañcābhiññāyo nibbattetvā uñchācariyāya vanamūlaphalāhāro ekakova
vihāsi. mātāpitaro mittasuhajjādayo ñātivaggāpissa taṁ apassantā
rodantā paridevantā vicaranti.
atheko vanacarako araññaṁ pavisitvā kapiṭṭhāssamapade nisinnaṁ

page number: 367

mahāsattaṁ disvā taṁ sañjānitvā tena saddhiṁ paṭisanthāraṁ katvā
nagaraṁ gantvā tassa mātāpitūnaṁ ārocesi. te rañño
ārocesuṁ. rājā etha taṁ passissāmāti tassa mātāpitaro gahetvā
mahājanaparivuto vanacarakena desitena maggena godhāvarīnadītīraṁ pāpuṇi.
bodhisatto nadītīraṁ āgantvā ākāse nisinno dhammaṁ desetvā
te sabbe assamaṁ pavesetvā tatrāpi tesaṁ ākāse nisinnova
kāmesu ādīnavaṁ pakāsetvā dhammaṁ desesi. rājānaṁ ādiṁ katvā
sabbeva pabbajiṁsu. bodhisatto isigaṇaparivuto tattheva vasi.
athassa tattha vasitabhāvo sakalajambūdīpe pākaṭo ahosi. aññe
rājāno raṭṭhavāsīhi saddhiṁ āgantvā tassa santike pabbajiṁsu.
samāgamo mahā ahosi. anupubbena anekasatasahassaparisā ahosi.
yo kāmavitakkaṁ vā byāpādavitakkaṁ vā vihiṁsāvitakkaṁ vā vitakketi
mahāsatto tattha gantvā tassa purato ākāse nisīditvā dhammaṁ
desesi kasiṇaparikammaṁ ācikkhi. tassovāde ṭhatvā aṭṭhasamāpattiyo
uppādetvā jhānanipphattiṁ pattā. sālissaro meṇḍissaro pabbato
kāladevalo kīsavaccho anusisso nāradoti satta jeṭṭhantevāsino
ahesuṁ. aparabhāge kapiṭṭhāssamo paripūri. isigaṇassa vasanokāso
nappahoti.
atha mahāsatto sālissaraṁ āmantetvā sālissara ayaṁ
assamo isigaṇassa nappahoti tvaṁ imaṁ isigaṇaṁ gahetvā mejjharañño
kira vijite lambacūlakanigamaṁ upanissāya vasāhīti āha.

page number: 368

so sādhūti tassa vacanaṁ sampaṭicchitvā anekasahassaisigaṇaṁ gahetvā
tattha gantvā vāsaṁ kappesi. manussesu āgantvā pabbajantesu
puna assamo paripūri. bodhisatto meṇḍissaraṁ āmantetvā
meṇḍissara tvaṁ imaṁ isigaṇaṁ ādāya suraṭṭhajanapadassa sīmantare
sātodakā nāma nadī atthi tassā tīre vasāhīti uyyojesi.
eteneva upāyena tatiyavāre pabbataṁ āmantetvā pabbata tvaṁ
mahāaṭaviyaṁ añjanapabbato nāma atthi tamupanissāya vasāhīti
pesesi. catutthavāre kāladevalaṁ āmantetvā kāladevala tvaṁ
dakkhiṇāpathe avantiraṭṭhe ghanaselapabbato nāma atthi tamupanissāya
vasāhīti pesesi. puna kapiṭṭhāssamo paripūri. pañcasu ṭhānesu
anekasatasahassā isigaṇā ahesuṁ. kīsavaccho pana mahāsattaṁ
āpucchitvā daṇḍakīrañño vijite kumbhavatīnagare senāpatiṁ upanissāya
uyyāne vihāsi. nārado majjhimadese añjanagirināmake pabbate
pabbatajālantare vihāsi. anusisso pana mahāsattassa santikeyeva
ahosi.
tasmiṁ kāle daṇḍakīrājā ekaṁ laddhasakkāraṁ gaṇikaṁ ṭhānā
cāvesi. sā attano dhammatāya vicarantī uyyānaṁ gantvā
kīsavacchatāpasaṁ disvā ayaṁ kāḷakaṇṇī bhavissati imassa sarīre
kaliṁ pavāhetvā nahātvā gamissāmīti dantakaṭṭhaṁ khāditvā sabbapaṭhamaṁ
tassūpari bahalakheḷaṁ niṭṭhubhantī kīsavacchatāpasassa jaṭantare niṭṭhubhitvā
dantakaṭṭhaṁpissa sīseyeva khipitvā sayaṁ sīsaṁ nahāyitvā gatā.

page number: 369

tato rājāpi taṁ saritvā pākatikameva akāsi. sā mohamuḷhā
hutvā kāḷakaṇṇisarīre kaliṁ pavāhetvā maṁpi rājā puna ṭhāne
ṭhapesi mayā yaso laddhoti saññamakāsi. tato na cirasseva
rājā purohitaṁ ṭhānato cāvesi. so tassā santikaṁ gantvā
tvaṁ kena kāraṇena puna ṭhānaṁ labhasīti pucchi. atha sā rājuyyāne
kāḷakaṇṇisarīre kalissa pavāhitattāti ārocesi. purohito
gantvā tatheva tassa sarīre kaliṁ pavāhesi. taṁpi rājā puna
ṭhāne ṭhapesi.
athassa aparabhāge paccanto kuppito. so senāṅgaparivuto
yuddhāya nikkhami. atha naṁ mohamuḷho purohito mahārāja kiṁ
tumhe jayaṁ icchatha udāhu parājayanti pucchitvā jayanti vutte
tenahi rājuyyāne kāḷakaṇṇī vasati tassa sarīre kaliṁ pavāhetvā
yāhīti. so tassa kathaṁ gahetvā ye mayā saddhiṁ gacchantā
uyyāne kāḷakaṇṇisarīre kalī pavāhentūti vatvā uyyānaṁ pavisitvā
dantakaṭṭhaṁ khāditvā sabbapaṭhamaṁ sayameva tassa jaṭantare kheḷañca
dantakaṭṭhañca khipitvā sīsaṁ nahāyi. balakāyopi tassa tathā
akāsi. tasmiṁ pakkante senāpati āgantvā tāpasaṁ disvā
dantakaṭṭhādīni haritvā sādhukaṁ nahāpetvā bhante rañño kiṁ
bhavissatīti pucchi. āvuso mayhaṁ manopadoso natthi devatā
pana kuppitā ito sattame divase sakalaraṭṭhaṁ araṭṭhakaṁ karissati
tvaṁ sīghaṁ palāyitvā aññattha gacchāhīti. so bhītatasito gantvā

page number: 370

rañño ārocesi. rājā tassa vacanaṁ sutvā na gaṇhi. so
nivattitvā attano gehaṁ gantvā puttadāraṁ ādāya palāyitvā
aññaṁ raṭṭhaṁ agamāsi. sarabhaṅgasatthā taṁ kāraṇaṁ ñatvā dve
taruṇatāpase pesetvā kīsavacchaṁ mañcasivikāya ākāsena ānāpesi.
rājā yujjhitvā core gahetvā nagarameva paccāgami. tasmiṁ
āgate devatā paṭhamaṁ devaṁ vassāpayiṁsu. vassoghena sabbakuṇapesu
avaharantesu suddhabālukāvassaṁ vassi. vālukāmatthake dibbapupphavassaṁ
vassi. pupphamatthake māsakavassaṁ vassi. māsakamatthake kahāpaṇavassaṁ
vassi. kahāpaṇamatthake dibbābharaṇavassaṁ vassi. manussā
somanassappattā hiraññasuvaṇṇābharaṇāni gaṇhituṁ ārabhiṁsu. atha
nesaṁ sarīre sampajjalitaṁ nānappakāraṁ āvudhavassaṁ vassi. manussā
khaṇḍākhaṇḍikaṁ chijjiṁsu. atha nesaṁ upari mahantamahantāni
vītacchitaṅgārāni patiṁsu. tesaṁ upari mahantamahantāni pajjalitapabbatakūṭāni
patiṁsu. tesaṁ upari saṭṭhihatthaṭṭhānaṁ pūrayantaṁ sukhumavālukāvassaṁ
vassi. evaṁ saṭṭhiyojanaṭṭhānaṁ araṭṭhaṁ ahosi. tassa evaṁ
vinaṭṭhabhāvo sakalajambūdīpe pākaṭo ahosi.
atha tassa raṭṭhassa anantararaṭṭhādhipatino kāliṅgo aṭṭhako
bhīmarathoti tayo rājāno cintayiṁsu pubbe bārāṇasiyaṁ kalābukāsirājā
khantivāditāpase aparajjhitvā paṭhaviṁ paviṭṭhoti suyyati tathā
nālikīro rājā tāpase sunakhe khādāpetvā sahassabāhu ajjuno
ca aṅgīrasatāpase aparajjhitvā idāni daṇḍakīrājā kīsavacche

page number: 371

aparajjhitvā saha raṭṭhena vināsaṁ pattoti suyyati imesaṁ catunnaṁ
rājūnaṁ nibbattaṭṭhānaṁ mayaṁ na jānāma taṁ no ṭhapetvā sarabhaṅgasatthāraṁ
añño kathetuṁ samattho nāma natthi upasaṅkamitvā ime pañhe
pucchissāmāti. te tayopi mahantena parivārena pañhapucchanatthāya
nikkhamiṁsu. te pana asukopi nikkhantoti ajānantā ekakova
ahameva gacchāmīti maññanti. tesaṁ godhāvarīnadito avidūre
samāgamo ahosi. te rathehi otaritvā tayopi ekameva
rathaṁ abhiruhitvā godhāvarītīraṁ sampāpuṇiṁsu. tasmiṁ khaṇe sakko
paṇḍukambalasilāsane nisinno satta pañhe cintetvā ime pañhe
ṭhapetvā sarabhaṅgasatthāraṁ añño sadevake loke kathetuṁ samattho
nāma natthi taṁ ime pañhe pucchissāmi imepi tayo rājāno
sarabhaṅgasatthāraṁ pañhe pucchituṁ godhāvarītīraṁ pattā etesaṁ pañhepi
ahameva pucchissāmīti dvīsu devalokesu devatāhi parivuto devalokā
otari. taṁ divasameva kīsavaccho kālamakāsi. tassa sarīrakiccaṁ
kātuṁ catūsu ṭhānesu anekasahassā isayo tattheva gantvā maṇḍapañca
kāretvā pañcasu ṭhānesu anekasahassā isigaṇā kīsavacchassa
tāpasassa sarīrassa candanacitakaṁ katvā sarīraṁ jhāpesuṁ. āhaḷanassa
samantā aḍḍhayojanamatte ṭhāne dibbakusumavassaṁ vassi. mahāsatto
tassa sarīranikkhepaṁ kāretvā assamaṁ pavisitvā tehi isigaṇehi
parivuto nisīdi. tesaṁpi rājūnaṁ nadītīraṁ āgatakāle mahāsenābāhanaturiyasaddo
ahosi. mahāsatto taṁ saddaṁ sutvā anusissaṁ tāpasaṁ

page number: 372

āmantetvā tāta tvaṁ gantvā tāva jānāhi kiṁ saddo
nāmesoti āha. so pānīyaghaṭaṁ ādāya tattha gantvā te
rājāno disvā pucchanavasena paṭhamaṁ gāthamāha
alaṅkatā kuṇḍalino suvatthā
veḷuriyamuttā tharukhaggabandhā
rathesabhā tiṭṭhatha ke nu tumhe
kathaṁ vo jānanti manussaloketi.
tattha veḷuriyamuttā tharukhaggabandhāti veḷuriyamaṇīhi ceva
muttālambakehi ca alaṅkatatharūhi khaggaratanehi samannāgatā. tiṭṭhathāti
ekasmiṁ rathe tiṭṭhatha. ke nūti ke nāma tumhe kathaṁ vo
sañjānantīti.
te tassa vacanaṁ sutvā rathā otaritvā vanditvā aṭṭhaṁsu.
tesu aṭṭhakarājā tena saddhiṁ sallapanto dutiyaṁ gāthamāha
ahamaṭṭhako bhīmaratho panāyaṁ
kāliṅgarājā pana uggato ayaṁ
susaññatānaṁ isīnaṁ dassanāya
idhāgatā pucchitāyemha pañheti.
tattha uggatoti cando viya suriyo viya ca pākaṭo paññāto.
susaññatānaṁ isīnanti bhante na mayaṁ vanakīḷādīnamatthāya āgatā
athakho kāyādīhi susaññatānaṁ sīlavantānaṁ isīnaṁ dassanāya idhāgatā.
pucchitāyemha pañheti sarabhaṅgasatthāraṁ pañhe pucchituṁ emha āgatā

page number: 373

amhāti attho. yakāro byañjanasandhikaroti veditabbo.
atha ne tāpaso sādhu mahārāja āgantabbaṭṭhāneyeva āgatattha
tenahi nahātvā assamapadaṁ pavisitvā isigaṇaṁ vanditvā satthāraṁ
pañhaṁ pucchathāti tehi saddhiṁ paṭisanthāraṁ katvā pānīyaghaṭaṁ ukkhipitvā
udakatheve puñchanto ākāsaṁ olokento sakkaṁ devarājānaṁ
devagaṇaparivutaṁ erāvaṇakhandhavaragataṁ otarantaṁ disvā tena saddhiṁ
sallapanto tatiyaṁ gāthamāha
vehāsayaṁ tiṭṭhasi antalikkhe
pathaddhuno paṇṇaraseva cando
pucchāmi taṁ deva mahānubhāvaṁ
kathantaṁ jānanti manussaloketi.
tattha vehāsayanti abbhuggantvā antalikkhe ākāse tiṭṭhasi.
pathaddhunoti pathaddhagato addhapathe gaganamajjhe ṭhitoti attho.
taṁ sutvā sakko catutthaṁ gāthamāha
yamāhu devesu sujampatīti
maghavāti taṁ āhu manussaloke
sa devarājā idamajja patto
susaññatānaṁ isīnaṁ dassanāyāti.
tattha sa devarājāti so ahaṁ sakko devarājā. idamajja
pattoti idaṁ ṭhānaṁ idha āgato. dassanāyāti dassanatthāya
vandanatthāya sarabhaṅgasatthārañca pañhaṁ pucchanatthāyāti āha.

page number: 374

atha naṁ anusisso sādhu mahārāja tumhe pacchā āgacchathāti
vatvā pānīyaghaṭaṁ ādāya assamaṁ pavisitvā pānīyaghaṭaṁ paṭisāmetvā
tiṇṇaṁ rājūnaṁ devarājassa ca pañhe pucchanatthāya āgatabhāvaṁ
mahāsattassa ārocesi. so isigaṇaparivuto mahāvisālamāḷake
nisīdi. tayo rājāno āgantvā isigaṇaṁ vanditvā ekamantaṁ
nisīdiṁsu. sakkopi otaritvā isigaṇaṁ upasaṅkamitvā añjaliṁ paggayha
ṭhito isigaṇaṁ vaṇṇetvā vandamāno pañcamaṁ gāthamāha
dūre sutā no isayo samāgatā
mahiddhikā iddhiguṇūpapannā
vandāmi te ayire pasannacitto
ye jīvalokettha manussaseṭṭhāti.
tattha dūre sutā noti bhante tumhe amhehi dūre devaloke
ṭhitehiyeva sutāti mamāyanto evamāha. idaṁ vuttaṁ hoti ime
idha samāgatā amhākaṁ isayo dūre sutā yāva brahmalokā vissutā
pākaṭāti. mahiddhikāti mahānubhāvā. iddhiguṇūpapannāti pañcavidhena
iddhiguṇena samannāgatā. ayireti ayye. yeti tumhe
imasmiṁ jīvaloke manussesu seṭṭhāti.
evaṁ isigaṇaṁ vaṇṇetvā sakko cha nisajjadose pariharanto
ekamantaṁ nisīdi. atha naṁ isīnaṁ adhovāte nisinnaṁ disvā anusisso
chaṭṭhagāthamāha

page number: 375

gandho isīnaṁ ciradakkhitānaṁ
kāyā cuto gacchati mālutena
ito paṭikkamma sahassanettaṁ
gandho isīnaṁ asuci devarājāti.
tattha ciradakkhitānanti cirapabbajitānaṁ. paṭikkammāti paṭikkama
apehi. sahassanettāti ālapanametaṁ. sakko hi amaccasahassehi
cintitātthaṁ ekakova passati tasmā sahassanettoti vuccati.
athavā. sahassanettānaṁ pana devānaṁ dassanūpacārātikkamanasamatthoti
sahassanetto. asucīti sedamalādiparibhāvitattā duggandho tumhe
ca sucikāmā tena vo esa gandho bādhatīti.
taṁ sutvā sakko itaraṁ gāthamāha
gandho isīnaṁ ciradakkhitānaṁ
kāyā cuto gacchatu mālutena
vicittapupphaṁ surabhiṁva mālaṁ
gandhaṁ etaṁ paṭikaṅkhāma bhante
nahettha devā paṭikkūlasaññinoti.
tattha gacchatūti yathāsukhaṁ pavattatu nāsāpūṭaṁ no pariharatūti
attho. paṭikaṅkhāmāti icchāma patthema. etthāti etasmiṁ gandhe
devā jegucchasaññino na honti dussīleyeva hi devā jigucchanti
na sīlavanteti.
evañca pana vatvā bhante anusissa ahaṁ mahantena ussāhena

page number: 376

pañhaṁ pucchituṁ āgato okāsaṁ me karohīti āha. so tassa
vacanaṁ sutvā uṭṭhāyāsanā isigaṇaṁ okāsaṁ kārento gāthādvayamāha
purindado bhūtapati yasassī
devānamindo maghavā sujampati
sa devarājā asur(gaṇa)ppamaddano
okāsamākaṅkhati pañha pucchituṁ.
ko nevimesaṁ idha paṇḍitānaṁ
pañhe puṭṭho nipuṇe byākarissati
tiṇṇañca raññaṁ manujādhipānaṁ
devānamindassa ca vāsavassāti.
tattha purindadoti ādīni sakkasseva guṇato nāmāni. so
hi pure dānaṁ dinnattā purindado bhūtesu jeṭṭhakattā bhūtapati
parivārasampadāya yasassī paramissaratāya devānamindo sattannaṁ
vattapadānaṁ suṭṭhu katattā sakko purimajātivasena maghavā sujātāya
asurakaññāya patibhāvena sujampati devānaṁ manarañjatāya devarājā.
konevāti ko nu eva. nipuṇeti saṇhe sukhumapañhe. raññanti
rājūnaṁ. imesaṁ pana catunnaṁ rājūnaṁ manaṁ gahetvā ko imesaṁ
paṇḍitānaṁ isīnaṁ pañhe kathessati pañhaṁ tesaṁ kathetuṁ samatthaṁ
jānathāti vadati.
taṁ sutvā isigaṇo mārisa anusissa tvaṁ paṭhaviyaṁ ṭhatvā
paṭhaviṁ apassanto viya kathesi ṭhapetvā sarabhaṅgasatthāraṁ ko añño

page number: 377

tesaṁ pañhaṁ kathetuṁ samatthoti vatvā gāthamāha
ayaṁ isi sarabhaṅgo yasassī
yato jāto virato methunasmā
ācariyaputto suvinītarūpo
so tesaṁ pañhāni viyākarissatīti.
tattha sarabhaṅgoti sare khipitvā ākāse sarapākārādīni katvā
puna ekena sarena te sare pātento viya bhaggavibhagge akāsīti
sarabhaṅgo. methunasmāti methunadhammato. so kira methunaṁ asevitvā
pabbajito. ācariyaputtoti rañño ācariyassa purohitassa putto.
evañca pana vatvā isigaṇo anusissaṁ āha mārisa tvameva
satthāraṁ vanditvā isigaṇassa vacanena sakkena pucchitapañhakathnāya
okāsaṁ kārehīti. so sādhūti sampaṭicchitvā satthāraṁ vanditvā
okāsaṁ kārento anantaraṁ gāthamāha
koṇḍañña pañhāni viyākarohi
yācanti taṁ isayo sādhurūpā
koṇḍañña eso manujesu dhammo
yaṁ vuḍḍhamāgacchati esa bhāroti.
tattha koṇḍaññāti taṁ gottenālapati. dhammoti sabhāvo.
yaṁ vuḍḍhanti yaṁ paññāvuḍḍhaṁ purisaṁ esa pañhānaṁ visajjanabhāvo
nāma āgacchati eso manujesu sabhāvo tasmā candimasuriyasahassaṁ

page number: 378

uṭṭhāpento viya pākaṭaṁ katvā devarañño pañhaṁ kathehīti.
tato mahāpuriso okāsaṁ karonto anantaraṁ gāthamāha
katāvakāsā pucchantu bhonto
yaṁ kiñci pañhaṁ manasābhipatthitaṁ
ahaṁ hi taṁ taṁ vo viyākarissaṁ
ñatvā sayaṁ lokamimaṁ parañcāti.
tattha yaṁ kiñcīti na kevalaṁ tumhākaṁyeva sadevakassāpi lokassa yaṁ
manasābhipatthitaṁ taṁ maṁ bhavanto pucchantu ahaṁ hi vo idhalokanissitaṁ
vā paralokanissitaṁ vā taṁ sabbapañhaṁ imañca lokaṁ parañca lokaṁ
sayaṁ paññāya sacchikatvā kathessāmīti sabbaññupavāraṇaṁ pavāresi.
evantena okāse kate sakko attanā abhisaṅkhataṁ pañhaṁ
pucchi.
tamatthaṁ pakāsento satthā āha
tato ca maghavā sakko atthadassī purindado
apucchi paṭhamaṁ pañhaṁ yañcāsi abhipatthitaṁ.
kiṁsū vadhitvā na kadāci socati
kissappahānaṁ isayo vaṇṇayanti
kassīdha vuttaṁ pharusaṁ khametha
akkhāhi me koṇḍañña etamatthanti.
tattha yañcāsīti yaṁ tattha manasā abhipatthitaṁ āsi taṁ pucchīti
attho. etanti etaṁ mayā pucchituṁ atthaṁ akkhāhi meti. ekāya

page number: 379

gāthāya tayo pañhe pucchi.
tato paraṁ byākaronto āha
kodhaṁ vadhitvā na kadāci socati
makkhappahānaṁ isayo vaṇṇayanti
sabbesaṁ vuttaṁ pharusaṁ khametha
etaṁ khantiṁ uttamamāhu santoti.
tattha kodhaṁ vadhitvāti kodhaṁ māretvā. socanto hi
paṭighacitteneva socati kodhābhāvā kuto soko. tena vuttaṁ na kadāci
socatīti. makkhappahānanti parehi attano kataguṇamakkhalakkhaṇassa
akataññubhāvasaṅkhātassa makkhassa pahānaṁ isayo vaṇṇayanti.
sabbesanti hīnamajjhimukkaṭṭhānaṁ sabbesaṁpi pharusavacanaṁ khametha. santoti
porāṇakapaṇḍitā evaṁ kathenti.
sakko āha
sakkā ubhinnaṁ vacanaṁ titikkhituṁ
sadisassa vā seṭṭhatarassa vāpi
kathaṁ nu hīnassa vaco khametha
akkhāhi me koṇḍañña etamatthanti.
sarabhaṅgo āha
bhayā hi seṭṭhassa vaco khametha
sārambhahetu pana sādisassa

page number: 380

yo cīdha hīnassa vaco khametha
etaṁ khantiṁ uttamamāhu santoti.
evamādīnaṁ gāthānaṁ vacanapaṭivacanavasena sambandho veditabbo.
tattha akkhāhi meti bhante koṇḍañña tumhehi dve pañhā
sukathitā eko me cittaṁ na gaṇhāti kathaṁ sakkā attano
hīnatarassa vacanaṁ adhivāsetuṁ taṁ me akkhāhīti pucchanto evamāha.
etaṁ khantinti yaṁ etaṁ jātigottādīhi hīnassa vacanaṁ khamanaṁ etaṁ
khantiṁ uttamanti porāṇakapaṇḍitā vadanti. yaṁ panetaṁ jātiādīhi
seṭṭhassa bhayena sadisassa karaṇuttariyalakkhaṇe sārambhe
ādīnavadassanena khamanaṁ nesā adhivāsanakhanti nāmāti attho.
evaṁ vutte sakko mahāsattaṁ āha bhante paṭhamaṁ tumhe
sabbesaṁ vuttaṁ pharusaṁ khametha etaṁ khantiṁ uttamamāhūti vatvā
idāni yo cīdha hīnassa vaco khametha etaṁ khantiṁ uttamamāhūti
vadatha na vo vacanaṁ purimena pacchimaṁ sametīti. atha naṁ
mahāsatto sakka pacchimaṁ mayā ayaṁ hīnoti ñatvā tassa
pharusavacanaṁ adhivāsentassa vasena vuttaṁ yasmā pana na sakkā
rūpadassanamattena sattānaṁ seṭṭhādibhāvo ñātuṁ tasmā purimaṁ vuttanti
vatvā sattānaṁ aññatra saṁvāsā rūpadassanamattena seṭṭhādibhāvassa
dūviññeyyataṁ pakāsento gāthamāha
kathaṁ vijaññā catumaṭṭharūpaṁ
seṭṭhaṁ sarikkhaṁ athavā vihīnaṁ

page number: 381

virūparūpena caranti santo
tasmāhi sabbesa vaco khamethāti.
tattha catumaṭṭharūpanti catūhi iriyāpathehi paṭicchannasabhāvaṁ.
virūparūpenāti virūpānaṁ lāmakānaṁ puggalānaṁ rūpena uttamaguṇā
santo vicaranti. imasmiṁ panettha majjhantikattherassa vatthu
kathetabbaṁ.
taṁ sutvā sakko nikkaṅkho hutvā bhante etāya no
khantiyā ānisaṁsaṁ kathethāti yāci. athassa mahāsatto gāthamāha
nahetamatthaṁ mahatīpi senā
sarājikā yujjhamānā labhetha
yaṁ khantimā sappuriso labhetha
khantibalassūpasamanti verāti.
tattha etamatthanti etaṁ veravūpasamanapaṭighābhāvasaṅkhātaṁ atthaṁ.
evaṁ mahāsattena khantiyā guṇe kathite te rājāno cintayiṁsu
sakko attano pañhe pucchati amhākaṁ pucchanokāsaṁ na dassatīti.
atha nesaṁ ajjhāsayaṁ viditvā sakko attanā abhisaṅkhate cattāro
pañhe ṭhapetvā tesaṁ kaṅkhaṁ pucchanto gāthamāha
subhāsitante anumodiyāna
aññantaṁ pucchāmi tadiṁgha brūhi
yathā ahū daṇḍakī nālikīro
athajjuno kalābu cāpi rājā

page number: 382

tesaṁ gatiṁ brūhi supāpakamminaṁ
katthūpapannā isīnaṁ viheṭhakāti.
tattha anumodiyānāti idaṁ mayā puṭṭhānaṁ tiṇṇaṁ pañhānaṁ
visajjanasaṅkhātaṁ tava subhāsitaṁ anumoditvā. yathā ahūti cattāro
janāva ahesuṁ. kalābu cāti kalāburājā ca. athajjunoti atha
ajjunarājā ca.
athassa visajjento mahāsatto pañca gāthāyo abhāsi
kīsaṁ hi vacchaṁ avakrīya daṇḍakī
ucchinnamūlo sajano saraṭṭho
kukkulanāme nirayamhi paccati
tassa phulliṅgā nipatanti kāye.
yo saññate pabbajite aheṭhayi
dhammaṁ bhaṇante samaṇe adūsake
taṁ nālikīraṁ sunakhā parattha
saṅgamma khādanti viphandamānaṁ.
athajjuno niraye sattisūle
avaṁsiro patito uddhapādo
aṅgīrasaṁ gotamaṁ heṭhayitvā
khantiṁ tapassiṁ cirabrahmacāriṁ.
yo khaṇḍaso pabbajitaṁ achedayi
khantiṁ vadantaṁ samaṇaṁ adūsakaṁ

page number: 383

kalābuvīciṁ upapajja paccati
mahāpatāpaṁ kaṭukaṁ bhayānakaṁ.
etāni sutvā nirayāni paṇḍito
aññāni pāpiṭṭhatarāni cettha
dhammañcare samaṇabrāhmaṇesu
evaṁkaro saggamupeti ṭhānanti.
tattha kīsanti appamaṁsalohitattā kīsasarīraṁ. avakrīyāti
avakiritvā niṭṭhubhanadantakaṭṭhapātanena tassa sarīre kaliṁ pavāhetvā.
ucchinnamūloti ucchinnamūlo hutvā. sajanoti sapariso. kukkulanāme
nirayamhīti tiyojanasatappamāṇe kappena saṇṭhite uṇhachārikaniraye.
phulliṅgāti vītacchitaṅgārā. tassa kira tattha uṇhakukkule nimuggassa
navahi vaṇamukhehi uṇhachārikā pavisanti sīse mahantamahantā aṅgārā
nipatanti tesaṁ patanakāle sakalasarīraṁ padīparukkho viya pajjalati
balavavedanā pavattanti. so adhivāsetuṁ asakkonto mahāviravaṁ
viravi. sarabhaṅgasatthā paṭhaviṁ bhinditvā taṁ tattha tathā paccamānaṁ
dassesi. mahājano bhayasantāsamāpajji. tassa atibhītabhāvaṁ ñatvā
mahāsatto taṁ nirayaṁ antaradhāpesi. dhammaṁ bhaṇanteti dasakusalakammapathadhammaṁ
bhāsante. samaṇeti samitapāpe. adūsaketi niraparādhe.
nālikīranti evaṁnāmakaṁ rājānaṁ. paratthāti paraloke niraye nibbattaṁ.
saṅgammāti itocītoca samāgantvā chinditvā mahantamahantā sunakhā
khādanti. tasmiṁ kira kāliṅgaraṭṭhe dantapuranagare nālikīre nāma

page number: 384

rāje rajjaṁ kārayamāne eko mahātāpaso pañcasatatāpasaparivuto
himavantā āgamma rājuyyāne vāsaṁ kappetvā mahājanassa dhammaṁ
desesi. dhammikatāpaso rājuyyāne vasatīti raññopi ārocayiṁsu.
rājā pana adhammiko adhammena rajjaṁ kāresi. so amaccesu tāpasaṁ
pasaṁsantesu ahaṁpi dhammaṁ suṇissāmīti uyyānaṁ gantvā tāpasaṁ
vanditvā nisīdi. tāpaso raññā saddhiṁ paṭisanthāraṁ karonto
kiṁ mahārāja dhammena rajjaṁ kāresi mahājanaṁ na pīḷesīti āha.
so tassa kujjhitvā ayaṁ kūṭajaṭilo ettakaṁ kālaṁ nāgarānaṁ
santike mamaññeva aguṇaṁ kathesi maññe hotu jānissāmīti
cantetvā sve amhākaṁ gharadvāraṁ āgaccheyyāthāti nimantetvā
puna divase purāṇagūthassa cāṭiyo pūrāpetvā tāpasesu āgatesu
tesaṁ bhikkhābhājanāni gūthassa pūrāpetvā dvāraṁ pidahāpetvā musalāni
ca lohadaṇḍe ca gāhāpetvā isīnaṁ sīsāni bhindāpetvā jaṭāsu
gāhāpetvā nikkaḍḍhāpetvā sunakhehi khādāpetvā tattheva bhinnaṁ
paṭhaviṁ pavisitvā sunakhamahāniraye nibbatti. tatrassa tigāvutaṁ sarīraṁ
ahosi. atha naṁ mahantamahantā mahāhatthippamāṇā pañcavaṇṇā
sunakhā anubandhitvā ḍaṁsitvā navayojanāya jalitāyapaṭhaviyā pātetvā
mukhapūraṁ luñcantā luñcantā vipphandamānaṁ khādiṁsu. mahāsatto
paṭhaviṁ dvidhā bhinditvā taṁ nirayaṁ dassetvā mahājanassa bhītabhāvaṁ ñatvā
antaradhāpesi. athajjunoti sahassabāhu rājā. aṅgīrasanti aṅgehi
raṁsīnaṁ niccharaṇato evaṁ laddhanāmaṁ. heṭhayitvāti viheṭhayitvā visapītena

page number: 385

kaṇḍena vijjhitvā jīvitakkhayaṁ pāpetvā. so kira ajjuno nāma
rājā mahisakaraṭṭhe kekarājadhāniyaṁ rajjaṁ kārento migavadhaṁ gantvā
mige vadhitvā aṅgārapakkamaṁsaṁ khādanto vicarati. athekadivasaṁ migānaṁ
āgamanaṭṭhāne koṭṭhakaṁ katvā mige olokayamāno aṭṭhāsi.
tadā tāpaso tassa rañño avidūre ekaṁ kārarukkhaṁ abhiruhitvā
phalāni ocinanto ocinitaphalaṁ sākhaṁ muñci. tassā vissaṭṭhāya
saddena taṁ ṭhānaṁ pattā migā palāyiṁsu. rājā kujjhitvā tāpasaṁ
savisena sallena vijjhi. so patitvā parigalanto matthakena khadirakhāṇukaṁ
āsādetvā sūlaggeyeva kālamakāsi. rājā taṁ khaṇaññeva dvidhā
bhinnaṁ paṭhaviṁ pavisitvā sattisūle niraye nibbatti. tigāvutappamāṇaṁ
sarīraṁ ahosi. tattha nirayapālā jalitehi āvudhehi koṭṭetvā
jalitaṁ ayapabbataṁ āropenti. pabbatamatthake ṭhitakāle vāto
paharati. so vātappahārena patitvā parigalati. tasmiṁ khaṇe
heṭṭhā navayojanāya jalitāyapaṭhaviyā mahantaṁ tālakkhandhappamāṇaṁ
jalitāyasūlaṁ uṭṭhahati. so sūlaggamatthakeyeva āsādetvā sūlāvutova
tiṭṭhati. tasmiṁ khaṇe paṭhavī jalati sūlaṁ pajjalati tassa sarīraṁ
pajjalati. so tattha mahāravaṁ ravanto paccati. mahāsatto
paṭhaviṁ dvidhā katvā taṁ nirayaṁ dassetvā mahājanassa bhītabhāvaṁ ñatvā
antaradhāpesi. khaṇḍasoti cattāro hatthapāde kaṇṇanāsañca
khaṇḍākhaṇḍikaṁ katvā. adūsakanti niraparādhaṁ. tathā chedāpetvā

page number: 386

dvīhi kasāhi pahārasahassehi tāḷāpetvā jaṭāsu taṁ gahetvā
ākaḍḍhāpetvā paṭikujjanaṁ nipajjāpetvā piṭṭhiyaṁ paṇhiyā paharitvā
mahādukkhasamappitaṁ akāsi. kalābuvīcinti kalābu avīciṁ. kaṭukanti
tikhiṇavedanaṁ evarūpaṁ nirayaṁ upapajjitvā channaṁ jālānaṁ antare
paccati. vitthārato pana kalāburañño vatthu khantivādijātake
kathitameva. aññāni pāpiṭṭhatarāni cetthāti etehi nirayehi
pāpiṭṭhatarāni ca aññāni nirayāni sutvā. dhammañcareti sakka devarāja
paṇḍito kulaputto na kevalaṁ eteyeva cattāro nirayā eteyeva
ca rājāno nerayikā athakho aññepi nirayā aññepi ca rājāno
nirayesu uppannāti viditvā catupaccayadānadhammikarakkhāvaraṇasaṁvidhānasaṅkhātaṁ
samaṇabrāhmaṇesu dhammaṁ careyya.
evaṁ mahāsattena catunnaṁ rājūnaṁ nibbattaṭṭhāne dassite tayo
rājāno nikkaṅkhā ahesuṁ. tato sakko avasese cattāro pañhe
pucchanto gāthamāha
subhāsitante anumodiyāna
aññantaṁ pucchāmi tadiṁgha brūhi
kathaṁvidhaṁ sīlavantaṁ vadanti
kathaṁvidhaṁ paññavantaṁ vadanti
kathaṁvidhaṁ sappurisaṁ vadanti
kathaṁvidhaṁ no siri no jahātīti.

page number: 387

tattha kathaṁvidhaṁ no siri no jahātīti kathaṁvidhaṁ nu purisaṁ paṭiladdhasirī
na vijahati.
athassa visajjento mahāsatto catasso gāthāyo abhāsi
kāyena vācāya ca yodha saññato
manasā ca kiñci na karoti pāpaṁ
na attahetu alikaṁ bhaṇāti
tathāvidhaṁ sīlavantaṁ vadanti.
gambhīrapañhaṁ manasā vicintayaṁ
naccāhitaṁ kamma karoti luddaṁ
kālāgataṁ atthapadaṁ na riñcati
tathāvidhaṁ paññavantaṁ vadanti.
yo ve kataññū katavedi dhīro
kalyāṇamitto daḷhabhattī ca hoti
dukkhitassa sakkacca karoti kiccaṁ
tathāvidhaṁ sappurisaṁ vadanti.
etehi sabbehi guṇehupeto
saddho mudu saṁvibhāgī vadaññū
saṅgāhakaṁ sakhilaṁ saṇhavācaṁ
tathāvidhaṁ no siri no jahātīti.
tattha kāyenāti ādīni tividhasucaritadvāravasena vuttāni. na
attahetūti desanāsīsamevetaṁ. attahetu vā parahetu vā dhanahetu

page number: 388

vā yasahetu vā lābhahetu vā āmisakiñcikkhahetu vā alikaṁ na
kathetīti attho. kāmañcesa attho vācāya saññatoti imināva
siddho musāvādino pana akattabbaṁ nāma pāpaṁ natthīti garubhāvadīpanatthaṁ
puna evamāhāti veditabbo. gambhīrapañhanti atthato ca
pālito ca gambhīraṁ guyhaṁ paṭicchannaṁ sattubhastajātakasambhavajātakaummaṅgajātakesu
āgatasadisaṁ pañhaṁ. manasā vicintayanti manasā
vicintento atthaṁ paṭivijjhitvā candasahassaṁ suriyasahassaṁ uṭṭhāpento
viya pākaṭaṁ katvā yo kathetuṁ sakkotīti attho. naccāhitanti
atiahitaṁ hitātikkantaṁ luddapharusasāhasikaṁ kammañca yo na karotīti
attho. imassa panatthassa āvibhāvanatthaṁ
na paṇḍitā attasukhassa hetu
pāpāni kammāni samācaranti
dukkhena phuṭṭhā khalitāpi santā
chandā ca dosā na jahanti dhammanti
bhūripañho kathetabbo. kālāgatanti ettha dānaṁ dātabbakāle
sīlaṁ rakkhanakāle uposathaṁ upavasanakāle saraṇesu patiṭṭhānakāle
pabbajjaṁ karaṇakāle samaṇadhammaṁ karaṇakāle vipassanāvārasmiṁ
yuñjanakāleti imāni dānādīni sampādento kālāgataṁ atthapadaṁ na
riñcati na hāpeti nāma. tathāvidhanti sakka sabbaññūbuddhā
paccekabuddhā ca mahābodhisattā ca paññavantaṁ kathento evarūpaṁ puggalaṁ
kathenti. yo veti tatrāyaṁ parena attano kataṁ guṇaṁ jānātīti

page number: 389

kataññū. evaṁ ñatvā pana yenassa guṇo kato tassa
guṇaṁ paṭikaronto katavedī nāma. dukkhitassāti attano sahāyassa
dukkhappattassa dukkhaṁ attani āropetvā yo tassa uppannakiccaṁ
sahatthena sakkaccaṁ karoti buddhādayo evarūpaṁ sappurisaṁ nāma
kathenti. apica sappurisā nāma kataññukatavedino hontīti
satapatajātakacullahaṁsamahāhaṁsajātakādīni kathetabbāni. etehi sabbehīti
sakka devarāja yo etehi heṭṭhā vuttehi sīlādīhipi sabbehi guṇehi
upeto. saddhoti okappanasaddhāya samannāgato. mudūti piyabhāṇī.
saṁvibhāgīti sīlasaṁvibhāgadānasaṁvibhāgābhiratattā saṁvibhāgī. yācakānaṁ vacanaṁ
ñatvā dānavasena vadaññū. saṅgāhakanti catūhi saṅgahavatthūhi tesaṁ
tesaṁ saṅgaṇhaṇato saṅgāhakaṁ. madhuravacanatāya sakhilaṁ maṭṭhavacanatāya
saṇhavācaṁ. tathāvidhaṁ noti tathāvidhaṁ nu puggalaṁ adhigatayasaggalābhaggasaṅkhātā
sirī no jahāti nāssa sirī vinassatīti.
evaṁ mahāsatto gaganatale puṇṇacandaṁ uṭṭhāpento viya
cattāro pañhe visajjesi. tato paraṁ sesapañhānaṁ pucchā ca
visajjanañca hoti. sakko āha
subhāsitante anumodiyāna
aññantaṁ pucchāmi tadiṁgha brūhi
sīlaṁ siriñcāpi satañca dhammaṁ
paññañca kaṁ seṭṭhataraṁ vadantīti.

page number: 390

mahāsatto āha
paññā hi seṭṭhā kusalā vadanti
nakkhattarājāriva tārakānaṁ
sīlaṁ siriñcāpi satañca dhammo
anvāyikā paññavato bhavantīti.
sakko āha
subhāsitante anumodiyāna
aññantaṁ pucchāmi tadiṁgha brūhi
kathaṁkaro kintikaro kimācaraṁ
kiṁ sevamāno labhatīdha paññaṁ
paññāyidāni paṭipadaṁ vadehi
kathaṁkaro paññavā hoti maccoti.
sarabhaṅgo āha
sevetha vuḍḍhe nipuṇe bahussute
uggāhako paripucchako siyā
suṇeyya sakkacca subhāsitāni
evaṁkaro paññavā hoti macco.
sa paññavā kāmaguṇe apekkhati
aniccato dukkhato rogato ca
evaṁvipassī pajahāti chandaṁ
dukkhesu kāmesu mahabbhayesu.

page number: 391

sa vītarāgo sa vineyya dosaṁ
mettacittaṁ bhāveyya appamāṇaṁ
sabbesu bhūtesu nidhāya daṇḍaṁ
anindito brahmamupeti ṭhānanti.
tattha sīlanti ācārasīlaṁ. sirinti issariyaṁ. satañca dhammanti
sappurisadhammaṁ. paññanti evaṁ imesaṁ catunnaṁ dhammānaṁ kataraṁ
dhammaṁ seṭṭhataraṁ vadantīti pucchati. paññā hīti sakka etesu
catūsu dhammesu yā esā paññā nāma sāva seṭṭhā iti
buddhādayo kusalā vadanti. yathā hi tārakā candaṁ parivārenti
candova nesaṁ uttamo evaṁ sīlañca siriñcāpi satañca dhammoti
ete tayopi. anvāyikā paññavato bhavantīti paññavantameva
anugacchanti paññāya eva parivārā hontīti attho. kathaṁkaroti
ādīni aññamaññavevacanāneva. kathaṁkaroti kinnāma kammaṁ karonto
kimācaranto kiṁ sevamāno kiṁ bhajamāno idheva loke paññaṁ labhati
paññāya meva paṭipadaṁ vadehi jānitukāmomhi kathaṁkaro macco
paññavā nāma hotīti pucchati. vuḍḍheti paññāvuḍḍhippatte
paṇḍite. nipuṇeti sukhumakāraṇajānanasamatthe. evaṁkaroti yo
puggalo evaṁ vuttappakāre puggale sevati bhajati payirupāsati pāliṁ
uggaṇhati punappunaṁ atthaṁ pucchati pāsāṇe lekhaṁ khananto viya
kāñcanacāṭiyā sīhavasaṁ sampaṭicchanto viya ohitasoto sakkaccaṁ
subhāsitāni suṇāti ayaṁ evaṁkaro macco paññavā hotīti. evaṁ

page number: 392

mahāsatto pācīnalokadhātuto suriyaṁ uṭṭhāpento viya paññāya
paṭipadaṁ kathetvā idāni tassā paññāya guṇaṁ kathento sa paññavāti
ādimāha. tattha kāmaguṇeti kāmakoṭṭhāse hutvā abhāvaṭṭhena
aniccato diṭṭhadhammikasamparāyikānaṁ dukkhānaṁ vatthubhāvena dukkhato
aṭṭhanavutiyā rogadukkhānaṁ kāme nissāya uppannasambhavena rogato
avekkhati oloketi. so evaṁvipassīti etehi kāraṇehi kāmānaṁ
aniccādīni passanto kāme nissāya uppajjanakadukkhānaṁ anto
natthi kāmānaṁ pahānameva sukhanti viditvā dukkhesu kāmesu mahabbhayesu
chandaṁ pajahāti. sa vītarāgoti sakka so puggalo evaṁ vītarāgo
navāaghāṭavatthuvasena uppajjanakasabhāvadosaṁ vinetvā mettacittaṁ
bhāveyya appamāṇasattārammaṇattā appamāṇaṁ bhāvetvā
aparihīnajjhāno agarahito brahmaloke uppajjatīti.
evaṁ mahāsatte kāmānaṁ dosaṁ kathenteyeva tesaṁ tiṇṇaṁpi
rājūnaṁ sabalanikāyānaṁ tadaṅgappahānena pañcakāmaguṇarāgo pahīnoti.
taṁ ñatvā mahāsatto tesaṁ pahaṁsanavasena gāthamāha
mahiddhiyaṁ āgamanaṁ ahosi
tavamaṭṭhaka bhīmarathassa cāpi
kāliṅgarājassa ca uggatassa
sabbesa vo kāmarāgo pahīnoti.
tattha mahiddhiyanti mahantaiddhiyaṁ mahāvipphāraṁ mahājutikaṁ.
tavamaṭṭhakāti tava aṭṭhaka. pahīnoti tadaṅgappahānena pahīnoti.

page number: 393

taṁ sutvā rājāno mahāsattassa thutiṁ karonto gāthamāhaṁsu
evameva taṁ paracittavidū
sabbesa no kāmarāgo pahīno
karohi okāsamanuggahāya
yathā gatinte abhisambhavemāti.
tattha anuggahāyāti pabbajjatthāya no okāsaṁ karohi yathā
mayaṁ pabbajitvā tava gatinipphattiṁ abhisambhavema pāpuṇeyyāma tayā
paṭividdhaguṇaṁ paṭivijjheyyāmāti vadiṁsu.
atha nesaṁ okāsaṁ karonto mahāsatto itaraṁ gāthamāha
karomi okāsamanuggahāya
tathāhi vo kāmarāgo pahīno
pharātha kāyaṁ vipulāya pītiyā
yathā gatiṁ me abhisambhavethāti.
tattha pharātha kāyanti jhānapītiyā vipulāya kāyaṁ pharātha.
taṁ sutvā te sampaṭicchantā gāthamāhaṁsu
sabbaṁ karissāma tavānusāsanaṁ
yaṁ yaṁ tuvaṁ vakkhasi bhūripañña
pharātha kāyaṁ vipulāya pītiyā
yathā gatinte abhisambhavemāti.
atha nesaṁ sabalakāyānaṁ mahāsatto pabbajjaṁ dāpetvā isigaṇe

page number: 394

uyyojento gāthamāha
katāya vacchassa kīsassa pūjā
gacchantu bhonto isayo sādhurūpā
jhāne ratā hotha sadā samāhitā
esā ratī pabbajitassa seṭṭhāti.
tattha gacchantūti attano attano vasanaṭṭhānādīni gacchantūti.
isayo tassa vacanaṁ sampaṭicchitvā vanditvā ākāsaṁ uppatitvā
sakāni vasanaṭṭhānāni agamaṁsu. sakkopi uṭṭhāyāsanā mahāsattassa
thutiṁ katvā añjaliṁ paggayha suriyaṁ namassanto viya mahāsattaṁ
namassamāno sapariso pakkāmi.
etamatthaṁ viditvā satthā imā gāthā abhāsi
sutvāna gāthā paramatthasañhitā
subhāsitā isinā paṇḍitena
te vedajātā anumodamānā
pakkāmu devā devapuraṁ yasassino.
gāthāyimā atthavatī subyañjanā
subhāsitā isinā paṇḍitena
yo kocimā aṭṭhikatvā suṇeyya
labhetha pubbāpariyaṁ visesaṁ
laddhāna pubbāpariyaṁ visesaṁ
adassanaṁ maccurājassa gaccheti.

page number: 395

tattha paramatthasañhitāti aniccādidīpanena nibbānanissitā gāthā.
imāti idaṁ satthā sarabhaṅgasatthuno nibbānadāyakaṁ subhāsitaṁ vaṇṇento
āha. tattha atthavatīti nibbānadāyakaṭṭhena paramatthanissitā.
subyañjanāti parisuddhabyañjanā. subhāsitāti susotabbaṁ katvā
bhāsitā sukathitā. aṭṭhikatvāti attano atthikabhāvaṁ katvā
atthiko hutvā sakkaccaṁ suṇeyya. pubbāpariyanti paṭhamajjhānaṁ
pubbaviseso dutiyajjhānaṁ aparaviseso evaṁ aṭṭhasamāpattivasena
catumaggavasena pubbāparabhāvena ṭhitaṁ visesaṁ. adassananti pariyosāne
ca aparavisesaṁ arahattaṁ labhitvā nibbānaṁ pāpuṇeyya. nibbānappatto
hi puggalo maccurājassa adassanaṁ gato nāma hotīti.
evaṁ satthā arahattena desanāya kūṭaṁ gaṇhitvā na
bhikkhave idāneva pubbepi moggallānassa āhaḷane pupphavassaṁ
vassīti vatvā saccāni pakāsetvā jātakaṁ samodhānento
sālissaro sārīputto meṇḍissaro nāma kassapo
pabbato ca anuruddho kaccāyano ca devalo
anusisso ca ānando kīsavaccho ca kolito
(nārado puṇṇo mantānīputto sesaparisā buddhaparisā)
sarabhaṅgo bodhisatto evaṁ dhāretha jātakanti.
sarabhaṅgajātakaṁ niṭṭhitaṁ.
dutiyaṁ.
----------------

page number: 396

alambusājātakaṁ
athābravīti idaṁ satthā jetavane viharanto purāṇadutiyikāpalobhanaṁ
ārabbha kathesi. vatthu indriyajātake vitthāritameva.
satthā pana taṁ bhikkhuṁ saccaṁ kira tvaṁ bhikkhu ukkaṇṭhitosīti
pucchitvā saccaṁ bhanteti vutte kena ukkaṇṭhāpitosīti vatvā
purāṇadutiyikāyāti vutte bhikkhu esā itthī tuyhaṁ anatthakārikā
tvaṁ etaṁ nissāya jhānaṁ nāsetvā tīṇi saṁvaccharāni sammuḷho
visaññī nipajjitvā uppannāya saññāya mahāparidevaṁ paridevīti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikaraṭṭhe brāhmaṇakule nibbattetvā vayappatto sabbasippesu
nipphattiṁ patvā isipabbajjaṁ pabbajitvā araññāyatane vanamūlaphalāhāro
yāpesi. athekā migī tassa passāvaṭṭhāne sambhavamissakaṁ
tiṇaṁ khāditvā udakaṁ pīvi. ettakeneva ca tasmiṁ paṭibaddhacittā
gabbhaṁ paṭilabhitvā tato paṭṭhāya katthaci agantvā assamassa
sāmanteyeva vicarati. mahāsatto parigaṇhanto taṁ kāraṇaṁ
aññāsi. sā aparabhāge manussadārakaṁ vijāyi. mahāsatto taṁ
puttasinehena paṭijaggi. isisiṅgotissa nāmaṁ akāsi. atha naṁ
mahāsatto viññutappattaṁ pabbājetvā attano mahallakakāle taṁ

page number: 397

ādāya nārīvanaṁ gantvā tāta imasmiṁ himavante imehi pupphehi
sadisā itthiyo nāma honti tā attano vasaṁ gate mahāvināsaṁ
pāpenti tāsaṁ vasaṁ nāma gantuṁ na vaṭṭatīti ovaditvā aparabhāge
brahmalokaparāyano ahosi. isisiṅgopi jhānakīḷaṁ kīḷantova
himavantappadese vāsaṁ kappesi ghoratapo paramajitindriyo ahosi.
athassa sīlatejena sakkassa bhavanaṁ kampi. sakko āvajjento taṁ
kāraṇaṁ ñatvā ayaṁ maṁ sakkattā cāveyya ekaṁ accharaṁ
pesetvā sīlamassa bhindāpessāmīti sakaladevalokaṁ upaparikkhanto
attano aḍḍhateyyakoṭisaṅkhātānaṁ paricārikānaṁ majjhe ekaṁ alambusaṁ
nāma accharaṁ ṭhapetvā aññaṁ tassa sīlaṁ bhindituṁ samatthaṁ adisvā
taṁ pakkosāpetvā tassa sīlabhedaṁ kātuṁ āṇāpesi.
tamatthaṁ āvikaronto satthā paṭhamaṁ gāthamāha
athābravi brahā indo vatrabhū jayataṁ pitā
devakaññaṁ parābhetvā sudhammāyaṁ alambusanti.
tattha brahāti mahā. vatrabhūti vatrassa nāma asurassa
abhibhavitvā. jayataṁ pitāti jayantānaṁ jayappattānaṁ sesānaṁ
tettiṁsāya devaputtānaṁ pitukiccasādhanena pitā. parābhetvāti hadayaṁ
bhinditvā olokento viya taṁ paṭibalā ayanti ñatvāti
attho. sudhammāyanti sudhammāya devasabhāya paṇḍukambalasilāsane
nisinno taṁ alambusaṁ pakkosāpetvā idamāha

page number: 398

misse devā taṁ yācanti tāvatiṁsā saindakā
isipalobhike gaccha isisiṅgaṁ alambuseti.
tattha misseti taṁ ālapati. idañca tassā nāmaṁ sabbā
panitthiyo purise kilesamissanena missanato missāti vuccanti.
tena sādhāraṇena guṇanāmenālapanto evamāha. isipalobhiketi
isīnaṁ palobhanasamatthe. isisiṅganti tassa kira matthake migasiṅgākārena
dve cūḷā uṭṭhahiṁsu tasmā evaṁ vuccati.
iti sakko gaccha isisiṅgaṁ upasaṅkamitvā attano vasaṁ ānetvā
sīlamassa bhindāti alambusaṁ āṇāpesi.
purāyaṁ amhe nācceti vatvā brahmacariyavā
nibbānābhirato buddho tassa maggāni āvara
iti vacanaṁ āha.
tattha purāyanti ayaṁ tāpaso vatasampanno ca brahmacariyavā
ca so ca kho panesa dīghāyukatāya nibbānasaṅkhāte
magge abhirato guṇavuḍḍhiyā ca buddho tasmā yāva esa amhe
nātikkamati na abhibhavitvā imamhā ṭhānā cāveti tāvadeva
tvaṁ gantvā tassa devalokagamanāni maggāni āvara yathā idha
nāgacchati evaṁ karohīti attho.
taṁ sutvā alambusā gāthādvayamāha
devarāja kimeva tvaṁ mameva tuvaṁ sikkhasi
isipalobhike gaccha santi aññāpi accharā.

page number: 399

mādisiyo pavarā ceva asoke nandane vane
tāsaṁpi hotu pariyāyo tāpi yantu palobhikāti.
tattha kimeva tvanti kiṁ nāmetaṁ tvaṁ karosīti dīpeti. mameva
tuvaṁ sikkhasīti imasmiṁ sakale devaloke mameva tuvaṁ kiṁ sikkhasi
aññaṁ na passasīti adhippāyena vadati. sakāro panettha
byañjanasandhikaro. isipalobhike gacchāti kiṁkāraṇā maññeva evaṁ
vadesīti adhippāyo. pavarā cevāti mayā uttaritarā ceva.
asoketi sokarahite. nandaneti nandijanake. pariyāyoti gamanavāro.
tato sakko tisso gāthāyo abhāsi
addhā hi saccaṁ bhaṇasi santi aññāpi accharā
tādisiyo pavarā ceva asoke nandane vane.
na tā evaṁ pajānanti pāricariyaṁ pumaṁ gatā
yādisaṁ tvaṁ pajānāsi nāri sabbaṅgasobhane.
tvameva gaccha kalyāṇi itthīnaṁ pavarā casi
taveva vaṇṇarūpena vasamānāpayissasīti.
tattha pumaṁ gatāti purisaṁ upasaṅkantā samānā purisapalobhinipāricariyaṁ
na jānanti. vaṇṇarūpenāti sarīravaṇṇena ceva rūpasampattiyā ca.
vasamānāpayissasīti taṁ tāpasaṁ attano vasaṁ ānessasi.
taṁ sutvā alambusā dve gāthā abhāsi
navāhaṁ na gamissāmi devarājena pesitā
vibhemi cetaṁ āsāduṁ uggatejo hi brāhmaṇo.

page number: 400

aneke nirayaṁ pattā isimāsādiyā janā
āpannā mohasaṁsāraṁ tasmā lomāni haṁsayeti.
tattha navāhanti nave ahaṁ. vibhemīti bhāyāmi. āsādunti
āsādituṁ. idaṁ vuttaṁ hoti nāhaṁ deva tayā pesitā na
gamissāmi apicāhaṁ taṁ isisiṅgaṁ sīlabhedanatthāya allīyituṁ bhāyāmi
uggatejo hi soti. āsādiyāti āsādetvā. mohasaṁsāranti
mohena saṁsāraṁ mohena isiṁ palobhetvā saṁsāraṁ āpannā
vaṭṭadukkhe patiṭṭhitā sattā gaṇanapathaṁ atikkantā. tasmāti tena
kāraṇenāhaṁ. lomāni haṁsayeti lomāni uṭṭhapemi. tassa kirāhaṁ
sīlaṁ bhindissāmīti cintayamānāya me lomāni haṁsantīti vadati.
idaṁ vatvāna pakkāmi accharā kāmavaṇṇinī
missā missetumicchantī isisiṅgaṁ alambusā.
sā ca taṁ vanamoggayha isisiṅgena rakkhitaṁ
bimbajālarattasañchannaṁ samantā aḍḍhayojanaṁ.
pātova pātarāsamhi udayasamayaṁ paṭi
aggiṭṭhaṁ parimajjantaṁ isisiṅgaṁ upāgamīti
imā abhisambuddhagāthā.
tattha pakkāmīti tenahi devarāja āvajjeyyāsi manti attano
sayanagabbhaṁ pavisitvā alaṅkaritvā isisiṅgaṁ kilesena missetuṁ icchantī
pakkāmi. bhikkhave sā accharā tassa assamaṁ gatāti. bimbajāla-
rattasañchannanti rattakuravakavanena sañchannaṁ. pātova pātarāsamhīti

page number: 401

bhikkhave pātarāsavelāya pātova pageyeva. kīvapageti. udayasamayaṁ
paṭīti suriyuggamanavelāyameva. aggiṭṭhanti aggisālaṁ. rattiṁ
padhānamanuyuñjitvā pātova nahātvā udakakiccaṁ katvā paṇṇasālāya
thokaṁ jhānasukhena vītināmetvā nikkhamitvā aggisālaṁ sammajjantaṁ taṁ
isisiṅgaṁ upāgami itthīvilāsaṁ dassentī tassa purato aṭṭhāsi.
atha naṁ tāpaso pucchanto āha
kā nu vijjurivābhāsi osadhī viya tārakā
vicittahatthābharaṇā āmuttamaṇikuṇḍalā.
ādiccavaṇṇasaṅkāsā hemacandanagandhinī
saññatūru mahāmāyā kumārī cārudassanā.
vilākā mudukā suddhā pādā te supatiṭṭhitā
kamanā kāmanīyā te harantiyeva me mano.
anupubbā ca te ūrū nāganāsasamūpamā
vimaṭṭhā tuyhaṁ sussoṇī akkhassa phalakaṁ yathā.
uppalasseva kiñjakkhā nābhi te sādhusaṇṭhitā
purā kaṇhañjanasseva dūrato paṭidissati.
duvidhā jātā urajā avaṇṭā sādhupaccudā
payodharā appatītā aḍḍhalābusamā thanā.
dīghā kambutalābhāsā gīvā eṇeyyakā yathā
paṇḍarāvaraṇā vaggu catutthamanasannibhā.

page number: 402

uddhaggā ca adhaggā ca dumaggaparimajjitā
duvijā nelasambhūtā dantā tava sudassanā.
apaṇḍarā lohitantā jiñjukaphalasannibhā
āyatā ca visālā ca nettā tava sudassanā.
nātidīghā susamaṭṭhā kanakabyā samocitā
uttamaṅgaruhā tuyhaṁ kesā candanagandhikā.
yāvatā kasigorakkhā vāṇijānañca yā gati
isīnañca parakkantaṁ saññatānaṁ tapassinaṁ.
na te samasamaṁ passe asmiṁ paṭhavimaṇḍale
ko vā tvaṁ kassa vā putto kathaṁ jānemu taṁ mayanti.
tattha vicittahatthābharaṇāti vicittehi hatthābharaṇehi samannāgatā.
hemacandanagandhinīti suvaṇṇavaṇṇacandanagandhavilepanā. saññatūrūti
suvaṭṭitaghanaūru sampannaūrulakkhaṇā. vilākāti saṅkhittamajjhā.
mudukāti mudu sukhumālā. suddhāti nimmalā. supatiṭṭhitāti samaṁ
paṭhaviṁ phusantā suṭṭhu patiṭṭhitā. kamanāti gacchamānā. kāmanīyāti
kantā kāmetabbayuttakā. harantiyeva me manoti ete evarūpena
paramena itthīvilāsena caṅkamantiyā tava pādā mama cittaṁ harantiyeva.
vimaṭṭhāti visālā. sussoṇīti sundarasoṇī. akkhassāti
suvaṇṇassa phalakaṁ viya visālā te soṇīti vadati. uppalasseva
kiñjakkhāti nīluppalakaṇṇikā viya. kaṇhañjanassevāti sukhumakaṇhalomācitattā
evamāha. duvidhāti gāthaṁ thane vaṇṇayanto āha.

page number: 403

te hi dve hutvā ure jātā vaṇṭassa abhāvā avaṇṭā ure
laggā eva hutvā suṭṭhu nikkhantattā sādhupaccudā payassa dhāraṇato
payodharā. appatītāti nappatītā amilātatāya vā anabbhunnatatāya
vā na anto paviṭṭhāti appatītā. suvaṇṇaphalake ṭhapitasuvaṇṇamayā
vaṭṭālābuno aḍḍhena sadisatāya aḍḍhalābusamā thanā. eṇeyyakā
yathāti eṇimigassa hi dīghā ca vaṭṭā ca gīvā sobhati evaṁ
tava thokaṁ dīghā. kambutalābhāsāti suvaṇṇāliṅgatalasannibhā gīvāti
attho. paṇḍarāvaraṇāti dantāvaraṇā. catutthamanasannibhāti
catutthamano vuccati catutthamanavatthubhūtā jivhā. abhirattabhāvena
jivhāsadisaṁ te oṭṭhapariyosānanti vadati. uddhaggāti uparimadantā.
adhaggāti heṭṭhimadantā. dumaggaparimajjitāti dantakaṭṭhaparimajjitā
parisuddhā. duvijāti dvijā. nelasambhūtāti niddosesu
hanumaṁsapariyosānesu saṁbhūtā. apaṇḍarāti kaṇhā. lohitantāti
rattapariyantā. jiñjukaphalasannibhāti rattaṭṭhāne jiñjukaphalasadisā.
sudassanāti passantānaṁ atittikarā pañcapasādasamannāgatā. nātidīghāti
pamāṇayuttā. susamaṭṭhāti suṭṭhu samaṭṭhā. kanakabyā samocitāti
kanakabyā vuccati suvaṇṇaphalikā tāya gandhatelaṁ ādāya pariharitā
suracitā. kasigorakkhāti iminā kasiñca gorakkhañca nissāya
jīvanakasatte dasseti. yā gatīti yattakā nipphatti. parakkantanti
yattakaṁ isīnaṁ parakkantaṁ vitthārīkatā imasmiṁ himavante yattakā
isayo vasantīti attho. na te samasamanti tesu sabbesu ekaṁpi

page number: 404

rūpalīlāvilāsādisamatāya tayā samaṁ na passāmi. ko vā tvanti
idaṁ tassā itthībhāvaṁ jānanto purisavohāravasena pucchati.
sā evaṁ pādato paṭṭhāya yāva kesā attano vaṇṇaṁ bhāsante
tāpase alambusā tuṇhī hutvā tassā kathāya yathānusandhiṁ gatāya
tassa sammuḷhabhāvaṁ ñatvā gāthamāha
na pañhakālo bhaddante kassapevaṁ gate sati
ehi samma ramissāma ubho asmāka assame
ehi taṁ upaguyhissaṁ ratīnaṁ kusalo bhavāti.
tattha kassapevaṁ gate satīti kassapagotta evaṁ tava citte
pavatte sati pañhakālo na hoti. sammāti piyavacanamālapanametaṁ.
ratīnanti pañcakāmaguṇaratīnaṁ.
evaṁ vatvā alambusā cintesi nāyaṁ mayi ṭhitāya hatthapāsaṁ
gamissati gacchantī viya gamissāmīti. sā itthīmāyākusalatāya
tāpasaṁ upasaṅkamitvā āgatamaggābhimukhī pāyāsi.
tamatthaṁ pakāsento satthā āha
idaṁ vatvāna pakkāmi accharā kāmavaṇṇinī
missā missetumicchantī isisiṅgaṁ alambusāti.
atha naṁ tāpaso gacchantaṁ disvā ayaṁ gacchatīti attano
dandhaparakkamaṁ mandagamanaṁ chinditvā vegena dhāvitvā kesesu hatthena
parāmasi.
tamatthaṁ pakāsento satthā āha

page number: 405

so ca vegena nikkhamma chetvā dandhaparakkamaṁ
tamuttamāsu veṇīsu ajjhappatto parāmasi.
tamudāvatta kalyāṇī palissaji susobhanī
cavi tamhi brahmacariyā yathā taṁ atha tositā.
manasā agamā indaṁ vasantaṁ nandane vane
tassā saṅkappamaññāya maghavā devakuñjaro
pallaṅkaṁ pāhiṇi khippaṁ suvaṇṇaṁ sopavāhanaṁ.
sauracchadapaññāsaṁ sahassapaṭiyatthataṁ
tamenaṁ tattha dhāresi ure katvāna sobhanā.
yathā ekamuhuttaṁva tīṇi vassāni dhārayi
vimado tīhi vassehi pabujjhitvāna brāhmaṇo.
addasāsi haritarukkhe samantā aggiyāyanaṁ
navapattavanaṁ phullaṁ kokilagaṇaghositaṁ.
samantā sa viloketvā rudaṁ assūni vattayi
na juhe na jape mante aggihuttaṁ pahāpitaṁ.
ko nu me pāricariyāya pubbe cittaṁ palobhayi
araññe me viharato yo me tejāhasambhutaṁ
nānāratanaparipuṇṇaṁ nāvaṁva gaṇhi aṇṇaveti.
tattha ajjhappattoti sampatto. tamudāvatta kalyāṇīti taṁ
kese parāmasetvā ṭhitaṁ isiṁ udāvattitvā nivattitvā
kalyāṇadassanā sā suṭṭhusobhanā. palassajīti āliṅgi. cavi tamhi

page number: 406

brahmacariyā yathā taṁ atha tositāti bhikkhave tassa isino tāvadeva
jhānaṁ antaradhāyi tasmiṁ tamhā jhānā brahmacariyā cavite yathā
taṁ sakkena patthitaṁ tatheva ahosi. atha sakkassa patthanāya
samiddhabhāvaṁ viditvā sā devakaññā pesitā tassa tena brahmacariyavināsena
sañjanitapītipāmojjāti attho. manasā agamāti sā taṁ
āliṅgitvā ṭhitā aho vata sakko pallaṅkaṁ passeyyāti evaṁ
pavattena manasā indaṁ agamā. nandaneti nandijananasamatthatāya
nandanavanasaṅkhāte tāvatiṁsabhavane vasantaṁ. devakuñjaroti devaseṭṭho.
pāhiṇīti pesehi. pahiṇītipi pāṭho. sopavāhananti saparivāraṁ.
sauracchadapaññāsanti paññāsāya uracchadehi paṭicchāditaṁ.
sahassapaṭiyatthatanti sahassadibbakojavatthataṁ. tamenaṁ tatthāti taṁ isisiṅgaṁ
tattha dibbapallaṅke nisinnā sā ure katvā dhāresīti. tīṇi
vassānīti ekamuhuttaṁ viya manussagaṇanāya tīṇi vassāni taṁ ure
nipajjāpetvā tattha nisinnā dhāresi. vimadoti nimmado
vigatavisaññabhāvo. so hi tīṇi saṁvaccharāni visañño sayitvā pacchā
paṭiladdhasañño pabujjhi. tasmiṁ pabujjhamāne hatthādiphandanaṁ disvāva
alambusā tassa pabujjhanabhāvaṁ ñatvā pallaṅkamantaradhāpetvā sayaṁpi
antarahitā aṭṭhāsi. addasāsīti assamapadaṁ olokento kena
nu khomhi sīlavināsaṁ pāpitoti cintetvā mahantena saddena paridevamāno
addasāsi. haritarukkheti aggiyāyanasaṅkhātaṁ aggisālaṁ samantā
parivāretvā ṭhite haritapattarukkhe. navapattavananti taruṇehi

page number: 407

navapattehi sañchannaṁ vanaṁ. rudanti paridevanto. na juhe na jape
manteti ayamassa paridevanagāthā. pahāpitanti hāpitaṁ. pakāro
upasaggamattaṁ. pāricariyāyāti konu kilesapāricariyāya ito pubbe
mama cittaṁ palobhayīti paridevati. yo me tejāhasaṁbhūtanti hakāro
nipātamattaṁ. yo mama samaṇatejena saṁbhūtaṁ jhānaguṇaṁ nānāratanapuṇṇaṁ
mahaṇṇave nāvaṁ viya gaṇhi vināsaṁ pāpesi ko nāmesoti
paridevati.
taṁ sutvā alambusā cintesi sacāhaṁ na kathessāmi ayaṁ
me abhisapissati handassa kathessāmīti. sā dissamānena kāyena
ṭhatvā gāthamāha
ahante pāricariyāya devarājena pesitā
avadhi cittaṁ cittena pamādā tvaṁ na bujjhasīti.
so tassā kathaṁ sutvā pitarā dinnaṁ ovādaṁ saritvā pituvacanaṁ
akatvā mahāvināsaṁ pattomhīti paridevanto catasso gāthāyo abhāsi
imāni kira maṁ tāto kassapo anusāsati
kamalāsarisitthiyo tāyo bujjhesi māṇava.
ure gaṇḍāyo bujjhesi tāyo bujjhesi māṇava
iccānusāsimaṁ tāto yathā maṁ anukampako.
tassāhaṁ vacanaṁ nākaṁ pitu buddhassa sāsanaṁ
araññe nimmanussamhi savājja jhāyāmi ekako.

page number: 408

sohaṁ tathā karissāmi dhiratthu jīvitena me
puna vā tādiso hessaṁ maraṇaṁ me bhavissatīti.
tattha imānīti imāni vacanāni. kamalāsarisitthiyoti kamalā
vuccati nārīphalakā tāsaṁ pupphasadisā itthiyo. tāyo bujjhesīti
māṇava tāyo jāneyyāsi ñatvā dassanapathaṁ agantvā
palāpeyyāsīti yāni evarūpāni vacanāni tadā maṁ tāto anusāsati
imāni kira tānīti. ure gaṇḍāyoti uramhi dvīhi gaṇḍehi
samannāgatāyo. tāyo bujjhesīti māṇava tāyo attano vasaṅgate
vināsaṁ pāpentīti jāneyyāsīti. nākanti na kariṁ. jhāyāmīti
pajjhāyāmi paridevāmi. dhiratthu jīvitena meti dhiratthu garahitaṁ mama
jīvitaṁ jīvitena me ko attho. puna vāti tathā karissāmi
yathā puna vā tādiso bhavissāmi naṭṭhaṁ jhānaṁ uppādetvā
vītarāgo bhavissāmi maraṇaṁ vā me bhavissatīti.
so kāmarāgaṁ pahāya puna jhānaṁ uppādesi. athassa samaṇatejaṁ
disvā jhānassa ca uppāditabhāvaṁ ñatvā alambusā bhītā khamāpesi.
tamatthaṁ pakāsento satthā dve gāthā abhāsi
tassa tejañca viriyañca dhitiṁ ñatvā suvaḍḍhitaṁ
sirasā aggahī pāde isisiṅgaṁ alambusā.
mā me kujjha mahāvīra mā me kujjha mahāise
mahā attho mayā ciṇṇo tidasānaṁ yasassinaṁ
tayāpi kampitaṁ āsi sabbaṁ devapuraṁ tadāti.

page number: 409

atha naṁ so khamāmi te bhadde yathāsukhaṁ gacchāhīti visajjento
gāthamāha
tāvatiṁsā ca ye devā tidasānañca vāsavo
tvañca bhadde sukhī hohi gaccha kaññe yathāsukhanti.
sā taṁ vanditvā teneva suvaṇṇapallaṅkena devapuraṁ gatā.
tamatthaṁ pakāsento satthā tisso gāthāyo abhāsi
tassa pāde gahetvāna katvā ca naṁ padakkhiṇaṁ
añjaliṁ paggahetvāna tamhā ṭhānā apakkami.
yo tassā āsi pallaṅko sovaṇṇo sopavāhano
sauracchadapaññāso sahassapaṭiyatthato
tameva pallaṅkamāruyha agā devāna santike.
tamokkamiva āyantiṁ jalantiṁ vijjutaṁ yathā
patīto sumano vitto devindo adadā varanti.
tattha okkamivāti dīpakaṁ viya. patītoti ādīhi tuṭṭhākārova
dassito. adadā varanti āgantvā vanditvā ṭhitāya tuṭṭho
varaṁ adadā adāsi.
sā tassa santike varaṁ gaṇhantī osānagāthamāha
varañce me ado sakka sabbabhūtānamissara
na isipalobhikā gacche etaṁ sakka varaṁ vareti.
tassattho sakka devarāja sace me tvaṁ varaṁ ado puna

page number: 410

isipalobhikāya na gaccheyyaṁ mā maṁ etadatthāya pahiṇeyyāsi
etaṁ varaṁ varemīti.
satthā tassa bhikkhuno imaṁ dhammadesanaṁ āharitvā saccāni
pakāsetvā jātakaṁ samodhānesi. saccapariyosāne so bhikkhu
sotāpattiphale patiṭṭhahi. tadā alambusā porāṇadutiyikā ahosi.
isisiṅgo ukkaṇṭhito bhikkhu pitā mahāisi pana ahamevāti.
alambusājātakaṁ niṭṭhitaṁ.
tatiyaṁ.
-----------------
saṅkhapālajātakaṁ
ariyāvakāsosīti idaṁ satthā jetavane viharanto uposathakammaṁ
ārabbha kathesi.
tadā hi satthā uposathike upāsake sampahaṁsetvā
porāṇakapaṇḍitā mahatiṁ nāgasamapattiṁ pahāya uposathaṁ upavasiṁsuyevāti vatvā
tehi yācito atītaṁ āhari.
atīte rājagahe magadharājā nāma rajjaṁ kāresi. tadā
bodhisatto tassa rañño aggamahesiyā kucchimhi nibbatti.
duyyodhanotissa nāmaṁ kariṁsu. so vayappatto takkasilāyaṁ sabbasippāni
uggaṇhitvā āgantvā pitu sippaṁ dassesi. atha naṁ pitā rajje
abhisiñcitvā isipabbajjaṁ pabbajitvā uyyāne vasi. bodhisatto

page number: 411

divasassa tikkhattuṁ pitu santikaṁ agamāsi. mahālābhasakkāro udapādi.
so tena palibodhena kasiṇaparikammamattaṁpi kātuṁ asakkonto cintesi
mahā me lābhasakkāro na sakkā mayā idha vasantena imaṁ jaṭaṁ
chindituṁ puttassa anārocetvāva aññattha gamissāmīti. so
kañci ajānāpetvā uyyānā nikkhamma magadharaṭṭhaṁ atikkamitvā
mahisakaraṭṭhe saṅkhapāladahato nāma nikkhantāya kaṇṇaveṇṇāya nadiyā
nivattane candakapabbataṁ upanissāya paṇṇasālaṁ katvā tattha vasanto
kasiṇaparikammaṁ katvā jhānābhiññā nibbattetvā uñchācariyāya
yāpesi. tamenaṁ saṅkhapālo nāma nāgarājā mahantena parivārena
kaṇṇaveṇṇanadito nikkhamitvā antarantarā upasaṅkamati. so
tassa dhammaṁ desesi. athassa putto pitaraṁ daṭṭhukāmo gataṭṭhānaṁ
ajānanto anuvicarāpetvā asukaṭṭhāne nāma vasatīti ñatvā tassa
dassanatthāya mahantena parivārena tattha gantvā ekamante khandhāvāraṁ
nivāsāpetvā katipayehi amaccehi saddhiṁ assamapadābhimukho pāyāsi.
tasmiṁ khaṇe saṅkhapālo mahantena parivārena dhammaṁ suṇanto nisīdi.
so taṁ rājānaṁ āgacchantaṁ disvā isiṁ vanditvā uṭṭhāyāsanā
pakkāmi. rājā pitaraṁ vanditvā paṭisanthāraṁ katvā nisīditvā
pucchi bhante katararājā nāmesa tumhākaṁ santikaṁ āgatoti.
tāta saṅkhapālanāgarājā nāmesoti. so tassa sampattiṁ nissāya
nāgabhavane lobhaṁ katvā katipāhaṁ vasitvā pitu bhikkhāhāraṁ nibaddhāpetvā
attano nagarameva gantvā catūsu dānasālāyo kāretvā

page number: 412

sakalajambūdīpaṁ saṅkhobhetvā dānaṁ datvā sīlaṁ rakkhitvā uposathavāsakammaṁ
katvā nāgabhavanaṁ patthetvā āyūhapariyosāne nāgabhavane
nibbattitvā saṅkhapālanāgarājā hutvā ahosi. so gacchante
gacchante kāle tāya sampattiyā vippaṭisārī hutvā tato paṭṭhāya
manussayoniṁ patthento uposathavāsaṁ vasi. athassa nāgabhavane
vasantassa uposathavāso na sampajjati sīlavināsaṁ pāpuṇāti.
so tato paṭṭhāya nāgabhavanā nikkhamitvā kaṇṇaveṇṇāya avidūre
mahāmaggassa ca ekapadikamaggassa ca antare ekaṁ vammikaṁ parikkhipitvā
uposathaṁ adhiṭṭhāya samādinnasīlo mama cammamaṁsādīhi atthikā
cammamaṁsādīni harantūti attānaṁ dānamukhe visajjetvā vammikamatthake
nipanno samaṇadhammaṁ karonto cātuddase paṇṇarase vasitvā pāṭipade
nāgabhavanaṁ gacchati.
tasmiṁ ekadivasaṁ evaṁ sīlaṁ samādayitvā nipanne paccantagāmavāsino
soḷasa janā maṁsaṁ āharissāmāti āvudhahatthā araññe
vicarantā kiñci alabhitvā nikkhamantā taṁ vammikamatthake nipannaṁ
disvā mayaṁ ajja godhapotakaṁpi na labhimhā imaṁ nāgarājānaṁ
vadhitvā khādissāmāti cintetvā mahā kho panesa gayhamāno
palāpeyyāti yathānipannameva taṁ bhogesu sūlehi vijjhitvā dubbalaṁ
katvā gaṇhissāmāti sūlādīni ādāya upasaṅkamiṁsu. bodhisattassapi
sarīraṁ mahantaṁ ekadoṇikanāvappamāṇaṁ vaṭṭetvā ṭhapitasumanapupphadāmaṁ
viya jiñjukaphalasannibhehi akkhīhi jayasumanapupphasadisena sīsena

page number: 413

samannāgato ativiya sobhati. so tesaṁ soḷasannaṁ janānaṁ
padasaddena bhogantarato sīsaṁ nīharitvā rattakkhīni ummiletvā te
sūlahatthe āgacchante disvā cintesi ajja mayhaṁ manoratho
matthakaṁ pāpuṇissati ahaṁ attānaṁ dānamukhe niyyādetvā viriyaṁ
adhiṭṭhahitvā nipanno ime mama sarīraṁ sattīhi koṭṭetvā
chiddāvachiddaṁ karonte kodhavasena akkhīni ummiletvā na olokessāmīti.
attano sīlabhedabhayena daḷhaṁ adhiṭṭhāya sīsaṁ bhogantareyeva
pavesetvā nipajji. atha naṁ te upagantvā naṅguṭṭhe gahetvā
kaḍḍhantā bhūmiyaṁ pātetvā tikhiṇasūlehi aṭṭhasu ṭhānesu vijjhitvā
sakaṇṭakakāḷavettayaṭṭhiyo pahāramukhehi pavesetvā aṭṭhasu ṭhānesu
kājenādāya mahāmaggaṁ paṭipajjiṁsu. mahāsatto sūlehi vijjhanato
paṭṭhāya ekaṭṭhānepi kodhavasena akkhīni ummiletvā te na
olokesi. tassa aṭṭhahi kājehi ādāya nīyamānassa sīsaṁ
olambitvā bhūmiyaṁ pahari. atha naṁ sīsamassa olambatīti mahāmagge
nipajjāpetvā taruṇasūlena nāsapūṭe vijjhitvā rajjukaṁ pavesetvā
sīsaṁ ukkhipitvā kājakoṭiyaṁ laggitvā punapi ukkhipitvā maggaṁ
paṭipajjiṁsu.
tasmiṁ khaṇe videharaṭṭhe mithilanagaravāsī āḷāro nāma kuṭumbiko
pañca sakaṭasatāni ādāya sukhayānake nisīditvā gacchanto te
bhojaputte bodhisattaṁ tathā gaṇhitvā gacchante disvā tesaṁ
soḷasannaṁpi soḷasahi vāhagoṇehi saddhiṁ pasataṁ pasataṁ suvaṇṇamāsake

page number: 414

sabbesaṁpi nivāsanapārupanāni tesaṁ bhariyānaṁpi vatthābharaṇāni datvā
visajjāpesi. so nāgabhavanaṁ gantvā tattha papañcaṁ akatvā
mahantena parivārena nikkhamitvā āḷāraṁ upasaṅkamitvā nāgabhavanassa
vaṇṇaṁ kathetvā taṁ ādāya nāgabhavanaṁ gantvā tīhi nāgakaññāsatehi
saddhiṁ mahantamassa yasaṁ datvā dibbehi kāmehi santappesi.
āḷāro nāgabhavane ekavassaṁ vasitvā dibbakāme paribhuñjitvā
icchāmahaṁ samma pabbajitunti nāgarājassa kathetvā pabbajitaparikkhāre
gahetvā nāgabhavanato himavantappadesaṁ gantvā pabbajitvā tattheva
ciraṁ vasitvā aparabhāge cārikaṁ caranto bārāṇasiṁ patvā rājuyyāne
vasitvā punadivase bhikkhāya nagaraṁ pavisitvā rājadvāraṁ agamāsi.
atha naṁ bārāṇasirājā disvā iriyāpathe pasīditvā pakkosāpetvā
paññattāsane nisīdāpetvā nānaggarasabhojanaṁ bhojetvā aññatarasmiṁ
nīce āsane nisinno vanditvā tena saddhiṁ sallapanto paṭhamaṁ gāthamāha
ariyāvakāsosi pasannanetto
maññe bhavaṁ pabbajito kulamhā
kathaṁ nu vittāni pahāya bhoge
pabbaji nikkhamma gharā sapaññoti.
tattha ariyāvakāsosīti niddosasundarasarīrāvakāsosi abhirūposīti
attho. pasannanettoti pañcahi pasādehi yuttanetto.
kulamhāti khattiyabrāhmaṇakulā vā seṭṭhikulā vā pabbajitosīti
maññāmi. kathaṁ nūti kena kāraṇena kiṁ ārammaṇaṁ katvā

page number: 415

dhanañca bhoge ca pahāya gharā nikkhamitvā pabbajitosi. sapaññoti
paṇḍitapurisoti pucchi.
tato paraṁ tāpasassa ca rañño ca vacanapaṭivacanavasena gāthānaṁ
sambandho veditabbo.
sayaṁ vimānaṁ naradeva disvā
mahānubhāvassa mahoragassa
disvāna puññāna mahāvipākaṁ
saddhāyahaṁ pabbajitomhi rāja.
na kāmakāmā na bhayā na dosā
vācaṁ musā pabbajitā bhaṇanti
akkhāhi me pucchito etamatthaṁ
sutvāna me jāyihitippasādo.
vāṇijja raṭṭhādhipa gacchamāno
pathe addasāsimhi bhojaputte
pavaḍḍhakāyaṁ uragaṁ mahantaṁ
ādāya gacchante pamodamāne.
sohaṁ samāgañchi janinda tehi
pahaṭṭhalomo avacasmi bhīto
kuhiṁ ayaṁ nīyati bhīmakāyo
nāgena kiṁ kāhatha bhojaputtā.

page number: 416

nāgo ayaṁ nīyati bhojanatthaṁ
pavaḍḍhakāyo urago mahanto
sādhuñca thūlañca muduñca maṁsaṁ
na tvaṁ rasaññāsi videhaputta.
ito mayaṁ gantvā sakaṁ niketaṁ
ādāya satthāni vikoṭayitvā
maṁsāni bhakkhāma pamodamānā
mayaṁ hi vo sattavo pannagānaṁ.
sace ayaṁ nīyati bhojanatthaṁ
pavaḍḍhakāyo urago mahanto
dadāmi vo balibaddāni soḷasa
nāgaṁ imaṁ muñcatha bandhanasmā.
addhā hi no bhakkho ayaṁ manāpo
bahū ca no oragā bhuttapubbā
karoma te taṁ vacanaṁ āḷāra
mittañca no hohi videhaputta.
tadassu te bandhanā mocayiṁsu
yaṁ natthuto paṭimokkhassa pāse
mutto ca so bandhanā nāgarājā
pakkāmi pācīnamukho muhuttaṁ.

page number: 417

gantvāna pācīnamukho muhuttaṁ
puṇṇehi nettehi palokayī maṁ
tadassāhaṁ piṭṭhito anvāgañchi
dasaṅgulī añjaliṁ paggahetvā.
gaccheva kho tvaṁ taramānarūpo
mā taṁ amittā puna aggahesuṁ
dukkho hi luddehi punā samāgamo
adassanaṁ bhojaputtāna gaccha.
agamāsi so rahadaṁ vippasannaṁ
nīlobhāsaṁ ramaṇīyaṁ sutitthaṁ
sammonataṁ jambuhi vedisāhi
pāvekkhi nittiṇṇabhayo patīto.
so taṁ pavissa na cirassa nāgo
dibbena me pāturahū janinda
upaṭṭhahī maṁ pitaraṁva putto
hadayaṅgamaṁ kaṇṇasukhaṁ bhaṇanto.
tvaṁ mesi mātā ca pitā āḷāra
abbhantaro pāṇadado sahāyo
sakañca iddhiṁ paṭilābhakosmi
āḷāra passa me nivesanāni

page number: 418

pahūtabhakkhaṁ bahuannapānaṁ
masakkasāraṁ viya vāsavassāti.
tattha vimānanti saṅkhapālanāgarañño anekasatanāṭakitthīsampattisampannaṁ
kāñcanamaṇivimānaṁ. puññānanti tena katapuññānaṁ mahantaṁ
vipākaṁ disvā kammañca phalañca paralokañca saddahitvā pavattāya
saddhāya ahaṁ pabbajito. na kāmakāmāti na vatthukāmenapi bhayenapi
dosenapi musā bhaṇanti. jāyihitīti bhante tumhākaṁ vacanaṁ sutvā
mayhaṁpi pasādo somanassaṁ jāyissati. vāṇijjanti vāṇijjakammaṁ
karissāmīti gacchanto. pathe addasāsimhīti pañcannaṁ sakaṭasatānaṁ
purato sukhayānake nisīditvā gacchanto mahāmagge janapadamanusse
addasaṁ. pavaḍḍhakāyanti vaḍḍhitakāyaṁ. ādāyāti aṭṭhahi kājehi
gahetvā. avacasmīti abhāsiṁ. bhīmakāyoti bhayajananakāyo.
bhojaputtāti luddaputte piyasamudācārenālapati. videhaputtāti
videharaṭṭhavāsitāya āḷāraṁ ālapiṁsu. vikoṭayitvāti chinditvā.
mayañhi vo sattavoti mayaṁ pana nāgānaṁ verino nāma. bhojanatthanti
bhojanatthāya. mittañca no hohīti tvaṁ amhākaṁ mitto hohi
kataguṇaṁ jāna. tadassu teti mahārāja tehi bhojaputtehi evaṁ
vutte ahaṁ tesaṁ soḷasa vāhagoṇe nivāsanapārupanāni pasataṁ pasataṁ
suvaṇṇamāsake bhariyānañca nesaṁ vatthālaṅkāraṁ adāsiṁ atha te
saṅkhapālanāgarājānaṁ bhūmiyaṁ nipajjāpetvā attano kakkhalatāya
kaṇṭakācitā kāḷavettalatā koṭiyaṁ gahetvā ākaḍḍhituṁ ārabhiṁsu athāhaṁ

page number: 419

nāgarājānaṁ kilamantaṁ disvā akilamantova asinā tā latā chinditvā
dārakānaṁ kaṇṇaveṭhato vaṭṭiharaṇaniyāmena adukkhāpento sanikaṁ
nīhariṁ tasmiṁ kāle te bhojaputtā yaṁ bandhanaṁ assa natthuto
pavesetvā pāse paṭimokkhaṁ tasmā bandhanā taṁ uragaṁ mocayiṁsu.
tassa nāsato saha pāsena taṁ rajjukaṁ nīhariṁsūti dīpeti. iti
te uragaṁ visajjetvā thokaṁ gantvā ayaṁ urago dubbalo
matakāle naṁ gahetvāva gacchissāmīti nilīyiṁsu. puṇṇehīti sopi
muhuttaṁ pācīnamukho gantvā assupuṇṇehi nettehi maṁ palokayi.
tadassāhanti tadā assa ahaṁ. gacchevāti evantaṁ avacanti vadati.
rahadanti kaṇṇaveṇṇarahadaṁ. sammonatanti ubhayatīresu
jumbūrukkhavedisārukkhehi onataṁ vinataṁ. nittiṇṇabhayo patītoti so kira taṁ
rahadaṁ passanto āḷārassa nipaccakāraṁ dassetvā yāva naṅguṭṭhā
ottari. udake paviṭṭhapaviṭṭhaṭṭhānamevassa nibbhayaṁ ahosi.
tasmā nittiṇṇabhayo patīto hatthatuṭṭho pāvekkhīti. pavissāti
pavesetvā. dibbena meti nāgabhavane pamādaṁ anāpajjitvā mayi
kaṇṇaveṇṇanadītīraṁ anatikkanteyeva dibbena parivārena mama purato
pāturahosi. upaṭṭhahīti upāgami. abbhantaroti hadayamaṁsasadiso.
tvaṁ mama bahūpakāro sakkāraṁ te karissāmi. passa me nivesanānīti
mama nāgabhavanaṁ passa. masakkasāraṁ viyāti masakkasāro vuccati
osakkanaparisakkanābhāvena ghanasāratāya ca sinerupabbatarājā ayaṁ tattha
māpitatāvatiṁsabhavanaṁ sandhāyevamāha.

page number: 420

mahārāja evaṁ vatvā so nāgarājā uttariṁ attano nāgabhavanaṁ
vaṇṇento gāthādvayamāha
taṁ bhūmibhāgehi upetarūpaṁ
asakkharā ceva mudū subhā ca
nīcātiṇā apparajā ca bhūmi
pāsādikā yattha jahanti sokaṁ.
anāvakulā veḷuriyūpanīlā
catuddisaṁ ambavanaṁ surammaṁ
pakkā ca pesī saphalā suphullā
niccotukā dhārayanti phalānīti.
tattha asakkharāti yā tattha bhūmi pāsāṇasakkhararahitā mudu
subhā kāñcanarajaṭamaṇimayā sattaratanavālukākiṇṇā. nīcātiṇāti
indagopakapiṭṭhisadisavaṇṇehi nīcatiṇehi samannāgatā. apparajāti
paṁsurahitā. yattha jahanti sokanti yattha paviṭṭhamattāva nissokā
honti. anāvakulāti na avakulā akhanimā upari ukkulavikulabhāvarahitā
vā samasaṇṭhitā. veḷuriyūpanīlāti veḷuriyena upanīlā tattha nāgabhavane
veḷuriyamayā pasannasalilā nīlobhāsā anekavaṇṇakamaluppalasañchannā
pokkharaṇīti attho. catuddisanti pokkharaṇiyā catūsu disāsu.
pakkā cāti tasmiṁ ambavane ambarukkhā pakkaphalā ca aḍḍhapakkaphalā
ca taruṇaphalā ca phullitāyevāti attho. niccotukāti channampi
utūnaṁ anurūpehi pupphaphalehi samannāgatāti.

page number: 421

tesaṁ vanānaṁ naradeva majjhe
nivesanaṁ bhassarasannikāsaṁ
rajaṭaggaḷaṁ sovaṇṇamayaṁ uḷāraṁ
pabhāsati vijjurivantalikkhe.
maṇimayā sovaṇṇamayā uḷārā
anekacittā sasataṁ sunimmitā
paripūrā kaññāhi alaṅkatāhi
sovaṇṇakāyūradharāhi rāja.
so saṅkhapālo taramānarūpo
pāsādamāruyha anomavaṇṇo
sahassathambhaṁ atulānubhāvaṁ
yatthassa bhariyā mahesī ahosi.
ekā ca nārī taramānarūpā
ādāya veḷuriyamayaṁ mahagghaṁ
subhaṁ maṇiṁ jātimantūpapannaṁ
acoditā āsanamabbhihāsi.
tato maṁ urago hatthe gahetvā
nisīdayī pamukhāasanasmiṁ
idamāsanaṁ atra bhavaṁ nisīdatu
bhavañhi me aññataro garūnaṁ.

page number: 422

aññā ca nārī taramānarūpā
ādāya vāriṁ upasaṅkamitvā
pādāni pakkhālayi me janinda
bhariyāva bhattū patino piyassa.
aparā ca nārī taramānarūpā
paggayha sovaṇṇamayāya cāṭiyā
anekasūpaṁ vividhaṁ viyañjanaṁ
upanāmayī bhatta manuññarūpaṁ.
turiyehi maṁ bhārata bhuttabhattaṁ
upaṭṭhahuṁ bhattu mano viditvā
tatuttariṁ maṁ nipati mahantaṁ
dibbehi kāmehi anappakehīti.
tattha nivesananti pāsādo. bhassarasannikāsanti pabhassaradassanaṁ.
rajaṭaggaḷanti rajaṭadvārakavātaṁ. maṇimayāti evarūpā
tattha kūṭāgārā ca gabbhā ca. paripūrāti saṁpuṇṇā. so saṅkhapāloti
mahārāja ahaṁ evaṁ tasmiṁ nāgabhavanaṁ vaṇṇente taṁ daṭṭhukāmo
ahosiṁ atha maṁ tattha netvā so saṅkhapālo hatthe gahetvā
taramāno veḷuriyathambhehi sahassathambhaṁ pāsādaṁ āruyha yasmiṁ ṭhāne
assa mahesī ahosi taṁ ṭhānaṁ netīti dīpeti. ekā cāti mayi
pāsādaṁ abhiruḷhe ekā itthī aññehipi maṇīhi jātimantehi

page number: 423

upetaṁ subhaṁ veḷuriyāsanaṁ tena nāgarājena avuttāva. abbhihāsīti
abhihari attharīti vuttaṁ hoti. pamukhāasanasminti pamukhāsanasmiṁ.
uttamāsane nisīdāpesīti attho. garūnanti mātāpitūnaṁ me tvaṁ
aññataroti evaṁ vatvā nisīdāpesi. vividhaṁ viyañjananti vividhaṁ
byañjanaṁ. bhatta manuññarūpanti bhattaṁ manuññarūpaṁ. bhāratāti
rājānaṁ ālapati. bhuttabhattanti katabhattakiccaṁ. upaṭṭhahunti
anekasatehi turiyehi gandhabbaṁ kurumānā upaṭṭhahiṁsu. bhattu mano
viditvāti attano patino cittaṁ jānitvā. tatuttarinti tato
gandhabbakaraṇato uttariṁ. maṁ nipatīti so nāgarājā maṁ upasaṅkami.
mahantaṁ dibbehīti mahantehi uḷārehi dibbehi. kāmehīti tehi
ca na appakehi anappakehi.
evaṁ upasaṅkamitvā ca pana gāthamāha
bhariyā mametā tisatā āḷāra
sabbattamajjhā padumuttarābhā
āḷāra etāsu te kāmakāro
dadāmi te tā paricārayassūti.
tattha sabbattamajjhāti sabbā attamajjhā pāṇinā
gahitappamāṇamajjhāti attho. aṭṭhakathāyaṁ pana sumajjhāti pāṭho.
padumuttarābhāti padumavaṇṇauttarābhā. padumavaṇṇacchaviyoti attho.
paricārayassūti tā attano pādaparicārikā karohīti vatvā tīhi
itthīsatehi saddhiṁ mahāsampattiṁ mayhaṁ adāsi.

page number: 424

sohaṁ
saṁvaccharaṁ dibbarasānubhutvā
tadāssuhaṁ uttari paccabhāsiṁ
nāgassidaṁ kinti kathañca laddhaṁ
kathajjhagamāsi vimānaseṭṭhaṁ.
adhicca laddhaṁ pariṇāmajante
sayaṁ kataṁ udāhu devehi dinnaṁ
pucchāmi taṁ nāgarāje tamatthaṁ
kathajjhagamāsi vimānaseṭṭhanti.
tattha dibbarasānubhutvāti dibbe kāmaguṇarase anubhavitvā.
tadāssuhanti tadā assu ahaṁ. nāgassidanti bhaddamukhassa
saṅkhapālanāgarājassa idaṁ sampattijātaṁ. kinti kiṁ nāma kammaṁ katvā
laddhaṁ kathametaṁ vimānaseṭṭhaṁ tvaṁ ajjhagamāsīti iti naṁ ahaṁ
pucchiṁ. adhicca laddhanti ahetunā laddhaṁ. pariṇāmajanteti kenaci tava
atthāya pariṇāmitattā pariṇāmato jātaṁ. sayaṁ katanti kārake
pakkosāpetvā ratanāni datvā kāritanti.
tato parā dvinnaṁpi vacanapaṭivacanagāthā ca
nādhicca laddhaṁ na pariṇāmajamme
na sayaṁ kataṁ napi devehi dinnaṁ
sakehi kammehi apāpakehi
puññehi me laddhamidaṁ vimānaṁ.

page number: 425

kinte vataṁ kiṁ pana brahmacariyaṁ
kassa suciṇṇassa ayaṁ vipāko
akkhāhi me nāgarāje tamatthaṁ
kathaṁ nu te laddhamidaṁ vimānaṁ.
rājā ahosiṁ magadhānamissaro
duyyodhano nāma mahānubhāvo
so itaraṁ jīvitaṁ saṁviditvā
asassataṁ vipariṇāmadhammaṁ.
annañca pānañca pasannacitto
sakkacca dānaṁ vipulaṁ adāsiṁ
opānabhūtaṁ me gharaṁ tadāsi
santappitā samaṇabrāhmaṇā ca.
mālañca gandhañca vilepanañca
padīpayaṁ yānamupassayañca
acchādanaṁ sayanamathannapānaṁ
sakkacca dānāni adamha tattha.
taṁ me vataṁ taṁ pana brahmacariyaṁ
tassa suciṇṇassa ayaṁ vipāko
teneva me laddhamidaṁ vimānaṁ
pahūtabhakkhaṁ bahuannapānaṁ.

page number: 426

naccehi gītehi cupetarūpaṁ
ciraṭṭhitikaṁ na ca sassatāyaṁ
appānubhāvā taṁ mahānubhāvaṁ
tejassinaṁ hanti atejavanto
kimeva dāṭhāvudha kiṁ paṭicca
hatthatthamāgañchi vanibbakānaṁ.
bhayaṁ nu te anvagataṁ mahantaṁ
tejo nu te anvagataṁ dantamūlaṁ
kimeva dāṭhāvudha kiṁ paṭicca
kilesamāpajji vanibbakānaṁ.
na me bhayaṁ anvagataṁ mahantaṁ
tejo na sakkā mama tebhi hantuṁ
satañca dhammāni sukittitāni
samuddavelāva duraccayāni.
cātuddasiṁ pañcadasiṁ āḷāra
uposathaṁ niccamupāvasāmi
athāgamuṁ soḷasa bhojaputtā
rajjuṁ gahetvāna daḷhañca pāsaṁ.
bhetvāna nāsaṁ atikassa rajjuṁ
nayiṁsu maṁ samparigayha luddā

page number: 427

etādisaṁ dukkhamahaṁ titikkhaṁ
uposathaṁ appaṭikopayanto.
ekāyane taṁ pathe addasaṁsu
balena vaṇṇena cupetarūpaṁ
siriyā paññāya ca bhāvitosi
kimatthiyaṁ nāga tapo karosi.
na puttahetu na dhanassa hetu
na āyuno cāpi āḷāra hetu
manussayoniṁ abhipatthayāno
tasmā parakkamma tapo karomi.
tvaṁ lohitakkho vihatantaraṁso
alaṅkato kappitakesamassu
surosito lohitacandanena
gandhabbarājāva disā pabhāsasi.
deviddhipattosi mahānubhāvo
sabbehi kāmehi samaṅgibhūto
pucchāmi taṁ nāgarāje tamatthaṁ
seyyo ito kena manussaloko.
āḷāra nāññatra manussalokā
suddhi vā saṁvijjati saṁyamo vā

page number: 428

ahañca laddhāna manussayoniṁ
kāhāmi jātimaraṇassa antaṁ.
saṁvaccharo me vusito tavantike
annena pānena upaṭṭhitosmi
āmantayitvāna palemi nāga
cirappavuṭṭhosmi ahaṁ janinda.
puttā ca dārā ca anujīvino ca
niccānusiṭṭhā upatiṭṭhate taṁ
kaccinu te nābhisaṁsittha koci
piyañhi me dassanaṁ tuyha āḷāra.
yathāpi mātu ca pitu agāre
putto piyo paṭivihitova seyya
tatopi mayhaṁ idhameva seyyo
cittañhi te nāga mayi pasannaṁ.
maṇi mamaṁ vijjati lohitaṅgo
dhanāharo maṇiratanaṁ uḷāraṁ
ādāya taṁ gaccha sakaṁ niketaṁ
laddhā dhanantaṁ maṇimossajassūti.
tattha kinte vatanti kiṁ tava vatasamādānaṁ. brahmacariyanti
seṭṭhacariyaṁ. opānabhūtanti catumahāpathe khatapokkharaṇī viya
dhammikasamaṇabrāhmaṇānaṁ yathāsukhaṁ paribhuñjitabbavibhavaṁ. na ca sassatāyanti

page number: 429

ciraṭṭhitikaṁ samānaṁpi cetaṁ mayhaṁ sassataṁ na hotīti me katheti.
appānubhāvāti bhojaputte sandhāyāha. hantīti aṭṭhasu ṭhānesu
sūlehi vijjhantā kiṁkāraṇā haniṁsu. kiṁ paṭiccāti kaṁ sandhāya tvaṁ
tadā tesaṁ hatthatthaṁ āgañchi vasaṁ upagato. vanibbakānanti bhojaputtā
idha vanibbakāti vuttā. tejo nu te anvagataṁ dantamūlanti kiṁ nu
tava tejo bhojaputte disvā tadā bhayaṁ mahantaṁ anvagataṁ udāhu
visaṁ dantamūlaṁ anvagataṁ. kilesanti dukkhaṁ. vanibbakānanti
bhojaputtānaṁ santike bhojaputte nissāyāti attho. tejo na
sakkā mama tebhi hantunti mama visatejo aññassa tejena abhihantuṁpi
na sakkā tesaṁ. satanti buddhādīnaṁ. dhammānīti sīlasamādhipaññākhanti-
anuddayāmettābhāvanāsaṅkhātāni dhammāni. sukittitānīti suvaṇṇitāni
sukathitāni. kinti katvā. samuddavelāva duraccayānīti tehi samuddavelā
viya sappurisehi jīvitatthaṁpi duraccayānīti vaṇṇitāni tasmā ahaṁ
sīlabhedabhayena khantimettāsamannāgato hutvā mama kopassa sīlavelantaṁ
atikkamituṁ na adāsinti āha. imissā pana saṅkhapāladhammadesanāya
dasapi pāramiyo labbhanti. tadā hi mahāsattena sarīrassa
pariccattabhāvo dānapāramī nāma hoti. tathārūpenapi visatejena
sīlassa abhinnatā sīlapāramī. nāgabhavanato nikkhamitvā samaṇadhammakaraṇaṁ
nekkhammapāramī. idañcīdañca kātuṁ vaṭṭatīti saṁvidahanaṁ
paññāpāramī. adhivāsanaviriyaṁ viriyapāramī. adhivāsanakhanti
khantipāramī. saccasamādānaṁ saccapāramī. mama sīlaṁ na bhindissāmīti

page number: 430

adhiṭṭhānaṁ adhiṭṭhānapāramī. anuddayabhāvo mettāpāramī. vedanāya
majjhattabhāvo upekkhāpāramī. athāgamunti athekadivasaṁ vammikamatthake
nipannaṁ disvā soḷasa bhojaputtā khararajjuñca daḷhapāsañca sūlāni
ca gahetvā mama santikaṁ āgatā. bhetvānāti mama sarīraṁ aṭṭhasu
ṭhānesu bhinditvā kaṇṭakalatā pavesetvā. nāsaṁ atikassa
rajjunti thokaṁ gantvā sīsaṁ me olambantaṁ disvā mahāmagge
nipajjāpetvā puna nāsaṁpi me bhinditvā vivaṭṭarajjuṁ atikassa
kājakoṭiyaṁ laggetvā samantato pariggahetvā maṁ nayiṁsu. addasaṁsūti
samma saṅkhapāla te bhojaputtā ekāyane ekagamane jaṅghapadikamagge
taṁ balena vaṇṇena ca upetarūpaṁ passiṁsu tvaṁ pana issariyasobhaggasiriyā
ca paññāya ca bhāvito vaḍḍhito so tvaṁ evarūpo
samāno kimatthaṁ tapaṁ karosi kiṁ icchanto uposathavāsaṁ upavasasi
sīlaṁ rakkhasi. addasāsintipi pāṭho. ahaṁ ekāyane mahāmagge
taṁ addasinti attho. abhipatthayānoti patthento. tasmāti
yasmā manussayoniṁ patthemi tasmā viriyena parakkamitvā tapokammaṁ
karomīti. surositoti suanulitto. itoti imamhā nāgabhavanā
manussaloko kena uttaritaro. suddhīti maggaphalanibbānasaṅkhātā
visuddhi. saṁyamoti sīlaṁ. idaṁ so manussalokeyeva buddhapaccekabuddhānaṁ
uppattiṁ sandhāyāha. kāhāmīti attano appaṭisandhikabhāvaṁ
karonto jātijarāmaraṇassa antaṁ karissāmīti. evaṁ mahārāja so
saṅkhapālo manussalokaṁ vaṇṇesīti. saṁvaccharo meti evaṁ mahārāja

page number: 431

tasmiṁ manussalokaṁ vaṇṇente ahaṁ pabbajjāya sinehaṁ katvā
etadavocaṁ. tattha upaṭṭhitosmīti annapānena ceva dibbehi ca
kāmaguṇehi pariciṇṇo mānito. palemīti saremi gacchāmi.
cirappavuṭṭhosmīti ahaṁ manussalokato cirappavuṭṭho. nābhisaṁsitthāti
kacci nukho mama puttādīsu koci taṁ na akkosi na paribhāsasīti
pucchati. nābhisajjethātipi pāṭho. na kopesīti attho.
paṭivihitoti paṭijaggito. maṇi mamanti sace samma āḷāra
gacchasiyeva evaṁ sante mama lohitaṅgo dhanāharaṇo sabbakāmadado
maṇi saṁvijjati taṁ āḷāra maṇiratanaṁ ādāya tava gehaṁ gaccha
tattha imassānubhāvena yāvadicchakaṁ dhanaṁ laddhā puna imaṁ maṇiratanaṁ
ossajassu ossajanto ca aññattha anossajitvā attano
udakacāṭiyaṁ ossajeyyāsīti vatvā mayhaṁ maṇiratanaṁ upanesīti vadati.
evaṁ vatvā athāhaṁ mahārāja nāgarājānaṁ etadavocaṁ
samma nāhaṁ dhanenatthiko pabbajituṁ pana icchāmīti pabbajitaparikkhāraṁ
yācitvā teneva saddhiṁ nāgabhavanato nikkhamitvā taṁ nivattetvā
himavantaṁ pavisitvā pabbajitoti vatvā rañño dhammakathaṁ kathento
gāthādvayamāha
diṭṭhā mayā mānusikāpi kāmā
asassatā vipariṇāmadhammā
ādīnavaṁ kāmaguṇesu disvā
saddhāyahaṁ pabbajitomhi rāja.

page number: 432

dumapphalāneva patanti mānavā
daharā ca vuḍḍhā ca sarīrabhedā
etaṁpi disvā pabbajitomhi rāja
apaṇṇakaṁ sāmaññameva seyyoti.
tattha saddhāyāti kammañca phalañca nibbānañca saddahitvā.
dumapphalānevāti yathā rukkhaphalāni pakkānipi apakkānipi patanti
tathāpi daharā ca vuḍḍhā patanti. apaṇṇakanti aviruddhaṁ
niyyānikaṁ. sāmaññameva seyyoti pabbajjāva uttamāti pabbajjāya
guṇaṁ disvā pabbajitomhi mahārājāti.
taṁ sutvā rājā anantaraṁ gāthamāha
addhā have sevitabbā sapaññā
bahussutā ye bahuṭhānacintino
nāgañca sutvāna tuvañca āḷāra
kāhāmi puññāni anappakānīti.
tattha ye bahuṭhānacintinoti ye bahūni kāraṇāni jānanti.
nāgañcāti tathā appamādavihārīnaṁ nāgarājānañca tvañca vacanaṁ
sutvā.
athassa ussāhaṁ janento tāpaso osānagāthamāha
addhā have sevitabbā sapaññā
bahussutā ye bahuṭhānacintino

page number: 433

nāgañca sutvāna mamañca rāja
karohi puññāni anappakānīti.
evaṁ so rañño dhammaṁ desetvā tattheva cattāro
vassānamāse vasitvā puna himavantaṁ gantvā yāvajīvaṁ cattāro
brahmavihāre bhāvetvā brahmalokūpagato ahosi. saṅkhapālopi
yāvajīvaṁ uposathavāsaṁ vasitvā rājā ca dānādīni puññāni
katvā yathākammaṁ gato.
satthā imaṁ dhammadesanaṁ āharitvā evaṁ porāṇakapaṇḍitā
nāgasampattiṁ pahāya uposathavāsaṁ vasiṁsūti vatvā jātakaṁ samodhānesi
tadā pitā tāpaso kassapo ahosi bārāṇasirājā ānando
āḷāro sārīputto saṅkhapālo pana ahameva sammāsambuddhoti.
saṅkhapālajātakaṁ niṭṭhitaṁ.
catutthaṁ.
---------------
cullasutasomajātakaṁ
āmantayāmi nigamanti idaṁ satthā jetavane viharanto
nekkhammapāramiṁ ārabbha kathesi. paccuppannavatthu mahānāradakassapajātaka-
sadisameva.
atīte pana bārāṇasī sudassanaṁ nāma nagaraṁ ahosi. tattha
brahmadatto nāma rājā ajjhāvasi. bodhisatto tassa aggamahesiyā

page number: 434

kucchimhi nibbatti. dasamāsaccayena mātukucchito nikkhami. tassa
pana puṇṇacandasassirīkaṁ mukhaṁ ahosi. tenassa somakumāroti
nāmaṁ kariṁsu. so viññutaṁ patto sutacittako savanasīlo
ahosi. tena naṁ sutasomoti sañjāniṁsu. so vayappatto
takkasilāyaṁ sippaṁ uggahetvā āgato pitusantakaṁ setacchattaṁ labhitvā
dhammena rajjaṁ kāresi mahantaṁ issariyaṁ ahosi. tassa
candadevippamukhāni soḷasa itthīsahassāni ahesuṁ. so aparabhāge
puttadhītāhi vaḍḍhanto gharāvāsena anabhirato araññaṁ pavisitvā
pabbajitukāmo ahosi. so ekadivasaṁ kappakaṁ āmantetvā yadā
me samma sirasmiṁ palitaṁ passeyyāsi tadā me āroceyyāsīti
āha. kappako tassa vacanaṁ sampaṭicchitvā aparabhāge palitaṁ
disvā ārocetvā tenahi naṁ samma kappaka uddharitvā mama
hatthe patiṭṭhapehīti vutte suvaṇṇasaṇḍavasena uddharitvā hatthe
ṭhapesi. taṁ disvā mahāsatto jarāya me sarīraṁ abhibhūtanti
bhīto taṁ palitaṁ gahetvāva pāsādā otaritvā mahājanassa upaṭṭhāne
paññatte rājapallaṅke nisīditvā senāpatippamukhāni
asītiamaccasahassāni purohitappamukhāni saṭṭhibrāhmaṇasahassāni aññe ca
raṭṭhikanegamādayo bahū pakkosāpetvā sirasmiṁ me palitaṁ jātaṁ ahaṁ
mahallakosmi mama pabbajitabhāvaṁ jānāthāti vatvā paṭhamaṁ gāthamāha
āmantayāmi nigamaṁ mittāmacce pārisajje ca
sirasmiṁ palitaṁ jātaṁ pabbajjaṁ dāni rocahanti.

page number: 435

tattha āmantayāmīti jānāpemi. rocahanti rocemi ahaṁ
tassa me bhonto pabbajitabhāvaṁ jānāthāti.
taṁ sutvā tesu eko visāradappatto hutvā gāthamāha
abhuṁ me kathaṁ nu bhaṇasi
sallaṁ me deva urasi kappesi
sattasatā te bhariyā
kathaṁ nu te tā bhavissantīti.
tatra abhunti avaḍḍhiṁ. urasi kappesīti urasmiṁ sunisitadhotasattiṁ
hāresi. sattasatāti samajātikā khattiyakaññā sandhāyetaṁ
vuttaṁ. kathaṁ nu te tā bhavissantīti tā tava bhariyā tayi pabbajite
anāthā nippaccayā kathaṁ bhavissanti etā anāthā katvā tumhākaṁ
pabbajjā nāma na yuttāti.
tato mahāsatto tatiyaṁ gāthamāha
paññāyanti etā daharā
aññaṁpetā gamissanti
saggañca patthayāno
tenāhaṁ pabbajissāmīti.
tattha paññāyantīti attano kammena paññāyissanti ahaṁ
etāsaṁ kiṁ homi sabbāpetā daharāyo añño rājā bhavissati
taṁ etā gamissantīti.

page number: 436

amaccādayo bodhisattassa paṭivacanaṁ dātuṁ asakkontā tassa
mātu santikaṁ gantvā tamatthaṁ ārocesuṁ. sā turitaturitā āgantvā
saccaṁ kira tvaṁ tāta pabbajitukāmoti vatvā dve gāthāyo abhāsi
dulladdhaṁ me āsi sutasoma
yassa te homahaṁ mātā
yaṁ me vilapantiyā
anapekkho pabbajasi deva.
dulladdhaṁ me āsi sutasoma
yantaṁ ahaṁ vijāyissaṁ
yaṁ me vilapantiyā
anapekkho pabbajasi devāti.
tattha dulladdhanti yaṁ etaṁ mayā labhantiyā puttaṁ jammaṁ
laddhanti dulladdhaṁ. yaṁ meti yena kāraṇena mayi nānappakārakaṁ
vilapantiyā tvaṁ pabbajituṁ icchasi tena kāraṇena tādisassa puttassa
labhanaṁ mama dulladdhaṁ nāmāti.
bodhisatto evaṁ paridevamānāya mātarā saddhiṁ kiñci na
kathesi. sā roditvā kanditvā sayameva ekamantaṁ aṭṭhāsi.
athassa pitu ārocesuṁ. so āgantvā ekantāva gāthamāha
ko nāmeso dhammo sutasoma
kā ca nāma pabbajjā

page number: 437

yaṁ no amhe jiṇṇe ca
anapekkho pabbajasi devāti.
tattha yaṁ no amheti yaṁ tvaṁ amhākaṁ putto samāno amhe
jiṇṇe paṭijaggitabbakāle appaṭijaggitvā papāte sīlaṁ pavattento
viya chaḍḍetvā anapekkho pabbajasi tena taṁ vadāmi ko nāmeso
tava dhammoti adhippāyo.
taṁ sutvā mahāsatto tuṇhī ahosi. atha naṁ pitā tāta
sutasoma sacepi te mātāpitūsu sineho natthi puttadhītaro te
bahū taruṇā tayā vinā vattituṁ na sakkhissanti tesaṁ vuḍḍhippattakāle
pabbajissasīti vatvā sattamaṁ gāthamāha
puttāpi tuyhaṁ bahavo
daharā appattayobbanā
mañjū te taṁ apassantā
maññe dukkhaṁ nigacchantīti.
tattha mañjūti madhuravacanā. nigacchantīti nigacchissanti
kāyakacetasikaṁ dukkhaṁ paṭilabhissantīti maññāmi.
taṁ sutvā mahāsatto gāthamāha
puttehi ca me etehi
daharehi appattayobbanehi
mañjūhi sabbehipi tumhehi
ciraṁ ṭhatvā vinābhāvoti.

page number: 438

tattha sabbehipi tumhehīti tāta na kevalaṁ putteheva athakho
tumhehipi aññehipi sabbasaṅkhārehi ciraṁpi ṭhatvā dīghamaddhānaṁ ṭhatvāpi
vinābhāvo nānābhāvova niyato sakalasmiṁpi hi lokasannivāse
ekasaṅkhāropi nicco nāma natthīti.
evaṁ mahāsatto pitu dhammakathaṁ kathesi. so tassa dhammakathaṁ
sutvā tuṇhī ahosi. athassa sattasatānaṁ piyabhariyānaṁ ārocayiṁsu.
tā ca pāsādā oruyha tassa santikaṁ gantvā gopphakesu gahetvā
paridevamānā gāthamāhaṁsu
chinnaṁ nu tuyhaṁ hadayaṁ
ādū karuṇā ca natthi amhesu
yaṁ no vikandantiyo
anapekkho pabbajasi devāti.
tassattho sāmi sutasoma amhe vidhavā katvā gacchantassa
appamattakassāpi sinehassa abhāvena chinnaṁ nu tava amhesu hadayaṁ
udāhu karuṇāya abhāvena kāruññaṁ vā natthi yaṁ no evaṁ
vikandantiyo pahāya pabbajasīti.
mahāsatto tāsaṁ pādamūle parivattetvā paridevamānānaṁ
paridevanasaddaṁ sutvā anantaraṁ gāthamāha
na ca mayhaṁ chinnaṁ vā hadayaṁ
atthi karuṇāpi mayhaṁ tumhesu

page number: 439

saggañca patthayamāno
tenāhaṁ pabbajissāmīti.
tattha saggañcāti ahaṁ saggañca patthayanto yasmā cāyaṁ
pabbajjā nāma buddhādīhi vaṇṇitā tasmā pabbajissāmi tumhe
mā cintayitthāti tā assāsesi.
athassa aggamahesiyā ārocesuṁ. sā garubhārā
paripuṇṇagabbhāpi samānā āgantvā mahāsattaṁ vanditvā ekamantaṁ ṭhitā
tisso gāthā abhāsi
dulladdhaṁ me āsi sutasoma
yassa te ahaṁ bhariyā
yaṁ me vilapantiyā
anapekkho pabbajasi deva.
dulladdhaṁ me āsi sutasoma
yassa te ahaṁ bhariyā
yaṁ me kucchipaṭisandhiṁ
anapekkho pabbajasi deva.
paripakko me gabbho kucchigato
yāva naṁ vijāyāmi
māhaṁ ekāpi vidhavā
pacchā dukkhāni addakkhinti.
tattha yaṁ meti yasmā mama vilapantiyā tvaṁ anapekkho pabbajasi

page number: 440

tasmā yaṁ mayā tava santikā aggamahesiṭṭhānaṁ laddhaṁ taṁ dulladdhaṁ
me. dutiyagāthāya yasmā maṁ tvaṁ kucchipaṭisandhiṁ pahāya anapekkho
pabbajasi tasmā yaṁ mayā tava bhariyattaṁ laddhaṁ taṁ dulladdhaṁ
meti attho. yāva nanti yāvāhaṁ taṁ gabbhaṁ vijāyāmi tāva
adhivāsehīti.
tato mahāsatto gāthamāha
paripakko te gabbho kucchigato
iṅgha tvaṁ vijāyassu
puttaṁ anomavaṇṇaṁ
taṁ hitvā pabbajissāmīti.
tattha puttanti bhadde tava gabbho paripakkoti jānāmi tvaṁ
pana vijāyamānā puttaṁ vijāyissasi na dhītaraṁ sā tvaṁ sotthinā
vijāyassu puttaṁ ahaṁ pana saddhiṁ tayā puttaṁ hitvā pabbajissāmiyevāti.
sā tassa vacanaṁ sutvā sokaṁ saṇṭhāretuṁ asakkontī itodāni
paṭṭhāya deva amhākaṁ sirī nāma natthīti ubhohi hatthehi hadayaṁ
dhārayamānā assūni muñcantī mahāsaddena paridevi. atha naṁ
samassāsento mahāsatto
mā tvaṁ cande rudi
mā soci vanatimiramattakkhi

page number: 441

āroha varapāsādaṁ
anapekkho ahaṁ gamissāmīti
gāthamāha.
tattha mā tvaṁ cande rudīti bhadde candadevi tvaṁ mā rodi
mā soci. vanatimiramattakkhīti girikaṇṇikapupphasamānanette. pāliyaṁ
pana kovilāratambakkhīti likhitaṁ. tassa kovilārapupphaṁ viya tambanetteti
attho.
sā tassa vacanaṁ sutvā ṭhātuṁ asakkontī pāsādaṁ abhiruyha
rodamānā nisīdi. atha naṁ bodhisattassa jeṭṭhaputto disvā
kinnu kho me mātā rodantī nisinnāti taṁ pucchanto gāthamāha
ko taṁ amma kopesi
kiṁ rodasi pekkhasi ca maṁ bāḷhaṁ
kaṁ avajjhaṁ ghāṭemi
ñātīnaṁ udikkhamānānanti.
tattha kopesīti amma ko nāma taṁ kopesi ko te appiyaṁ
akāsi. apekkhasi cāti maṁ bāḷhaṁ pekkhantī kiṁkāraṇā rodasīti
adhippāyo. kaṁ avajjhaṁ ghāṭemīti aghāṭetabbaṁpi kaṁ ghāṭesiṁ
attano ñātīnaṁ udikkhamānānaññeva akkhāhi meti pucchati.
tato devī gāthamāha
nahi so sakkā hantuṁ
vijitāvī yo maṁ tāta kopesi

page number: 442

pitā te maṁ tāta avaca
anapekkho ahaṁ gamissāmīti.
tattha vijitāvīti tāta yo maṁ imissā paṭhaviyā vijitāvī
kopesi appiyasamudācārena me hadaye kopañca sokañca pavesesi
so tayā hantuṁ na sakkā mañhi tāta tava pitā ahaṁ rajjasiriñca
tañca pahāya araññaṁ pavisitvā pabbajissāmīti avaca idaṁ me
rodanakāraṇanti.
so tassā vacanaṁ sutvāva amma kiṁ nāmetaṁ kathesi nanu
evaṁ sante mayaṁ anāthā nāma bhavissāmāti paridevanto gāthamāha
yohaṁ pubbe niyyāmi
uyyānaṁ kuñjare ca yodhemi
sutasome pabbajite
kathaṁ nu dāni karissāmīta.
tassattho yo ahaṁ pubbe catuājaññayuttaṁ sabbālaṅkārapaṭimaṇḍitaṁ
rathaṁ abhiruyha uyyānaṁ gacchāmi mattakuñjare yodhemi
aññehi ca assakīḷādīhi kīḷāmi svāhaṁ idāni sutasome pabbajite
kathaṁ karissāmīti.
athassa kaniṭṭhabhātā sattavassiko te ubhopi rodante disvā
mātaraṁ upasaṅkamitvā amma kiṁkāraṇā tumhe rodathāti pucchitvā
tamatthaṁ sutvā tenahi mā rodatha ahaṁ tāvassa pabbajituṁ na
dassāmīti ubhopi te assāsetvā dhātiyā saddhiṁ pāsādā oruyha

page number: 443

pitu santikaṁ gantvā tāta tvaṁ kira amhe akāmake pahāya
pabbajāmīti vadasi ahaṁ te pabbajituṁ na dassāmīti pitaraṁ gīvāyaṁ
daḷhaṁ gahetvā gāthamāha
mātu ca me rudantyā
jeṭṭhassa ca bhātuno akāmassa
hatthepi me gahissaṁ
nahi gacchasi no akāmānanti.
mahāsatto cintesi ayaṁ me paripanthaṁ karoti kena nukho naṁ
upāyena paṭikkamāpeyyanti. tato dhātiyo oloketvā amma
dhāti handimaṁ maṇikkhandhapilandhanaṁ taveso hotu puttaṁ apanehi
mā me antarāyaṁ karīti sayaṁ puttaṁ hatthe gahetvā apanetuṁ
asakkonto tassā lañcaṁ paṭijānetvā gāthamāha
uṭṭhehi tvaṁ dhāti
imaṁ kumāraṁ ramehi aññattha
mā me paripanthamakāsi
saggaṁ mama patthayānassāti.
tattha imaṁ kumāranti amma dhāti tvaṁ uṭṭhehi imaṁ kumāraṁ
apanetvā āgantvā imaṁ maṇiṁ gahetvā aññattha naṁ abhiramehīti.
sā lañcaṁ labhitvā kumāraṁ saññāpetvā ādāya aññattha
gantvā paridevamānā gāthamāha

page number: 444

yannūnimaṁ dadeyyaṁ pabhaṅkaraṁ
ko nu me iminā attho
sutasome pabbajite
kiṁ nu menaṁ karissāmīti.
tassattho yannūna imaṁ lañcatthāya gahiṁ taṁ pabhaṅkaraṁ
suppabhāsaṁ maṇiṁ dadeyyaṁ ko nu mayhaṁ sutasomanarinde pabbajite
iminā nāma atthoti. kiṁ nu menaṁ karissāmīti ahaṁ tasmiṁ pabbajite
imaṁ na labhissāmi labhantīpi ca kiṁ nu etaṁ karissāmi passatha
me kammanti.
tato mahāsenagutto cintesi sacāyaṁ rājā me gehe dhanaṁ
mandanti saññaṁ karoti maññe bahubhāvamassa kathessāmīti. so
uṭṭhāya vanditvā gāthamāha
koso ca tuyhaṁ vipulo
koṭṭhāgārañca tuyhaṁ paripūraṁ
paṭhavī ca tuyhaṁ vijitā
ramassu mā pabbajassu devāti.
taṁ sutvā mahāsatto gāthamāha
koso ca mayhaṁ vipulo
koṭṭhāgārañca mayhaṁ paripūraṁ
paṭhavī ca mayhaṁ vijitā
taṁ hitvā pabbajissāmīti.

page number: 445

taṁ sutvā tasmiṁ apagate kulabandhanaseṭṭhī nāma uṭṭhāya vanditvā
gāthamāha
mayhaṁpi dhanaṁ pahūtaṁ
saṁkhyātuṁ nopi deva sakkomi
taṁ deva te dadāmi sabbampi
ramassu mā pabbaja devāti.
taṁ sutvā mahāsatto gāthamāha
jānāmi te dhanaṁ pahūtaṁ
kulabandhana pūjito tayā casmi
saggañca patthayamāno
tenāhaṁ pabbajissāmīti.
taṁ sutvā kulabandhane apagate mahāsatto somadattaṁ nāma
kaniṭṭhabhātaraṁ āmantetvā tāta ahaṁ pañjarapakkhitto vanakukkuṭo
viya ukkaṇṭhito maṁ gharāvāse anabhirati abhibhavati ajjeva
pabbajissāmi tvaṁ imaṁ rajjaṁ paṭicchāhīti rajjaṁ niyyādento gāthamāha
ukkaṇṭhitosmi bāḷhaṁ
arati maṁ somadatta āvisati
bahukā hi antarāyā
ajjevāhaṁ pabbajissāmīti.
taṁ sutvā sopi pabbajitukāmo taṁ dīpento itaraṁ gāthamāha

page number: 446

idaṁpi tuyhaṁ rucitaṁ sutasoma
ajjeva dāni tvaṁ pabbaja
ahaṁpi pabbajissāmi
na ussahe tayā vinā ahaṁ ṭhātunti.
atha naṁ so paṭikkhipitvā upaḍḍhaṁ gāthamāha
nahi sakkā pabbajituṁ nagare
nahi paccati janapadevāti.
tattha nahi paccatīti idāneva tāva mama pabbajjādhippāyaṁ
sutvāva imasmiṁ dvādasayojanike sudassananagare ca sakalajanapade ca na
paccati koci uddhane aggiṁ na jaleti amhesu pana dvīsu
pabbajitesu anāthāva raṭṭhavāsino bhavissanti tasmā na hi sakkā
tayā pabbajituṁ ahameva pabbajisāmīti.
taṁ sutvā mahājano mahāsattassa pādamūle parivattetvā
paridevanto āha
sutasome pabbajite
kathannu dāni karissāmāti.
tato mahāsatto alaṁ mā socittha ahaṁ ciraṁpi ṭhatvā
tumhehi vinā bhavissāmi uppannasaṅkhāro hi nicco nāma natthīti
mahājanassa dhammaṁ kathento āha
upaniyyatidaṁ maññe
parittaṁ udakaṁva paṅkavāramhi

page number: 447

evaṁ suparittake jīvite
na ca pamajjituṁ kālo.
upaniyyatidaṁ maññe
parittaṁ udakaṁva paṅkavāramhi
evaṁ suparittake jīvite
atha bālā pamajjanti.
te vaḍḍhayanti nirayaṁ
tiracchānayoniñca pettivisayañca
taṇhābandhanabandhā ca
vaḍḍhenti asurakāyanti.
tattha upaniyyatidaṁ maññeti tāta idaṁ jīvitaṁ upaniyyatīti
ahaṁ maññāmi. aññesu suttesu upasaṁharaṇattho upaniyyanattho
idha pana pariyādānattho tasmā yathā parittaṁ udakaṁ rajakānaṁ
khārapaṅkavāre pakkhittaṁ sīghaṁ pariyādiyati tathā jīvitaṁpi. evaṁ
suparittake jīvite taṁ parittakaṁ āyusaṅkhāraṁ gahetvā vicarantānaṁ
sattānaṁ na puññakiriyāya pamajjituṁ kālo appamādova kātuṁ
vaṭṭatīti ayamettha attho. atha bālā pamajjantīti ajarāmarā
viya hutvā gūthakalale sūkarā viya hutvā kāmapaṅke nimmujjantā.
pamajjanti. asurakāyanti kālakañjikāsurayoniñca vaḍḍhentīti attho.
evaṁ mahāsatto mahājanassa dhammaṁ desetvā pupphakaṁ nāma
pāsādaṁ āruyha sattamāya bhūmiyā ṭhito khaggena cūḷaṁ chinditvā

page number: 448

ahaṁ tumhākaṁ kiñci na homi attano rājānaṁ gaṇhathāti saveṭṭhanaṁ
cūḷaṁ mahājanassa antare khipi. taṁ gahetvā mahājano bhūmiyaṁ
pavattento paridevi. tasmiṁ ṭhāne mahantaṁ rajaggaṁ uṭṭhahi.
paṭikkamitvā ṭhitajano taṁ oloketvā rañño cūḷaṁ chinditvā
saveṭṭhanā cūḷā mahājanassa antare khittā bhavissati tenāyaṁ
pāsādassa avidūre rajavaṭṭi uggatāti paridevanto gāthamāha
ūhaññate rajaggaṁ avidūre
pupphakamhi ca pāsāde
maññe no kesā chinnā
yasassino dhammarājassāti.
tattha ūhaññateti uṭṭhahi. rajagganti rajakkhandho. avidūreti
ito amhākaṁ ṭhitaṭṭhānato avidūre. pupphakamhīti pupphakapāsādassa
samīpe. maññe noti amhākaṁ dhammarājassa kesā chinnā bhavissantīti
maññāma.
mahāsattopi paricārikaṁ pesetvā pabbajitaparikkhāre āharāpetvā
kappakena kesamassuṁ ohārāpetvā alaṅkāraṁ sayanapiṭṭhe
pātetvā rattapaṭānaṁ dasāni chinditvā tāni kāsāyāni nivāsetvā
mattikapattaṁ vāmaṁsakūṭe laggetvā kattaradaṇḍaṁ ādāya mahātale
aparāparaṁ caṅkamitvā pāsādā otaritvā antaravīthiyaṁ paṭipajji.
gacchantaṁ pana naṁ na koci sañjāni. athassa sattasatā khattiyakaññā
pāsādaṁ abhiruhitvā taṁ adisvā ābharaṇabhaṇḍameva disvā otaritvā

page number: 449

avasesānaṁ soḷasasahassānaṁ itthīnaṁ santikaṁ gantvā tumhākaṁ
piyasāmiko sutasomamahissaro pabbajitoti mahāsaddena paridevamānā
bahi nikkhamiṁsu. tasmiṁ khaṇe mahājano tassa pabbajitabhāvaṁ aññāsi.
sakalanagaraṁ saṅkhubhitvā rājā kira no pabbajitoti rājadvāre
sannipati. mahājano rājā idha bhavissati ettha bhavissatīti
pāsādādīni rañño paribhogaṭṭhānāni gantvā rājānaṁ adisvā
ayamassa pāsādo
sovaṇṇapupphamālyavītikiṇṇo
yahimanuvicari rājā
parikiṇṇo itthāgārehi.
ayamassa pāsādo
sovaṇṇapupphamālyacitrakiṇṇo
yahimanuvicari rājā
parikiṇṇo ñātisaṅghena.
idamassa kūṭāgāraṁ
sovaṇṇapupphamālyavītikiṇṇaṁ
yahimanuvicari rājā
parikiṇṇo itthāgārehi.
idamassa kūṭāgāraṁ
sovaṇṇapupphamālyavītikiṇṇaṁ

page number: 450

yahimanuvicari rājā
parikiṇṇo ñātisaṅghena.
ayamassa asokavanikā
supupphitā sabbakālikā rammā
yahimanuvicari rājā
parikiṇṇo itthāgārehi.
ayamassa asokavanikā
supupphitā sabbakālikā rammā
yahimanuvicari rājā
parikiṇṇo ñātisaṅghena.
idamassa uyyānaṁ
supupphitaṁ sabbakālikaṁ rammaṁ
yahimanuvicari rājā
parikiṇṇo itthāgārehi.
idamassa uyyānaṁ
supupphitaṁ sabbakālikaṁ rammaṁ
yahimanuvicari rājā
parikiṇṇo ñātisaṅghena.
idamassa kaṇikāravanaṁ
supupphitaṁ sabbakālikaṁ rammaṁ

page number: 451

yahimanuvicari rājā
parikiṇṇo itthāgārehi.
idamassa kaṇikāravanaṁ
supupphitaṁ sabbakālikaṁ rammaṁ
yahimanuvicari rājā
parikiṇṇo ñātisaṅghena.
idamassa pāṭalivanaṁ
supupphitaṁ sabbakālikaṁ rammaṁ
yahimanuvicari rājā
parikiṇṇo itthāgārehi.
idamassa pāṭalivanaṁ
supupphitaṁ sabbakālikaṁ rammaṁ
yahimanuvicari rājā
parikiṇṇo ñātisaṅghena.
idamassa ambavanaṁ
supupphitaṁ sabbakālikaṁ rammaṁ
yahimanuvicari rājā
parikiṇṇo itthāgārehi.
idamassa ambavanaṁ
supupphitaṁ sabbakālikaṁ rammaṁ

page number: 452

yahimanuvicari rājā
parikiṇṇo ñātisaṅghena.
ayamassa pokkharaṇī
sañchannā aṇḍajehi vītikiṇṇā
yahimanuvicari rājā
parikiṇṇo itthāgārehi.
ayamassa pokkharaṇī
sañchannā aṇḍajehi citrakiṇṇā
yahimanuvicari rājā
parikiṇṇo ñātisaṅghenāti
imāhi gāthāhi paridevanto vicari.
tattha vītikiṇṇoti suvaṇṇapupphehi ca nānāmālyehi ca
samākiṇṇo. parikiṇṇoti parivārito. itthāgārehīti dāsiyo
upādāya itthiyo itthāgārā nāma. Ñātisaṅghenāti amaccāpi
idha ñātayo eva. kūṭāgāranti sattaratanavicitto sayanakūṭāgāragabbho.
asokavanikāti asokavanabhūmi. sabbakālikāti sabbakālaparibhogakkhamā
niccapupphitā ca. uyyānanti nandanavanacittalatāvanasadisaṁ
uyyānaṁ. sabbakālikanti chasupi utūsu uppajjanakapupphaphalasañchannaṁ.
kaṇikāravanādīsu sabbakālikanti sabbakāle supupphitaphalitameva.
sañchannāti nānāvidhehi jalajathalajakusumehi suṭṭhu sañchannā. aṇḍajehi
vītikiṇṇāti sakuṇasaṅghehi okiṇṇā.

page number: 453

evaṁ tesu tesu ṭhānesu paridevitvā mahājano puna rājaṅgaṇaṁ
āgantvā
rājā kho pabbajito sutasomo
rajjaṁ imaṁ pahantvāna
kāsāyavatthavasano
nāgova ekako caratīti
gāthaṁ vatvā attano ghare vibhavaṁ pahāya puttadhītaro hatthesu gahetvā
nikkhamitvā bodhisattasseva santikaṁ agamāsi. tathā mātāpitaro
puttadārā soḷasasahassā ca nāṭakitthiyo. sakalanagaraṁ tucchaṁ viya
ahosi. janapadavāsinopi tesaṁ pacchato pacchato agamaṁsu.
bodhisatto dvādasayojanikaṁ parisaṁ gahetvā himavantābhimukho pāyāsi.
athassa abhinikkhamanaṁ ñatvā sakko vissakammaṁ āmantetvā tāta
vissakamma sutasomamahārājā abhinikkhamanaṁ nikkhamanto vasanaṭṭhānaṁ
laddhuṁ vaṭṭati samāgamo ca mahā bhavissati gaccha himavantappadese
gaṅgātīre tiṁsayojanāyāmaṁ pañcayojanavitthataṁ assamapadaṁ māpehīti
pesesi. so tathā katvā tasmiṁ assamapade pabbajitaparikkhāre
paṭiyādetvā ekapadikamaggaṁ nīharitvā devalokameva gato.
mahāsatto tena maggena gantvā taṁ assamapadaṁ pavisitvā paṭhamaṁ sayaṁ
pabbajitvā pacchā sese pabbājesi. aparabhāge bahū pabbajiṁsu.
tiṁsayojanikaṁ ṭhānaṁ paripūri. vissakammena pana assamamāpitaniyāmo
ca bahūnaṁ pabbajitaniyāmo ca bodhisattassa assamapadasaṁvidahitaniyāmo

page number: 454

ca hatthipālajātake āgatanayeneva veditabbo. tattha mahāsatto
yassa yasseva kāmavitakkādimicchāvitakko uppajjati taṁ taṁ ākāsena
upasaṅkamitvā ākāse pallaṅkena nisīditvā ovadanto gāthādvayamāha
māssu pubbe ratikīḷitāni
hasitāni anussarittha
mā vo kāmā haniṁsu
rammañhi sudassanaṁ nāma nagaraṁ.
mettacittañca bhāvetha
appamāṇaṁ divā ca ratto ca
atha gañchittha devapuraṁ
āvāsaṁ puññakamminanti.
tattha ratikīḷitānīti kāmaratiyā ca kāyavācācittakīḷāvasena
pavattakīḷitāni ca. mā vo kāmā haniṁsūti mā tumhe
vatthukāmakilesakāmā haniṁsu. rammañhīti sudassananagaraṁ ramaṇīyaṁ taṁ mā
anussarittha. mettanti idaṁ desanāmattameva. so pana cattāro
brahmavihāre ācikkhi. appamāṇanti appamāṇasattārammaṇaṁ.
gañchitthāti gamissatha. devapuranti brahmalokaṁ.
sopi isigaṇo tassovāde ṭhatvā brahmalokaparāyano
ahosīti. sabbaṁ hatthipālajātake āgatanayeneva kathetabbaṁ.
satthā imaṁ dhammadesanaṁ āharitvā na bhikkhave idāneva
pubbepi tathāgato mahānekkhammaṁ nikkhamiyevāti vatvā jātakaṁ samodhānesi

page number: 455

tadā mātāpitaro mahārājakulāni ahesuṁ candā rāhulamātā ahosi
jeṭṭhaputto sārīputto ahosi kaniṭṭho rāhulo ahosi dhātī
khujjuttarā ahosi kulabandhanaseṭṭhī kassapo ahosi mahāsenagutto
moggallāno ahosi somadattakumāro ānando ahosi sesaparisā
buddhaparisā ahesuṁ sutasomarājā pana ahameva sammāsambuddhoti.
cullasutasomajātakaṁ niṭṭhitaṁ.
pañcamaṁ.
iti cattālīsanipātavaṇṇanā niṭṭhitā.


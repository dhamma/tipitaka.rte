
page number: 001

milindapañhā
----
paṇāmagāthā
cariyā sabbalokassa hitā yassa mahesino
acintayānubhāvaṁpi vande lokagganāyakaṁ.
vijjācaraṇasampanno yena nīyanti lokato
vande tamuttamaṁ dhammaṁ sammāsambuddhapūjitaṁ.
sīlādiguṇasampanno ṭhito maggaphalesu yo
vande ariyasaṁghantaṁ puññakkhettamanuttaraṁ.
vandanā janitaṁ puññaṁ iti yaṁ ratanattayaṁ
hatantarāyo sabbattha hutvāhantassa tejasā.
yaṁ milindapakaraṇaṁ pucchabyākaraṇasajjitaṁ
suṇātha nipuṇe pañhe taṁ sukhāya bhavissatīti.
----------
bāhirakathā
tena kho pana samayena buddho bhagavā mahāparinibbānasamaye
kusinārāyaṁ gantvāna mahatā bhikkhusaṁghena saddhiṁ. atha kho bhagavā
aniccādidhammena sabbasattānaṁ saṁvegaṁ uppādento anupādisesāya

page number: 002

nibbānadhātuyā nibbānākāraṁ dassento kusinārāyaṁ mallānaṁ nadiyā
upavattane yamakasālānamantare uttarasīsake pallaṅke nipanno
bhikkhūnametadavoca āmantayāmi vo bhikkhave paṭivedayāmi vo bhikkhave sabbe
saṁkhārā khayavayadhammā appamādena sampādetha tumhākaṁ navaṅgajinasāsanāni
mayā paññattāni ubhato vibhaṅge ubhayāni pāṭimokkhāni
mayā paññattāni kāraṇākāraṇaṁ mayā paññattaṁ sāvakapāramiñāṇaṁ
mayā paññattaṁ mahāsāvakapāramiñāṇaṁ mayā paññattaṁ
paccekabodhipāramipattañāṇaṁ mayā paññattaṁ sammāsambuddhapāramipattañāṇaṁ mayā
paññattaṁ cattāro sammappadhānā mayā paññattā cattāri
ariyasaccāni satta bojjhaṅgāni dvādasaṅgāni paṭiccasamuppādāni mayā
paññattāni cattāro satipaṭṭhānā mayā paññattā ariyo aṭṭhaṅgiko
maggo satta phalāni aṭṭha samāpattiyo nava samāpattiyo paṭibalo
atibalo bhikkhave so kho mama sāvako viyatto daḷhadhammo. yo ca
dhammo vinayo mayā paññatto so mamaccayena vo satthā. mayi
parinibbute ariyakassapo vuḍḍhapabbajitassa subhaddassa duṭṭhavacanaṁ
saritvā dhammasaṅgītiṁ saṅgāyanto buddhavacanaṁ sodhayissati. tato paraṁ
vassasatānaṁ accayena yaso kākaṇḍaputto vajjiputtakānaṁ bhikkhūnaṁ
maddanto dutiyasaṅgītiṁ akāsi. tato paraṁ aṭṭhārasa vassādhikadvivassasatānaṁ
accayena moggaliputtatissatthero aññatitthiyānaṁ vādaṁ
bhindanto tatiyasaṅgītiṁ karissati. aparena kālena mahāmahindo nāma
bhikkhu tāmbapaṇṇidīpe mama sāsanaṁ patiṭṭhahissati. tato paraṁ

page number: 003

sammāsambuddhaparinibbānato pañcavassasataccayena milindo nāma rājā
katābhinihāro sakalajambūdīpe attano paññānubhāvena sukhumapañhe
uppādento samaṇabrāhmaṇe sukhumapañhena maddanto. nāgaseno
nāma eko bhikkhu rañño vādaṁ bhindanto anekehi upamehi hāsayanto
nirambudaṁ sāsanaṁ karonto daḷhaṁ sāsanaṁ patiṭṭhahissati yāva
pañcavassasahassakāti. tena vuttaṁ yo tassa bhagavato parinibbānato
pañcavassasate atikkante rājakule uppanno.
milindo nāma so rājā sāgalāyaṁ puruttame
upagañchi nāgasenaṁ gaṅgāva yatha sāgaraṁ.
āsajja rājā citrakathī ukkādhāraṁ tamonudaṁ
āpucchi nipuṇe pañhe ṭhānāṭhānūgate puthū.
pucchā visajjanā ceva gambhīratthūpanissitā
hadayaṅgamā kaṇṇasukhā abbhūtā lomahaṁsanā.
abhidhammanayogāḷhā atthajālā samuṭṭhitā
nāgasenakathā citrā upamehi paṭṭhāpitā.
tatrāñāṇaṁ paṇidhāya hāsayitvāna mānasaṁ
suṇātha nipuṇe pañhe taṁ sukhāya bhavissatīti.
suyyatīti yavanakānaṁ vuttappabhedanakaṁ ca sāgalannāma nagaraṁ
nadīpabbatasobhitaṁ rammaṇīyampadesabhāgaṁ uyyānanadītaḷākapokkharaṇīārāmavanasampannaṁ
nadīpabbatarammaṇīyakaṁ sunimittaṁ nānāvividhavaṇṇapakkhīgaṇaṁ
nīhatapaccāmittaṁ sabbaparapakkhabādhaṁ anuparilittaṁ

page number: 004

vicitravividhauccamaṇḍālakoṭṭhakaṁ parikkhittapākārapaṭimaṇḍitaṁ. sobhitaṁ antepuraṁ
suvibhattaṁ vithīracchacatukkasiṁghāṭakantarāpaṇaṁ vividharājamaggupasobhitaṁ
pavarasahassavibhavanivesanapaṭimaṇḍitaṁ. nānāvividhahayagajāssarathasamākulaṁ
abhirūpanaranārīgaṇānucaritaṁ nānāvividhasamaṇabrāhmaṇavessasamājanasevitaṁ.
kāsikakodumbaracchādanaṁ nānāvividhavatthavaṇṇasampannaṁ nānābhaṇḍakosa-
koṭṭhāgāraparipūritaṁ madhurarasānnapānabhojanāhārasampannaṁ bahutāsitapītaṁ
bahutaratanaparipūraṁ disākaṇṇamukhassa pasāritaṁ siṅgāravāṇijagaṇānucaritaṁ
kahāpaṇarajaṭasuvaṇṇakaṁsapattharapūraṁ pajjotanidhiketaṁ bahutadhanadhaññaṁ
paripuṇṇakosakoṭṭhāgāraṁ bahutānnapānaṁ khajjabhojanaseyyapeyyasāniyaṁ
uttarakurusaṅkāsaṁ sampannasassaṁ ālakamaṇḍā viya devapuraṁ.
tattha ṭhatvā tesaṁ pubbakammaṁ kathetabbaṁ. kathentehi chabbidhā
koṭṭhāsaṁ katvā kathetabbaṁ. seyyathīdaṁ. pubbayogaṁ milindapañhaṁ
meṇḍakapañhaṁ anumānapañhaṁ lakkhaṇapañhaṁ upamakathāpañhanti.
tattha milindapañhe dhammānaṁ lakkhaṇapañhā vimuttichedanapañhāti
duvidhā.
meṇḍakapañhepi mahāvaggapañhā yogīkathāpañhāti dubbidhā
ṭhitā. pubbayoganti tesaṁ pubbakammaṁ.
atīte kassapassa bhagavato sāsane vattamāne vijitāvī nāma
rājā sāgalanagare rajjaṁ kārento catūhi saṅgahavatthūhi mahājanaṁ
anuggaṇhanto gaṅgāsamipe mahāvihāraṁ karonto tipiṭakādipabhedānaṁ
therānaṁ niyyādento catūhi paccayehi saha upaṭṭhahi. aparabhāge

page number: 005

kālaṁ katvā indo hutvā nibbatti. tasmiṁ ārāme mahābhikkhusaṁgho
paṭivasati. tesu vattasīlasampannā bhikkhū pāto vuṭṭhāya dīghayaṭṭhiṁ
sammajjaniṁ ādāya bhagavato guṇaṁ āvajjitvā cetiyaṅgaṇaṁ sammajjiṁsu
samuhakacavarabyuhaṁ kurumānā. eko sīlasampanno bhikkhu ekaṁ sāmaṇeraṁ
āmantesi ehi sāmaṇera kacavaraṁ chaḍḍehīti. so asuṇanto
viya acchati. so dutiyampi tatiyampi āmantayamāno asuṇanto
viya acchati. tato so dubbacco ayaṁ sāmaṇeroti sammajjaniyā
daṇḍena pahāraṁ adāsi. tato so rodanto bhītena kacavaraṁ
chaḍḍeti. chaḍḍento cintesi aho mama kacavarachaḍḍanapuññakammena
yāvāhaṁ nibbānaṁ na pāpuṇāmi etthantare yattha nibbattanibbattaṭṭhāne
uppajjāmi tattha majjhattikasuriyo viya mahesakkho
bhavissāmīti paṭhamaṁ patthanaṁ paṭṭhapesi. niṭṭhite kacavare nhānatthāya
gaṅgāya titthaṁ gacchati. nhātvā ummujjanimmujjaṁ katvā
sītale kāye passaddhacitte jāte ummivegaṁ gattariyamānaṁ disvā
puna pītiuppanno sucintitova ahosi etena pesito na attano
kammena nāpi ācariyupajjhāyakammena atha kho mameva anukampāyāti.
yāvāhaṁ nibbānaṁ na pāpuṇāmi etthantare yattha katthaci uppajjāmi
ayaṁ gaṅgā ummidhāravego viya ṭhānuppattikapaṭibhāṇo akkhayapaṭibhāṇo
bhavissāmīti dutiyampi patthanaṁ paṭṭhapesi. sopi bhikkhu sammajjanisālāyaṁ
sammajjaniṁ ṭhapetvā nhānatthāya gaṅgāya titthaṁ gacchanto
sāmaṇerassa patthanasaddaṁ sutvā mahā esā paṭṭhitapatthanā buddhaguṇaṁ

page number: 006

adhikicca samajjhissatīti cintetvā hasitaṁ karonto eso mama
payojitopi tāva evaṁ pattheti mama kiṁ na sā samijjhissatīti ahaṁpi tava
nibbānaṁ na pāpuṇāmi etthantare nibbattanibbattaṭṭhāne ayaṁ gaṅgā
ummivego viya akkhayapaṭibhāṇo bhaveyyaṁ iminā pucchitapucchitaṁ
sabbaṁ pañhāpaṭibhāṇaṁ vijjaṭetuṁ nibbeṭṭhetuṁ samattho bhaveyyaṁ yathā
nāma pesakārasuttaṁ chinnaṁ ākulajātaṁ vuddhimanto puriso idaṁ aggaṁ
idaṁ mūlanti vijjaṭetvā ghaṭento saṇṭhāpento sammajjanīkammena
ca sāmaṇerapesitakammena vā samattho bhaveyyāmīti patthanaṁ paṭṭhapesi.
te ubhopi devesu ca manussesu ca saṁsarantā ekaṁ buddhantaraṁ
khepesuṁ. amhākaṁ nātho dasabalo catuvesārajjasamannāgato
aṭṭhārasabuddhadhammāveṇiko yathā moggaliputtatissattheraupaguttatherādīnaṁ
dissati evameva tesaṁ uppatti dissati. mama parinibbute
pañcavassasate kāle atikkante ete uppajjissanti yaṁ mayā sukhumaṁ
katvā kathitaṁ dhammavinayaṁ taṁ ete pañhāpucchanaopammayuttivasena
niggaṇṭhanagumbhaṁ katvā vibhajjissantīti niddiṭṭho. tesu sāmaṇero
jambūdīpe sāgalanagare milindo nāma rājā ahosi. paṇḍito
viyatto medhāvī paṭibalo atītānāgatapaccuppannānaṁ kammantayogavidhānaṁ
kiriyānaṁ karaṇakālesu nisammakārī hoti. bahūni ca satthāni
uggaṇhitāni honti. seyyathīdaṁ. sūti sammati saṁkhyā yogā nitti
visesikā gaṇikā gandhabbā tikicchā dhanubbedhā purāṇā itihāsā
jotisā māyā hetu vantuṭṭhā yuddhasā pāsaṇṭhā chandasā

page number: 007

buddhavacanena ekūnavīsati. tattha nitti nāma rājasatthāti. vantuṭṭhā
nāma gehakhettavatthuvijjā. vādīdūrāsaddo duppassaho puthutitthiyakarānaṁ
tesaṁ aggamakkhāyati. so pana milindo rājā na koci
jambūdīpe samasamo bhavissati thāmena javena surena pañhāpucchāya.
so milindo rājā tihaṅgehi samannāgato hoti mahāthāmo
mahāpañño mahābhogoti. milindo rājā ekasmiṁ kāle
anantabalabāhanaṁ caturaṅginibalattasenāviyūhaṁ anikadassanakampatā nagaramhā
nikkhamitvā bahinagare senāgāhaṁ kāretvā so pana rājā bhassapavādiko
lokāyatanavitaṇḍajanasallāpappavuttako kotuhalo suriyaṁ oloketvā
amacce āmantesi bahū tāva divasāvasesā kiṁ karissāma idāni
nagaraṁ pavīsitvā atthi koci nukhvajja paṇḍito samaṇo vā brāhmaṇo
vā saṁghī vā gaṇī vā gaṇācariyo vā arahantaṁ sammāsambuddhaṁ
paṭijānamāno yo mayā saddhiṁ samullapetuṁ sakkoti kaṅkhāni
paṭivinetunti. evaṁ vutte atha pañcasatā yonakā milindaṁ rājānaṁ
etadavocuṁ atthi mahārāja cha satthāro pūraṇo kassapo makkhali
gosālo niggaṇṭho nāṭaputto sañjayo veḷaṭṭhaputto ajito
kesakambalo pakuddho kaccāyanoti. te saṁghī ceva gaṇīgaṇācariyā
paññātā yasassino titthiyakarā sādhu sammatā bahujanassa gaccha
tvaṁ mahārāja tesaṁ pañhaṁ pucchissatha kaṅkhaṁ paṭivinessantīti. atha
kho milindo rājā pañcasatehi yonakehi parivuto bhadrabāhanarathamāruyha
yena pūraṇo kassapo tenupasaṅkami upasaṅkamitvā

page number: 008

pūraṇakassapena saddhiṁ sammodi sammodanīyaṁ kathaṁ sārāṇīyaṁ vītisāretvā
ekamantaṁ nisīdi. ekamantaṁ nisinno kho milindo rājā
pūraṇakassapaṁ etadavoca ko bhante kassapa lokaṁ pāletīti. paṭhavī
mahārāja lokaṁ pāletīti. atha kho milindo rājā pūraṇakassapaṁ
etadavoca yadi bhante kassapa paṭhavī lokaṁ pāleti kasmā avīcinirayaṁ
gatā sattā paṭhaviṁ atikkamitvā gacchantīti. atha kho pūraṇo
kassapo neva sakkhi ullapituṁ neva sakkhi uggalituṁ tuṇhībhūtova
pajjhāyanto nisīdi. atha kho milindassa rañño etadahosi
tuccho vata bho jambūdīpo palāpo vata bho jambūdīpo natthi
koci samaṇo vā brāhmaṇo vā saṁghī vā gaṇī vā gaṇācariyo
vā api ca arahantasammāsambuddhaṁ paṭijānamāno yo mayā saddhiṁ
sallapituṁ kaṅkhāni paṭivinetunti. atha kho milindo rājā
makkhaligosālaṁ etadavoca atthi bhante kusalākusalāni kammāni atthi
sukaṭadukkaṭānaṁ kammānaṁ phalavipākoti. natthi mahārāja kusalākusalāni
kammāni natthi sukaṭadukkaṭānaṁ kammānaṁ phalavipāko pubbe
ye te mahārāja idha loke khattiyā te ca paralokaṁ gantvāpi
puna khattiyā bhavissanti puññassa pana kiṁ kāraṇaṁ ye te brāhmaṇā
vessā suddā caṇḍālā pukkusā ca te paralokaṁ gantvāpi puna
khattiyā brāhmaṇā vessā suddā caṇḍālā pukkusā bhavissanti
puññassa pana kiṁ kāraṇanti. yadi bhante pubbe ye te
khattiyāpi paralokaṁ gantvā puna khattiyā bhavissanti ye te bhante

page number: 009

idha loke hatthapādachinnā te paralokaṁ gantvāpi puna hatthapādachinnā
bhavissantīti. evaṁ mahārāja yo hi idha hatthapādacchedanaṁ patto hoti
so paralokaṁ gantvā hatthapādachinnova bhavissatīti. te na saddahāmāti.
evaṁ vutte makkhaligosālo tuṇhī ahosi. atha kho malindo
rājā makkhaligosālaṁ etadavoca sace kho taṁ makkhaligosāla evaṁ
puccheyyaṁ atthi bhante kusalāni kammānīti evaṁ puṭṭho tvaṁ bālo
evaṁ byākareyyāsīti. yathā yathā paṭisandhikammaṁ karonti tena tena
paṭisandhanti. atha kho milindassa rañño etadahosi rammaṇīyā
vata bho dosinā ratti kinnukhvajja samaṇaṁ vā brāhmaṇaṁ vā
saṁghiṁ vā gaṇiṁ vā gaṇācariyaṁ vā arahantaṁ sammāsambuddhaṁ paṭijānamānaṁ
upasaṅkameyyāmi yo mayā saddhiṁ sallapituṁ kaṅkhāna paṭivinetunti.
punappunaṁ bhaṇitvā amacce pucchi. tepi asukaṭṭhāne atthīti
avatvā tuṇhībhūtā tuṇhībhūtassa rañño mukhaṁ oloketvā acchanti.
tena kho pana samayena sabbehi tehi samaṇabrāhmaṇehi tadā
sāgalanagaraṁ dvādasahi vassehi suññaṁ viya hoti.
samaṇabrāhmaṇagahapatipaṇḍitehi suñño hoti. yattha pana
samaṇabrāhmaṇagahapatipaṇḍitā vasanti rājā pana tesaṁ tattha upasaṅkamitvā
paṇḍitānaṁ pañhāni pucchati. tepi sabbe rājānaṁ atosayitvā
yena vā tena vā pakkamanti. ye pana aññaṁ disaṁ na gacchanti
tepi sabbe tuṇhī acchanti. yebhuyyena himavantameva gacchanti.

page number: 010

tena kho pana samayena koṭisatā arahantā himavante pabbate
rakkhitaleṇe vasanti. te bhikkhū āyasmantā assaguttapamukhā
dibbena sotena taṁ pavuttiṁ sutvā sannipātaṁ akaṁsu.
yugandharapabbatamuddhani tattha sannipātetuṁ ghosāpetvā evaṁ tāva paripucchanti
atthāvuso koci bhikkhu paṭibalo milindena raññā saddhiṁ sallapituṁ
kaṅkhāni paṭivinetunti. evaṁ vutte koṭisatā arahantā tuṇhī
ahesuṁ. dutiyampi kho tatiyampi kho koṭisatā arahantā tuṇhī
ahesuṁ. atha kho āyasmā assagutto te bhikkhusaṁghe etadavoca
atthāvuso sakkassa bhavane vejayantassa pācinato ketumativimāne
mahāseno nāma devaputto paṭivasati so tena paṭibalo milindena
raññā saddhiṁ sallapituṁ kaṅkhāni paṭivinetunti. atha kho koṭisatā
arahantā tassa vacanaṁ sutvā himavante antarahitā sakkassa bhavane
pāturahesuṁ. addasā kho sakko devānamindo te bhikkhusaṁghe
dūrato āgacchante disvā yenāyasmā assagutto tenupasaṅkami
upasaṅkamitvā āyasmantaṁ assaguttaṁ abhivādetvā āyasmantaṁ
assaguttaṁ etadavoca mahā kho bhante bhikkhusaṁgho anuppatto ahaṁ
saṁghassa ārāmiko kiṁ karaṇīyanti. atha kho āyasmā assagutto
sakkaṁ devānamindaṁ etadavoca ayaṁ mahārāja jambūdīpe milindo
nāma mahārājā uppanno bahūni vādīsatthāni uggahitāni honti
vādīdūrāsaddo duppassaho puthutitthiyakarānaṁ tesaṁ aggamakkhāyati
ayaṁ milindo rājā sāsanaṁ upasaṅkamitvā titthiyavādena pañhaṁ

page number: 011

pucchitvā bhikkhusaṁghaṁ viheṭhessatīti. atha kho sakko devānamindo
āyasmantaṁ assaguttaṁ etadavoca ayaṁ bhante ito cuto milindo
rājā manussesu uppannoti. evaṁ mahārājāti. atha kho
sakko devānamindo āyasmantaṁ assaguttaṁ etadavoca eso bhante
ketumativimāne mahāseno nāma devaputto paṭivasati so tena
paṭibalo milindena rājena saddhiṁ sallapituṁ kaṅkhāni paṭivinetuṁ taṁ
devaputtaṁ yācissāmi manussalokupapattiyāti. atha kho sakko
devānamindo bhikkhusaṁghaṁ purakkhitvā ketumativimānaṁ pavīsitvā
mahāsenadevaputtaṁ āliṅgitvā mahāsenadevaputtaṁ etadavoca yācati taṁ
mārisa bhikkhusaṁgho manussaloke upapattiyāti. na me bhante
manussalokenattho kammehi bahulīhi tippāni manussalokāni imasmiṁ bhante
devapure uparupari uppattiko hutvā tattheva parinibbāyissāmīti.
atha kho āyasmā assagutto mahāsenadevaputtaṁ etadavoca idha
mayaṁ mārisa sadevakaṁ lokaṁ anulokiyamānā aññatra tayā milindassa
rañño vādaṁ bhinditvā sāsanaṁ paggahetuṁ samatthaṁ aññaṁ kañci
na passāma yācati taṁ mārisa bhikkhusaṁghoti sādhu mārisa manussaloke
anulokiyamāno nibbattitvā dasabalassa sāsanaṁ paggaṇhitvā paṭiññaṁ
dehīti. dutiyampi kho bhikkhusaṁghe yācante sakke devānaminde
yācante devaputto evamāha gamissāmāhaṁ bhante manussalokaṁ detha
me varāni ahaṁ milindassa rañño vādaṁ bhinditvā sāsanaṁ paggahetuṁ
samattho bhavissāmīti. haṭṭhatuṭṭho udaggo hutvā sādhu bhante

page number: 012

manussaloke uppajjissāmīti paṭiññaṁ datvā varaṁ gahetvā tuṇhī
ahosi. atha kho bhikkhusaṁgho mahāsenassa devaputtassa paṭiññaṁ
gahetvā devesu tāvatiṁsesu antarahito himavante pabbate rakkhitaleṇe
pāturahosi.
atha kho āyasmā assagutto te bhikkhusaṁghe etadavoca
atthāvuso imasmiṁyeva bhikkhusaṁghe bhikkhu anāgatoti. evaṁ vutte
aññataro bhikkhu āyasmantaṁ assaguttaṁ etadavoca atthi bhante
āyasmā rohano himavantaṁ pabbataṁ pavīsitvā sattame divase
paṭhamajjhānaṁ samāpanno tassa santike dūtaṁ pahiṇissāmāti. tena
kho pana samayena āyasmā rohano koṭisatānaṁ arahantānaṁ cetasā
cetoparivitakkamaññāya taṁkhaṇaññeva nirodhā vuṭṭhāya saṁgho maṁ
paṭimānetīti himavantapabbate antarahito koṭisatānaṁ arahantānaṁ
purato rakkhitaleṇe pāturahosi. atha kho koṭisatā arahantā
āyasmantaṁ rohanaṁ etadavocuṁ kiṁ nukho āvuso rohana sāsanesu
bhijjantesu na ussahasi na passasi saṁghassa karaṇīyānīti. amanasikārena
kho bhante ahosinti. tenahāvuso rohana amanasikāratāya
brahmadaṇḍakammena taṁ paṇāmāti. ko so bhanteti. atthāvuso
rohana himavantapasse kajaṅgalaṁ nāma brāhmaṇagāmo tattha sonuttaro
nāma brāhmaṇo paṭivasati tassa putto uppajjissati nāgaseno
nāma kumāro tenahāvuso rohana dasamāsādhikāni sattavassāni ca
ettakaṁ kālaṁ piṇḍāya carāhi taṁ kulaṁ piṇḍāya caritvā nāgasenaṁ

page number: 013

dārakaṁ nīharitvā agārasmā anagāriyaṁ pabbājehi pabbajite nāgasene
muñcissasīti. atha kho āyasmā rohano hotūti sampaṭicchi.
so devaputto devalokā cavitvā brāhmaṇiyā kucchismiṁ
paṭisandhiṁ gaṇhanto hoti. tasmiṁ khaṇe tayo acchariyā abbhūtadhammā
pātubhavanti āvudhabhaṇḍāni pajjaliṁsu akālavassaṁ abhipavassasi
mahāmegho abhipavassasi. atha kho āyasmā rohano dasamāsādhikāni ca
sattavassāni ca taṁ kulaṁ piṇḍāya carati abhivādanalābhaṁ na labhati
añjalikammaṁ na labhati sāmīcikammaṁ na labhati akkosañceva paṭilabhati
paribhāsañceva paṭilabhati. yadā uppannaṁ divasaṁ upādāya āyasmā
rohanopi sonuttarabrāhmaṇassa gehaṁ piṇḍapātatthāya pavīsati. tassa
satta vassāni pavīsanto neva kaṭacchubhikkhaṁ labhati. yāguṁ
uluṅkamattaṁ vā na labhati. aticchatha bhanteti vākyamattaṁpi na labhati.
sattannaṁ vassānaṁ accayena ekadivasaṁ aticchatha bhanteti vākyamattaṁpi
labhati. taṁdivasaṁyeva so brāhmaṇo bahikammantā āgacchanto
theraṁ paṭipathaṁ gataṁ passitvā pucchi kiṁ pabbajita amhākaṁ gehaṁ
āgamithāti. āma brāhmaṇāti. kiñci te laddhaṁ pabbajitāti.
āma laddhaṁ brāhmaṇāti. so anattamano gharaṁ gantvā pucchi
kiñci pabbajitassa dinnaṁ tumhehīti. na hi kiñci demāti
vutte dutiyampi divasaṁ gharadvāre nisinno ahaṁ ajja āgataṁ
pabbajitaṁ musāvādena codissāmīti cintesi. therepi dutiyampi divasaṁ
brāhmaṇassa gharadvāraṁ sampatte disvāna theraṁ brāhmaṇo etadavoca

page number: 014

hiyyo tumhe amhākaṁ gehe na kiñci labhitvā laddhaṁ mayā
brāhmaṇāti musāvādaṁ avocuttha kiṁ tumhākaṁ musāvādo vaṭṭati na
vaṭṭatīti. thero āha tumhākaṁ gehaṁ satta vassāni pavīsanto
na kiñci labhāmi hiyyo divasaṁ pana aticchatha bhanteti ekaṁ vākyameva
laddhaṁ ekavācaṁ paṭisanthāraṁ labhitvā evaṁ vadāmi laddhaṁ mayā
brāhmaṇāti. brāhmaṇo attamano somanassajāto cintesi
ayaṁ vācāpaṭisanthāraṁ labhitvā janamajjhe laddhanti vadati yadi aññaṁ
kiñci so lābhaṁ labhitvā kiṁ na pasaṁsati vācāpaṭisanthāraṁpi ca
laddhaṁ pasaṁsatīti. tumhe pasannā mayhaṁ bhattato niccakālaṁ kaṭacchubhikkhaṁ
imassa pabbajitassa dethāti āṇāpeti. therassa iriyāpathañca
upasamañca pasīditvā bhiyyoso mattāya pasanno theraṁ yācati
amhākaṁ gehe niccakālaṁ bhattaṁ bhuñjathāti. thero tuṇhībhāvena
adhivāsesi. brāhmaṇo paṇītaṁ khādanīyaṁ bhojanīyaṁ attano bhattato
deti. thero bhuttāvī onitapattapāṇī niccakālaṁ nikkhantasamayeva
thokaṁ buddhavacanaṁ kathetvā pakkamati. sāpi brāhmaṇī
dasamāsaccayena puttaṁ vijāyi. nāgasenoti nāmadheyyaṁ hoti. so
anupubbena vaḍḍhanto sattavassiko jāto. tena kho pana samayena
nāgasenassa dārakassa mātāpitaro nāgasenaṁ dārakaṁ etadavocuṁ idha
kho tāta nāgasena brāhmaṇakule sikkhāni sikkheyyāsīti. kiṁ tāta
imasmiṁ brāhmaṇakuleva sikkhaṁ nāmāti. tīṇi kho tāta nāgasena
vedāni sikkhaṁ nāma avasesāni sippāni sippaṁ nāmāti. tenahi tāta

page number: 015

sikkhissāmīti. sonuttaro brāhmaṇo ācariyassa sahassaṁ ācariyabhāgaṁ
datvā ekato ghare mañcakaṁ paññāpetvā nāgasenaṁ āha
tāta taṁ brāhmaṇaṁ evaṁ vadehi sajjhāyāhi kho tvaṁ
brāhmaṇamantānīti. hotu tātāti. so tathā katvā ācariyabrāhmaṇā
sajjhāyantūti. tenahi tāta dāraka uggaṇhāhīti ācariyā ca
brāhmaṇā sajjhāyanti. nāgasenassa dārakassa hi dāyādagatā
ekena uddesena tayo vedā hadayaṁ gatā vācuggatā supadhāritā
suvavatthāpitā sumanasikatā ahesuṁ. sakimeva cakkhuṁ udapādi tīsu
vedesu sanighaṇḍakesu bhedesu sārakkhappabhedesu itihāsapañcamesu padako
veyyākaraṇo lokāyatanamahāsupinalakkhaṇesu anaveyyo ahosi. sabbāni
sippāni sakiññeva cakkhuṁ uppajji. atha kho nāgaseno dārako
mātāpitaro etadavoca atthi nukho tāta imasmiṁyeva brāhmaṇakule
imāni taduttarāni sippāni ettakāneva sippānīti. natthi tāta
nāgasena imasmiṁyeva brāhmaṇakule imāni taduttarāni sippāni
ettakaññeva sippānīti. atha kho nāgaseno dārako ācariyassa anuyogaṁ
datvā poṭṭhakaṁ gahetvā pāsādā orohitvā pubbavāsanāya
coditahadayo rahogato paṭisallīno sattāhaṁ dvārasāle ṭhatvā sippānaṁ
paṭhamamajjhimapariyosānaṁ olokento sāraṁ adisvā vippaṭisārī ahosi
tucchāni imāni sippāni palāpāni bho imāni sippānīti.
tena kho pana samayena āyasmā rohano vattaniye senāsane
nisīditvā nāgasenassa dārakassa cetasā cetoparivitakkamaññāya

page number: 016

nivāsetvā pattacīvaramādāya vattaniye senāsane antarahito
kajaṅgalabrāhmaṇagāme tassa purato pāturahosi. addasā kho nāgaseno
dārako sattāhaṁ dvārasāle ṭhito āyasmantaṁ rohanaṁ dūratova
āgacchantaṁ disvāna attamano udaggo pamudito pītisomanassajāto
appeva nāmāyaṁ pabbajito kadāci sāraṁ jāneyyāti. yenāyasmā
rohano tenupasaṅkami upasaṅkamitvā āyasmantaṁ rohanaṁ etadavoca
kīdiso nukho edisā mārisā bhaṇḍakāsāvavasanoti. ahaṁ dāraka
pabbajito nāmāti. kena mārisa pabbajito nāmāti. pāpaṁ
vajjituṁ dosaṁ vajjituṁ tasmā dāraka pabbajito nāmāti. jānāsi
kho tvaṁ mārisa sippaṁ nāmāti. jānāmi kho ahaṁ dāraka sippanti.
yaṁ loke uttamaṁ sippaṁ atthi taṁ mama sandissasi sakkhissasi tvaṁ
byākarituṁ imaṁ pañhaṁ pucchissāmīti. sakkhissāmi dārakāti. kiṁ
kāraṇaṁ mārisa kesānipi massūnipi te na yathā aññesanti. soḷase
ca ime dāraka palibodhe disvā kesamassuṁ ohāranti pabbajitā
nāma katame soḷasa dāraka palibodhā ābharaṇapalibodhaṁ alaṅkārapalibodhaṁ
kammārapalibodhaṁ majjanapalibodhaṁ nikkhipanapalibodhaṁ dhovanapalibodhaṁ mālapalibodhaṁ
gandhapalibodhaṁ vāsanapalibodhaṁ haritakapalibodhaṁ āmalakapalibodhaṁ
mattikapalibodhaṁ sucikapalibodhaṁ bandhakapalibodhaṁ kocchapalibodhaṁ
kappakanhāpakapalibodhanti tattha kese tāva kimikulāni paṭivasanti taṁ
dubbaṇṇaṁ disvā socanti kilamanti paridevanti uraṁ tāḷenti
kandanti imesu kho dāraka palibodhesu yuñjantānaṁ narānaṁ sabbāni

page number: 017

atisukhumāni sippāni nāsentīti. acchariyaṁ vata bho imesu
soḷasapalibodhesu yuñjantānaṁ atisukhumāni sippāni na dissantīti kiṁkāraṇā
mārisa vatthānipi na yathā aññesanti. kāmanissitāni vatthāni
kammaniyāni gihibyañjanāni upayānikāni bhayāni vatthato uppajjanti
tena vatthānipi na yathā aññesanti. sakkosi tvaṁ mārisa
mamaṁ sippāni sikkhāpetunti. sakkomi kho dāraka tavaṁ sippāni
sikakhāpetunti. bhante dehi me sippānīti. akāraṇaṁ tāta
dāraka antaragharaṁ piṇḍāya paviṭṭhamhāti. atha kho nāgaseno
dārako āyasmato rohanassa pattaṁ ādāya gharaṁ pavīsāpetvā
paṇītena khādanīyena bhojanīyena sahatthā santappetvā sampavāretvā
āyasmantaṁ rohanaṁ bhuttāviṁ onitapattapāṇiṁ etadavoca sakkosi kho
tvaṁ mārisa maṁ sippāni sikkhāpetunti. sakkomi kho ahaṁ dāraka
tuvaṁ sippāni sikkhāpetuṁ yadā tvaṁ nippalibodho bhavissasi mātāpitaro
anujānāpetvā mama vesaṁ gaṇhissasi mama liṅgaṁ mama nimittaṁ paṭirūpaṁ
mama ākāraṁ tadā dassāmīti. atha kho nāgaseno dārako āyasmato
rohanassa vacanaṁ paṭisuṇitvā āhāraṁ upacchinditvā dukkhena mātāpitaro
pabbajjaṁ yācati. taṁ anuññātā mātāpitaro pabbajitvāpi
no putto mantaṁ uggaṇhituṁ gahetvā punāgacchatīti. so āyasmantaṁ
rohanaṁ etadavoca gahessāmi kho ahaṁ mārisa tava vesāni mamaṁ
sippāni sikkhāpetunti. atha kho āyasmā rohano nāgasenaṁ

page number: 018

dārakaṁ ādāya yena vattaniyaṁ senāsanaṁ vijambūvatthu tenupasaṅkami
upasaṅkamitvā vijambuvatthusenāsane ekarattiṁ vasitvā yena rakkhitaleṇaṁ
tenupasaṅkami upasaṅkamitvā koṭisatānaṁ arahantānaṁ pūrato pāturahosi.
tena kho pana samayena koṭisatā arahantā nāgasenaṁ dārakaṁ
rakkhitaleṇe pabbājenti. pabbajito kho panāyasmā nāgaseno āyasmantaṁ
rohanaṁ etadavoca gahito mayā bhante tava veso mamaṁ sippāni
sikkhāpetūti. atha kho āyasmato rohanassa etadahosi kiṁ nukho
paṭhamameva vineyyaṁ paṇḍito kho ayaṁ nāgaseno paṭhameneva
abhidhammapiṭakena vineyyanti. atha kho āyasmā rohano āyasmantaṁ
nāgasenaṁ etadavoca gaṇhāhi tvaṁ nāgasena mama sippānīti. āyasmantaṁ
nāgasenaṁ paṭhameneva abhidhammaṁ adāsi kusalā dhammā akusalā dhammā
abyākatā dhammāti tikadukañca abhidhammasaṅgaṇīvibhaṅgadhātukathā-
puggalapaññattikathāvatthuyamakapaṭṭhānamahāpakaraṇaṁ sabbantaṁ kathesi. atha
kho āyasmato nāgasenassa imesu tīsu padesu sattappakaraṇaṁ
sabbantaṁ abhidhammaṁ sakiṁyeva cakkhuṁ uppajjati. āyasmā nāgaseno
kusalā dhammā akusalā dhammā abyākatā dhammāti tikadukapaṭimaṇḍitaṁ
dhammasaṅgaṇiṁ khandhavibhaṅgādiaṭṭhārasavibhaṅgapaṭimaṇḍitaṁ vibhaṅgapakaraṇaṁ
saṅgaho asaṅgahoti ādinā cuddasavidhena vibhattaṁ dhātukathāpakaraṇaṁ
khandhapaññatti āyatanapaññattīti ādinā chabbidhena vibhattaṁ
puggalapaññattipakaraṇaṁ sakavāde paravāde pañca suttasatānīti suttasahassaṁ
samodhānetvā vibhattaṁ kathāvatthupakaraṇaṁ mūlayamakaṁ khandhayamakanti

page number: 019

ādinā dasavidhena vibhattaṁ yamakapakaraṇaṁ hetupaccayo ārammaṇapaccayoti
ādinā catuvīsatividhena vibhattaṁ paṭṭhānapakaraṇanti sabbantaṁ
abhidhammapiṭakaṁ ekeneva sajjhāyena ca paguṇaṁ katvā tiṭṭhatha bhante
na uttariṁ vadehi ettakaññeva sajjhāyissāmīti. atha kho āyasmā
nāgaseno maṇḍalamāle pavīsitvā abhidhammaṁ manasākāsi. kiṁ hi nukho
kusalā dhammā kiṁ hi nukho akusalā dhammā kiṁ hi nukho abyākatā
dhammāti sakiññeva abhidhamme sātthakathā manasi katvā yena koṭisatā
arahantā tenupasaṅkami upasaṅkamitvā koṭisatānaṁ arahantānaṁ etadavoca
ettakena kho ahaṁ bhante imesu tīsu padesu sattappakaraṇaṁ sabbantaṁ
abhidhammaṁ vitthārena osāremīti. osārehi sādhu nāgasena osārehi
nāgasenāti. atha kho āyasmā nāgaseno satta māsāni
sattappakaraṇaṁ vitthārena osāreti. paṭhavī unnadanti devā hassanti.
brahmā apphoṭenti dibbāyanti ca. candanacuṇṇāni abhippavassanti.
dibbāni maṇḍāravapupphāni abhivassanti. atha kho koṭisatā
arahantā āyasmato nāgasenassa sādhukāraṁ adaṁsu. atha kho koṭisatā
arahantā āyasmantaṁ nāgasenaṁ rakkhitaleṇe paripuṇṇavassaṁ upasampādenti.
upasampanno kho panāyasmā nāgaseno tassā rattiyā
accayena pubbaṇhasamayaṁ nivāsetvā pattacīvaramādāya gāmaṁ piṇḍāya
pavīsanto upajjhāyaṁ ārabbha evaṁ cetaso parivitakko uppajji
tuccho vata bho upajjhāyo bālo vata bho ca upajjhāyo abhidhammaṁ
ṭhapetvā avasesaṁ buddhavacanaṁ natthīti. atha kho āyasmā rohano

page number: 020

āyasmato nāgasenassa cetasā cetoparivitakkamaññāya āyasmantaṁ
nāgasenaṁ etadavoca ananucchaviyāni kho nāgasena vitakkāni
vitakkessasi tava ca ananucchaviyāni mamañca ananucchaviyānīti. atha kho
āyasmato nāgasenassa etadahosi acchariyaṁ vata bho abbhūtaṁ vata
bho paṇḍito kho me upajjhāyo mama cittaṁ jānāti yannūnāhaṁ
upajjhāyaṁ khamāpeyyanti. khamatha bhante na puna evarūpaṁ vitakkaṁ
vitakkessāmi na puna evarūpaṁ karissāmīti. na kho tyāhaṁ nāgasena
khamissāmi atthi kho nāgasena sāgalaṁ nāma puramhi milindo nāma
rājā rajjaṁ anusāseti tattha tvaṁ milindarājānaṁ pasādessasīti.
tiṭṭhatu bhante eko milindo rājā sakalajambūdīpe sīsena sīsaṁ
laggāpetvā āgantvā mama pañhaṁ pucchissanti sabbeva
pasādayissāmi khamatha bhanteti. na kho taṁ te ahaṁ nāgasena dutiyampi
vākyaṁ vadissāmi taṁ milindarājānaṁ pasādayissasi khamissāmihaṁ vo
nāgasenāti. imasmiṁyeva kho ahaṁ bhante tīṇi māsāni kassa vā
santike vāsaṁ paṭivasissāmīti. ayaṁ nāgasena āyasmā assagutto
vattaniye senāsane paṭivasati gaccha tvaṁ nāgasena yenāyasmā
assagutto tenupasaṅkami upasaṅkamitvā mama vacanena āyasmato
assaguttassa pāde sirasā vanda evañca vadehi amhākaṁ bhante
upajjhāyo tumhākaṁ appābādhaṁ appātaṅkaṁ lahuṭṭhānaṁ balaṁ
phāsuvihāraṁ pucchi āyasmato assaguttassa santike vāsaṁ paṭivasāti.
atha kho āyasmā nāgaseno upajjhāyassa vacanaṁ paṭisuṇitvā

page number: 021

upajjhāyaṁ padakkhiṇaṁ katvā vanditvā āpucchitvā gantvā anupubbena
cārikañcaramāno yenāyasmā assagutto tenupasaṅkami upasaṅkamitvā
āyasmantaṁ assaguttaṁ abhivādetvā ekamantaṁ nisīdi.
ekamantaṁ nisinno kho āyasmā nāgaseno āyasmantaṁ assaguttaṁ
etadavoca amhākaṁ bhante upajjhāyo tumhākaṁ pāde sirasā vandati
tumhākañca appābādhaṁ appātaṅkaṁ lahuṭṭhānaṁ phāsuvihāraṁ pucchatīti.
atha kho āyasmā assagutto āyasmantaṁ nāgasenaṁ etadavoca
kiṁnāmosīti. ahaṁ nāgasenoti. ahaṁ kiṁnāmoti. amhākaṁ
bhante upajjhāyo tumhākaṁ nāmaṁ jānātīti. tava nāgasena
upajjhāyo kiṁnāmoti. amhākaṁ bhante upajjhāyassa nāmaṁ tumhe
jānāthāti. sādhu sādhu nāgasenāti vatvā cintesi paṇḍito kho ayaṁ
nāgaseno sikkhākāmo anuppattaṁ yannūnāhaṁ nāgasenaṁ brahmadaṇḍena
paṇāmissāmīti. atha kho āyasmā assagutto āyasmantaṁ nāgasenaṁ
tīṇi māsāni na puna sallapi. atha kho āyasmā nāgaseno
āyasmato assaguttassa tīṇi māsāni pariveṇaṁ sammajjati mukhodakaṁ
paccupaṭṭhapeti. atha kho āyasmā assagutto puna pariveṇaṁ
sammajjati taṁ udakaṁ visajjetvā aññena mukhodakena mukhaṁ dhovati.
tena kho pana samayena āyasmato assaguttassa tiṁsamattāni vassāni
ekāyeva upāsikā upaṭṭheti. atha kho sā upāsikā temāsaccayena
yenāyasmā assagutto tenupasaṅkami upasaṅkamitvā āyasmantaṁ
assaguttaṁ etadavoca atthi nukho tāta tumhākaṁ santike añño

page number: 022

pabbajitoti. atha kho āyasmā assagutto taṁ upāsikaṁ etadavoca
atthi upāsike amhākaṁ santike nāgaseno nāma bhikkhūti.
tenahi tāta assagutta adhivāsehi nāgasenena saddhiṁ svātanāya
bhattanti. adhivāsesi kho āyasmā assagutto tuṇhībhāvena. atha
kho āyasmā assagutto tassā rattiyā accayena āyasmantaṁ
nāgasenaṁ ādāya pubbaṇhasamayaṁ nivāsetvā pattacīvaramādāya yena
upāsikāya nivesanaṁ tenupasaṅkami upasaṅkamitvā paññatte āsane
nisīdi. atha kho upāsikā āyasmantañca assaguttaṁ āyasmantañca
nāgasenaṁ paṇītena khādanīyena bhojanīyena sahatthā santappeti
sampavāreti. atha kho āyasmā assagutto bhuttāvī onitapattapāṇī
dīpaṁ ujjāletvā āyasmantaṁ nāgasenaṁ etadavoca tvaṁ
nāgasena imissā upāsikāya anumodāhīti. idaṁ vatvā
uṭṭhāyāsanā pakkāmi. atha kho sā upāsikā āyasmantaṁ nāgasenaṁ
etadavoca mahallikā kho ahaṁ tāta nāgasena gambhīratāya gāthāya
anumodāhīti. atha kho āyasmā nāgaseno tassā upāsikāya
vacanaṁ paṭisuṇitvā gambhīratāya gāthāya anumodanīyaṁ anumodeti.
tassā upāsikāya anumodantassa virajaṁ vītamalaṁ dhammacakkhuṁ
udapādi yaṁ kiñci samudayadhammaṁ sabbantaṁ nirodhadhammanti.
atha kho āyasmā nāgaseno anumodanaṁ karoti. upāsikā
sakiññeva dhammadesanāpariyosāne sotāpattiphalaṁ paṭivijjhi. atha
kho āyasmā assagutto maṇḍalamāle nisīditvā dibbena cakkhunā

page number: 023

visuddhena atikkantamānussikena āyasmato nāgasenassa cetasā
cetoparivitakkamaññāya sādhukāraṁ pavattesi sādhu sādhu nāgasena
ekena kaṇḍappahārena dve mahākāyā padālitāti. anekāni
devatāsahassāni apphoṭenti udaggāni hāsenti acchariyaṁ vata bho
abbhūtaṁ vata bho yatra hi nāma āyasmā nāgaseno gambhīratāya
gāthāya anumodanīyaṁ anunodatīti. dibbāni candanacuṇṇāni
abhippavassanti. atha kho āyasmā nāgaseno gambhīratāya gāthāya
anumodanīyaṁ anumoditvā uṭṭhāyāsanā yenāyasmā assagutto
tenupasaṅkami upasaṅkamitvā āyasmantaṁ assaguttaṁ abhivādetvā
ekamantaṁ nisīdi. ekamantaṁ nisinnaṁ kho āyasmantaṁ nāgasenaṁ
āyasmā assagutto etadavoca cīranivāsī kho tvaṁ nāgasena
gaccha tvaṁ nāgasena pātaliputtanagaraṁ uttaradisāya asokārāme nāma
vihāramhi āyasmā dhammarakkhito paṭivasati āyasmato dhammarakkhitassa
santikā buddhavacanaṁ pariyāpuṇissasīti. kīvadūro bhante ito
pātaliputtoti. yojanasatāni nāgasena ito pātaliputtoti.
dūro bhante pātaliputto antarāmagge dubbhikkhāni dvīhitikāni
kinti ahaṁ gamissāmīti. gaccha tvaṁ nāgasena antarāmagge
piṇḍapātaṁ labhissasi sālīnaṁ odanaṁ viggatakāḷikaṁ anekasūpaṁ
anekabyañjananti. atha kho āyasmā nāgaseno āyasmato
assaguttassa vacanaṁ paṭisuṇitvā āyasmantaṁ assaguttaṁ abhivādetvā
padakkhiṇaṁ katvā anupubbena cārikañcaramāno pakkāmi.

page number: 024

tena kho pana samayena pātaliputtako seṭṭhī pañcamattāni
sakaṭasatāni yojāpetvā bhaṇḍamūlaṁ gahetvā yena pātaliputto
tena addhānamaggapaṭipanno. addasā kho pātaliputtako seṭṭhī
āyasmantaṁ nāgasenaṁ dūratova āgacchantaṁ disvāna pañcamattāni
sakaṭasatāni paṇāmetvā āyasmantaṁ nāgasenaṁ etadavoca kuhiṁ nu
tvaṁ tāta gamissasīti. pātaliputtaṁ gahapati gamissāmīti. tumhe hi
pātaliputtaṁ gamissatha amhehi saddhiṁ sukhaṁ gacchathāti. kalyāṇaṁ
vuccati gahapatīti. atha kho pātaliputtako seṭṭhī tassa iriyāpathaṁ
oloketvā āyasmantaṁ nāgasenaṁ paṇītena khādanīyena bhojanīyena
sahatthā santappesi sampavāresi. āyasmantaṁ nāgasenaṁ bhuttāviṁ
onitapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.
ekamantaṁ nisinno kho pātaliputtako seṭṭhī āyasmantaṁ nāgasenaṁ
etadavoca kiṁnāmosi tvaṁ tātāti. gahapati nāgaseno nāmāti.
jānāsi kho tvaṁ tāta buddhavacanaṁ nāmāti. jānāmi kho gahapati
abhidhammapadānīti. lābhā no tāta suladdhā no tāta ahampi
abhidhammiko ca tvaṁpi abhidhammiko ca kālena kālaṁ abhidhammaṁ sajjhāyāma
bhaṇāhi tāta nāgasena abhidhammapadānīti. atha kho āyasmā nāgaseno
pātaliputtassa seṭṭhissa abhidhammaṁ desesi. desente pātaliputtako
attamano udaggo pamudito somanassajāto. pātaliputtakaseṭṭhissa
vīrajaṁ vītamalaṁ dhammacakkhuṁ udapādi yaṁ kiñci samudayadhammaṁ sabbantaṁ
nirodhadhammanti. atha kho pātaliputtako seṭṭhī pañcamattāni

page number: 025

sakaṭasatāni yojāpetvā addhānamaggaṁ paṭipajji. atha kho
pātaliputtako seṭṭhī avidūre pātaliputte āyasmantaṁ nāgasenaṁ etadavoca
ayaṁ tāta nāgasena vattaniyāsokārāmassa maggo dehi tāta nāgasena
varānīti. bhikkhuko ahaṁ gahapati pabbajito kiṁ varaṁ dassāmīti.
yaṁ tāta varaṁ kappati taṁ varaṁ dehīti. kalyāṇaṁ vuccati gahapatīti.
idaṁ tāta nāgasena kambalaratanaṁ soḷasahatthaṁ āyāmena aṭṭhahatthaṁ
vitthārena paṭiggaṇhāhi tāta nāgasena idaṁ kambalaratanaṁ anukampaṁ
upādāyāti. paṭiggahesi kho āyasmā nāgaseno taṁ kambalaratanaṁ
anukampaṁ upādāya. atha kho pātaliputtako seṭṭhī attamano
udaggo pamudito pītisomanassajāto āyasmantaṁ nāgasenaṁ paṭiññaṁ
gahetvā padakkhiṇaṁ katvā añjaliṁ paggahetvā pacchato gantvā
yena pātaliputto tenupasaṅkami. atha kho āyasmā nāgaseno
yena asokārāmo yenāyasmā dhammarakkhito tenupasaṅkami
upasaṅkamitvā āyasmantaṁ dhammarakkhitaṁ etadavoca amhākaṁ bhante
buddhavacanaṁ sikkhāpethāti.
tena kho pana samayena āyasmā tissadatto tāmbapaṇṇidīpe
sabbantaṁ buddhavacanaṁ pariyāpuṇitvā yena jambūdīpo tenupasaṅkami
upasaṅkamitvā āyasmantaṁ dhammarakkhitaṁ abhivādetvā ekamantaṁ nisīdi.
ekamantaṁ nisinno kho āyasmā tissadatto āyasmantaṁ dhammarakkhitaṁ
etadavoca dūrato kho ahaṁ bhante āgato amhākaṁ buddhavacanaṁ

page number: 026

sikkhāpethāti. atha kho āyasmā dhammarakkhito āyasmantaṁ nāgasenaṁ
etadavoca tvaṁ nāgasena tissadattena saddhiṁ buddhavacanaṁ pariyāpuṇeyyāsi
susajjhāyā bhavissanti na ca ukkaṇṭheyyāthāti. nāhaṁ bhante
siṁhaḷakena saddhiṁ buddhavacanaṁ gaṇhissāmīti. taṁ kissa hetu aviññātāresu
milakkhesu na samāgamo kātabbo kimaṅgaṁ pana buddhavacanenāti.
dutiyampi āyasmā dhammarakkhito āyasmantaṁ nāgasenaṁ etadavoca
gaṇhāhi tvaṁ nāgasena tissadattena buddhavacanaṁ paṇḍito tissadatto
nāpi aviññātoti. nāgaseno cintesi ayuttaṁ mayā cintitaṁ
aho bhāriyaṁ mayā kataṁ handāhaṁ āyasmantaṁ tissadattaṁ
khamāpessāmīti. uṭṭhāyāsanā pañcapatiṭṭhitena vanditvā añjaliṁ
paggahetvā khamatha me bhante dosaṁ na puna evarūpaṁ vacanaṁ kathessāmīti.
sādhu sādhu nāgasena khamissāmi te dosanti. atha kho āyasmā
ca nāgaseno āyasmā tissadatto ca āyasmato dhammarakkhitassa
santike buddhavacanaṁ pariyāpuṇiṁsu. ekena nidesena dīghanikāyaṁ
sajjhāyiṁsu. atha kho āyasmā ca nāgaseno āyasmā ca
tissadatto tīṇi māsāni tepiṭakaṁ buddhavacanaṁ sabbantaṁ byañjanato
manasā akaṁsu. puna tīṇi māsāni tepiṭakaṁ buddhavacanaṁ sabbantaṁ
atthato manasā akaṁsu. atha kho dhammarakkhito āyasmantaṁ nāgasenaṁ
etadavoca seyyathāpi nāgasena gopālako gāvaṁ rakkhati añño
gorasaṁ paribhuñjati evameva kho nāgasena puthujjano tepiṭakaṁ buddhavacanaṁ
dhārento gopālako viya na bhāgī sāmaññassāti. hotu bhante

page number: 027

ettakaṁ anusāsitanti. atha kho āyasmā nāgaseno teneva divasena
teneva rattibhāgena catusaccaṁ saha paṭisambhidāhi arahattaṁ pāpuṇi.
saha saccapaṭivedhena āyasmato nāgasenassa paṭhavī unnadati sukampati
saṁkampati. tenāha
ravati calati paṭhavī ucchuyantaṁva pīḷitaṁ
telayantaṁ yathā cakkaṁ evaṁ kampati medanī
saṁkhubbhisu samuddo ca girindo tattha onami
onamite sinerumhi hiṁhiṁsaddo pavattatīti.
sabbe devā paṭinandiṁsu. devā hassanti brahmā apphoṭenti.
dibbāni ca candanacuṇṇāni abhippavassanti. dibbāni maṇḍāravapupphāni
abhippavassanti.
tena kho pana samayena koṭisatā arahantā himavante pabbate
rakkhitaleṇe sannipātamakaṁsu. āyasmato nāgasenassa santike dūtaṁ
pāhesuṁ āgacchatu nāgaseno mayaṁ tumhākaṁ dassanakāmāti. atha
kho āyasmā nāgaseno dūtassa vacanaṁ sutvā asokārāme antarahito
himavante pabbate rakkhitaleṇe koṭisatānaṁ arahattānaṁ purato
pāturahosi. yena therā tenupasaṅkami upasaṅkamitvā therānaṁ pāde
vanditvā etadavoca kiṁ nu tumhehi dūto pesitoti. nāgasena
eso milindo rājā amhākaṁ viheṭheti vādapaṭivādaṁ pucchanāya
sādhu nāgasena gaccha tvaṁ milindaṁ rājānaṁ damehīti. tiṭṭhatu
bhante eko milindo rājā milindasamaṁ rājānaṁ sakalajambūdīpaṁ

page number: 028

sīsena sīsaṁ laggāpentaṁ pañhāvisajjanena tosayituṁ sakkomīti
bhaṇāti. atha kho āyasmā nāgaseno therānaṁ etadavoca gacchantu
therā sāgalanagaraṁ asaṁbhītenāti. atha kho therā naṁ kāsāvapajotaṁ
akaṁsu. atha kho āyasmā nāgaseno asītimattehi bhikkhusahassehi
parivuto yena himavante pabbate rakkhitaleṇe koṭisatā arahantā
tesaṁ purato pāturahosi.
tena kho pana samayena āyupālo nāma thero pañcanikāyiko
saṁkheyyapariveṇe paṭivasati. tena kho pana samayena milindassa
rañño etadahosi ramaṇīyā vata bho dosinā ratti kinnu khvajja
samaṇaṁ vā brāhmaṇaṁ vā saṁghiṁ vā gaṇiṁ vā gaṇācariyaṁ vā api
ca arahantaṁ sammāsambuddhaṁ paṭijānamānaṁ upasaṅkameyyāmi yo mayā saddhiṁ
samullapituṁ kaṅkhāni paṭivinetunti. evaṁ vutte pañcasatā yonakā milindaṁ
rājānaṁ etadavocuṁ atthi mahārāja āyasmā āyupālo nāma thero
tepiṭakadharo bahussuto cittakathī kalyāṇapaṭibhāṇo pañcanikāyiko
so saṁkheyyapariveṇe paṭivasati gaccha tvaṁ mahārāja āyasmantaṁ
āyupālaṁ pañhaṁ pucchassūti. tenahi bhaṇe bhadantassa ārocethāti.
atha kho nemittiyo āyasmato āyupālassa santike dūtaṁ
pāhesi rājā bhante milindo āyasmantaṁ āyupālaṁ dassanakāmoti.
āyasmā āyupālo evamāha tenahi rājā āgacchatūti.
atha kho milindo rājā pañcasatamattehi yonakehi parivuto
balabāhanaṁ rathamāruyha yena saṁkheyyapariveṇaṁ yenāyasmā āyupālo

page number: 029

tenupasaṅkami upasaṅkamitvā āyupālena saddhiṁ sammodi. sammodanīyaṁ
kathaṁ sārāṇīyaṁ vītisāretvā ekamantaṁ nisīdi. ekamantaṁ nisinno
kho milindo rājā āyasmantaṁ āyupālaṁ etadavoca kimatthiyā
bhante āyupāla pabbajjā kopi tumhākaṁ paramatthoti. dhammacariyāya
samacariyatthāya kho mahārāja pabbajjā atthāya hitāya sukhāya
devamanussānanti. atthi bhante koci gihi dhammacārī samacārīti.
āma mahārāja atthi gihi dhammacārī samacārī yathā mahārāja bhagavati
bārāṇasiyaṁ isipatane migadāye anuttaraṁ dhammacakkaṁ pavattente
aṭṭhārasabrahmakoṭīnaṁ devānaṁ dhammābhisamayo ahosi sabbe te gihibhūtā
na pabbajitā ekoyeva na pabbajito vessantarapariyāye
khadiraṅgārapariyāye rāhulovādapariyāye saṁkassanagaradvāramhi dhammaṁ
desente vīsatipāṇakoṭīnaṁ dhammābhisamayo ahosi sabbe te gihibhūtā na
pabbajitāti. atha kho milindo rājā āyasmantaṁ āyupālaṁ etadavoca
tenahi niratthakā bhante āyupāla pabbajjā pubbe pāpassa kammassa
phalanissandena samaṇā sākyaputtiyā pabbajanti dhutaṅgaṁ paricaranti
ye te bhante āyupāla ekāsanikā te pubbe parassa bhogahārakā
bhogaṁ pacchinditvā tena tassa kammassa vipākena ekāsanikā bhavanti
na labhanti kālena kālaṁ paribhuñjituṁ tesaṁ sīlaṁ natthi tapo natthi
brahmacariyaṁ natthi ye bhante āyupāla abbhokāsikā te pubbe
paresaṁ gāmaṁ vilumpentā gharaṁ bhinditvā ca tena tassa kammassa
vipākena abbhokāsikā bhavanti na labhanti senāsanaṁ tesaṁ sīlaṁ natthi

page number: 030

tapo natthi brahmacariyaṁ natthi ye bhante āyupāla nesajjaniyā te
pubbe paṇṭhadūsakā corā bhavanti paṇṭhake jane gahetvā bandhitvā
nisīdāpenti tena tassa kammassa vipākena nesajjaniyā bhavanti na
labhanti seyyaṁ kappetuṁ tesaṁ sīlaṁ natthi tapo natthi brahmacariyaṁ
natthīti. evaṁ vutte atha kho āyasmā āyupālo tuṇhī ahosi
na kiñci paṭibhāsati. atha pañcasatā yonakā evamāhaṁsu paṇḍito
kho mahārāja bhikkhu bahussuto apica avisārado na kiñci paṭibhāsatīti.
atha kho milindo rājā sabbantaṁ parisaṁ anoloketvā āyasmantaṁ
āyupālaṁ tuṇhībhūtaṁ disvā apphoṭetvā ukkoṭetvā abhīte yonake
passitvā tepi etadavoca tuccho vata bho jambūdīpo natthi koci
samaṇo vā brāhmaṇo vā saṁghī vā gaṇī vā gaṇācariyo vā
apica arahantaṁ sammāsambuddhaṁ paṭijānamāno yo mayā saddhiṁ samullapituṁ
kaṅkhāni paṭivinetunti. thero tassa rañño ākāraṁ disvā cintesi
mayaṁ samaṇā nāma nāpi bhaṇḍanakāraṇāya paṭirūpā na kalahakāraṇāya
sāvetabbā mayāpi raññā pucchitapañhaṁ akathetabbaṁ gantabbaṁ neva
sāsanassa ullulikā bhaveyyāti cammakhandhaṁ papphoṭetvā uṭṭhāya
gato. puna rājā cintesi nissaṁsayaṁ bho atthi añño koci
paṇḍito bhikkhu yo mayā saddhiṁ samullapissati yena ime yonakā
na maṅku hontīti. nemittiyaṁ etadavoca nemittiya atthi añño
koci paṇḍito bhikkhu yo mayā saddhiṁ samullapissatīti.
tasmiṁ kho pana samaye āyasmā nāgaseno samaṇagaṇaparivuto

page number: 031

saṁghī gaṇī gaṇācariyo ñāto yasassī tipiṭakadharo vedagū pabhinnabuddhimā
āgatāgamo pabhinnapaṭisambhido navaṅgajinasatthusāsane pariyattidharo
pāramiṅgato akampaniyo ca selarājā sannibho ca asamena
manasā supaṇḍito parappavādamaddano vicitrabyañjano atthadhammesu
kovido durāsado dunnivāraṇo durāpāraho raṇañjaho pabhaṅkaro
tamonudo mahākathī atthapaṭibhāṇadhammapaṭibhāṇaniruttipaṭibhāṇabyañjana-
paṭibhāṇapaṭisambhido supāramiṅgato mahākathī āgatāgamo
mahāsamuddasāgaropamo buddhimā so paramagaṇī gaṇānaṁ uttamo
kumatigaṇigaṇapavādakovido paratitthiyaparimaddano viyatto vinīto visārado
sukhabahulo saṁghasobhaṇo arahā lābhaggayasaggasakkārānaṁ patto
catassaṁ parisānaṁ sakkato garukato mānito pūjito viññato
buddhīnaṁ paṇḍitānaṁ sotapasādāpannānaṁ pālīyaṭṭhānaṁ sandassento
navaṅgajinasāsanaṁ satthu pakāsento desento sāsanaratanaṁ pavaraṁ
janayanto dhammayāgaṁ ussāpento dhammayūpaṁ paggahanto dhammadhajaṁ
ussāpento dhammasaṁkhaṁ dhamento dhammabheriṁ ninnādayanto
catusaccāalambaramurajamahāmudiṅgaṁ nighosento indagajendagajjitausabhagajjitaṁ
gajjito madhuragītatālatālitajanitaninnādavarasīhagajjito
ñāṇācariyavijulatādharaparavedhitena mahatā dhammameghena santappayanto
gāmanigamajanapadakhettapaṭananagararājadhānīsu cārikaṁ caramāno anupubbena
anukampamāno rājānañca mahatijanakāyayonakānaṁ nagaraṁ sāgalaṁ
anuppatto hoti. saṁkheyyaṁ nāma pariveṇaṁ tattha paṭivasati.

page number: 032

tenāhu porāṇā
bahussuto cittakathī nipuṇo ca visārado
sāmāyike ca kusalo paṭibhāṇe ca kovido
tepiṭakehi parivuto pañcanikāyikehi ca
catunikāyikā bhikkhū nāgasenaṁ purakkhisuṁ
tehi bhikkhūhi parivuto nipuṇo sabbapālibhi
caranto gāmanigamaṁ sāgalaṁ upasaṅkami
saṁkheyyaṁ pariveṇamhi nāgaseno vasī tadā
samatulehi parivuto pavane kesarī yathā
gambhīrapañño medhāvī maggāmaggassa kovido
uttamatthaṁ pakāsento nāgaseno visāradoti.
uppannoti nāgaseno sakalajambūdīpe pākaṭo ahosi. tasmiṁ pana
samaye nāgaseno nāma thero uppanno bahussuto tepiṭakadharo
āgatāgamo mātikādharo vicitrapaṭibhāṇo so sakalajambūdīpe pākaṭo
ahosi. taṁ saddaṁ sutvā devamantiyo milindaṁ rājānaṁ etadavoca
āgamehi tvaṁ mahārāja atthi bhikkhu ussahissati mahārāja nāgaseno
nāma bhikkhu ussahissati dhammakathiko paṇḍito viyatto medhāvī
visārado bahussuto vicitrakathī kalyāṇapaṭibhāṇo atthadhammaniruttipaṭibhāṇo
paṭisambhidappatto vasī supāramipatto api indasuyāma
varuṇakuveravessavaṇṇalokapālehi ca sabbapitupitāmahena
mahābrahmunā saddhiṁ sakkā samullapituṁ kimaṅgaṁ pana manussenāti.

page number: 033

atha kho milindo rājā sahasā nāgasenoti saddaṁ sutvā ahudeva
bhayaṁ ahudeva chambhitattaṁ ahudeva lomahaṁso. so rājā devamantiyaṁ
etadavoca kattha nukho bho devamantiya etarahi āyasmā nāgaseno
viharati ārocetha dassanakāmo kho ahaṁ nāgasenaṁ āgacchatūti.
atha kho devamantiyo āyasmato nāgasenassa santike dūtaṁ pāhesi
āgacchatu bhante nāgasena rājā milindo dassanakāmoti. atha
kho āyasmā nāgaseno asītimattehi bhikkhusahassehi parivuto yena
sāgalanagaraṁ yena ca saṁkheyyapariveṇaṁ tenupasaṅkami. atha kho milindo
rājā devamantiyaṁ etadavoca tenahi tvaṁ devamantiya bhadantassa santike
dūtaṁ pāhehīti. evaṁ devāti kho devamantiyo āyasmato
nāgasenassa santike dūtaṁ pāhesi bhante milindo rājā āyasmantaṁ
dassanakāmoti. āyasmāpi kho nāgaseno evamāha tenahi
āgacchatūti. dūto āgantvā taṁ therassa vacanaṁ ācikkhi. atha
kho milindo rājā pañcamattehi yonakasatehi parivuto rathavaramāruyha
mahatā balanikāyena saddhiṁ yena saṁkheyyapariveṇaṁ yenāyasmā nāgaseno
tenupasaṅkami. tena kho pana samayena āyasmā nāgaseno asītiyā
bhikkhusahassehi saddhiṁ mahāmaṇḍalamālake nisinno hoti. atha
kho milindo rājā āyasmato nāgasenassa parisaṁ dūratova disvā
devamantiyaṁ etadavoca kassesā devamantiya mahati parisāti.
āyasmato kho deva nāgasenassa mahati parisāti. atha kho

page number: 034

milindassa rañño āyasmato nāgasenassa parisaṁ dūratova disvā
ahudeva bhayaṁ ahudeva chambhitattaṁ ahudeva lomahaṁso. atha kho
milindo khaggaparivārito viya gajo garudhaparivārito viya nāgo
ajagaraparivārito viya kotthako mahisaparivārito viya accho
nāgānubandho viya maṇḍako saddūlānubandho viya migo ahituṇḍikasamāgato
viya pannago majjārīsamāgato viya undūro bhūtavejjasamāgato viya
pisāco rāhumukhato viya cando pannago viya peḷabbhantaragato
sakuṇo viya pañjarantaragato maccho viya jālantaragato
vāḷavanamanuppaviṭṭho viya puriso vessavaṇṇāparādhiko viya yakkho
parikkhīṇāyuko viya devaputto bhīto ubbitto utrāso saṁviggo
lomahaṭṭhajāto dummano bhantacitto viparitamānaso mā maṁ ayaṁ
jano viparibhavīti cittaṁ upaṭṭhapetvā devamantiyaṁ etadavoca mā
tvaṁ kho devamantiya āyasmantaṁ nāgasenaṁ mayhaṁ ācikkhāhi
anakkhātaṁyeva ahaṁ nāgasenaṁ jānāmīti. sādhu deva tvaṁyeva
jāneyyāsīti.
tena kho pana samayena āyasmā nāgaseno tassā
bhikkhuparisāya purato cattāḷīsabhikkhusahassānaṁ navataro hoti pacchato
cattāḷīsabhikkhusahassānaṁ vuḍḍhataro. atha kho milindo rājā sabbantaṁ
bhikkhusaṁghaṁ purato pacchato ca majjhato ca anuviloketvā addasā
kho āyasmantaṁ nāgasenaṁ dūratova bhikkhusaṁghassa majjhe nisinnaṁ
kesarasīhaṁ viya vigatabhayabheravaṁ vigatalomahaṁsanaṁ vigatabhayaṁ visāradaṁ.

page number: 035

disvāna ākāreneva aññāsi eso kho ettha nāgasenoti.
atha kho milindo rājā devamantiyaṁ etadavoca eso kho devamantiya
āyasmā nāgasenoti. āma mahārāja eso kho nāgaseno
suṭṭhu kho tvaṁ mahārāja nāgasenaṁ aññāsīti. tato rājā
tuṭṭho ahosi anakkhātaṁyeva mayā nāgaseno ñātoti. atha kho
milindassa rañño āyasmantaṁ nāgasenaṁ disvāva ahudeva bhayaṁ
ahudeva chambhitattaṁ ahudeva lomahaṁsoti. tenāhu porāṇā
caraṇena ca sampannaṁ sudantaṁ uttame dame
disvā rājā nāgasenaṁ idaṁ vacanamabravi
kathikā mayā bahū diṭṭhā sākacchā osaṭṭhā bahū
na tādisaṁ bhayaṁ hoti ajja tāso yathā mama
nissaṁsayaṁ parājayo mama ajja bhavissati
jayo ca nāgasenassa yathā cittaṁ na saṇṭhitanti.
bāhirakathā niṭṭhitā.
-----------

page number: 036

paṭhamavaggo
atha kho milindo rājā yenāyasmā nāgaseno tenupasaṅkami
upasaṅkamitvā āyasmatā nāgasenena saddhiṁ sammodi. sammodanīyaṁ
kathaṁ sārāṇīyaṁ vītisāretvā ekamantaṁ nisīdi. āyasmāpi kho
paṭisammodiyeva rañño milindassa cittaṁ ārādhesi. atha kho
milindo rājā āyasmantaṁ nāgasenaṁ paṭhamaṁ pañhaṁ pucchi
samullapitukāmo bhanteti. samullapehi mahārāja ahaṁ sotukāmoti.
samullapito ahaṁ bhante tvaṁ suṇāhīti. suṇāmi mahārāja tvaṁ
samullapāhīti. kiṁ bhante tayā sutoti. kiṁ mahārāja tayā
samullapitoti. pucchitaṁ bhanteti. visajjitaṁ mahārājāti. kiṁ
bhante tayā visajjitoti. kiṁ mahārāja tayā pucchitoti. evaṁ
vutte pañcasatā yonakā āyasmato nāgasenassa sādhukāraṁ pavattetvā
milindaṁ rājānaṁ etadavocuṁ idāni kho tvaṁ mahārāja bhāsassūti.
atha kho milindo rājā āyasmantaṁ nāgasenaṁ taduttariṁ pañhaṁ
pucchi samullapantānaṁ pana bhante nāmañca gottañca na jānāmi
kathāyeva ca na uppajjati vākyaṁ na patiṭṭhati kiṁnāmosi bhanteti.
nāgasenoti kho mahārāja sabrahmacārī samudācaranti api ca
mātāpitaro nāmaṁ karonti nāgasenoti vā virasenoti vā surasenoti
vā sīhasenoti vā api ca mahārāja saṁkhyāsamaññā paññattivohāro
nāgasenoti yena mahārāja sabrahmacārī samudācaranti

page number: 037

puggalo tattha na upalabbhatīti. atha kho milindo rājā evamāha
suṇantu me bhonto ime pañcasatā yonakā asītisahassā bhikkhū
ayaṁ nāgaseno evamāha nāgasenoti kho mahārāja sabrahmacārī
samudācaranti api ca puggalo tattha na upalabbhatīti. sace bhante
nāgasena satto natthi yehi pattacīvaraṁ dinnaṁ piṇḍapātaṁ dinnaṁ
senāsanagilānapaccayabhesajjaparikkhāraṁ dinnaṁ tesaṁ kusalaṁ natthi tuvaṁ
mārito pāṇātipāto natthi sace bhante nāgasena puggalo na
upalabbhati kocarahi tumhākaṁ cīvaraṁ piṇḍapātaṁ senāsanaṁ
gilānapaccayabhesajjaparikkhāraṁ deti kocarahi taṁ bhuñjati ko sīlaṁ rakkhati
ko bhāvanaṁ anuyuñjati ko maggaphalanibbānaṁ sacchikaroti ko
pāṇātipātaṁ karoti ko adinnaṁ ādiyati ko kāmesu micchācāraṁ carati
ko musāvādaṁ bhaṇati ko majjaṁ pivati ko pañcānantariyakammaṁ
karoti tasmā natthi kusalaṁ natthi akusalaṁ natthi kusalākusalānaṁ
kammānaṁ kattā vā kāretā vā natthi sukaṭadukkaṭānaṁ kammānaṁ
phalavipāko sace bhante nāgasena yo tumhe māreti natthi
tassāpi pāṇātipāto tumhākaṁ bhante nāgasena natthi ācariyo
natthi upajjhāyo natthi upasampadā nāgasenoti maṁ mahārāja
sabrahmacārī samudācarantīti yaṁ vadasi katamo ettha nāgaseno kiṁ
nukho bhante tuvaṁ paripucchantānaṁ amhākaṁ bhante taṁ saddaṁ
parisuyyasīti. evaṁ mahārāja saddaṁ parisuyyāmīti. sace bhante
saddaṁ parisuyyasi atthi ettha nāgasenoti. na hi mahārājāti.

page number: 038

kiṁ bhante nāgasena kesā vā nāgasenoti. na hi mahārājāti.
lomā vā nāgasenoti. na hi mahārājāti. nakhā vā
nāgasenoti. na hi mahārājāti. dantā vā nāgasenoti. na hi
mahārājāti. taco vā nāgasenoti. na hi mahārājāti.
maṁsaṁ vā nāgasenoti. na hi mahārājāti. nahārū vā aṭṭhī
vā aṭṭhimiñjaṁ vā vakkaṁ vā hadayaṁ vā yakanaṁ vā kilomakaṁ vā
pihakaṁ vā papphāsaṁ vā antaṁ vā antaguṇaṁ vā udariyaṁ vā
karīsaṁ vā pittaṁ vā semhaṁ vā pubbo vā lohitaṁ vā sedo
vā medo vā assu vā vasā vā kheḷo vā siṅghānikā vā
ḷasikā vā muttaṁ vā matthakaṁ vā matthaluṅgaṁ vā nāgasenoti.
na hi mahārājāti. rūpaṁ vā nāgasenoti. vedanā vā
nāgasenoti. saññā vā nāgasenoti. saṁkhārā vā nāgasenoti.
viññāṇaṁ vā nāgasenoti. na hi mahārājāti. cakkhudhātu vā
rūpadhātu vā sotadhātu vā saddadhātu vā ghānadhātu vā gandhadhātu
vā jivhādhātu vā rasadhātu vā kāyadhātu vā phoṭṭhabbadhātu
vā manodhātu vā nāgasenoti. na hi mahārājāti. kiṁ pana
bhante rūpaṁ vedanā saññā saṁkhārā viññāṇaṁ nāgasenoti.
na hi mahārājāti. kiṁ pana bhante aññatra rūpaṁ vedanā
saññā saṁkhārā viññāṇaṁ vā nāgasenoti. na hi mahārājāti.
tava bhante paripucchanto na passāmi na dakkhāmi nāgasenaṁ natthi
tvaṁ bhante alikaṁ bhāsasi musāvādaṁ vadasīti. evaṁ vutte atha

page number: 039

kho āyasmā nāgaseno arahā paṭisambhidappatto mettābhāvaniyo
milindassa rañño cetasā cetoparivitakkamaññāya muhuttaṁ tuṇhī
ahosi. muhuttaṁ tuṇhī hutvā milindaṁ rājānaṁ etadavoca tvaṁ
mahārāja accantaṁ sukhumālo khattiyasukhumālo majjhantikasamayaṁ
uṇhātape nagarato nikkhamitvā mama santikaṁ pādena āgacchasi
sakkharāsu pādantaṁ parikkhatāsu pādā rujjhanti kāyo kilamati
cittaṁ upahaññati tava dukkhasahagataṁ kāyaviññāṇaṁ uppajjati.
taṁ kissa hetu ca tasmā caṇḍiyo caṇḍiyavācaṁ bhāsati tvaṁ
mahārāja kharantaṁ paṭisaṁsedesi kinnu tvaṁ pādenāgatosi udāhu
vāhanenāti. atha kho milindo rājā āyasmantaṁ nāgasenaṁ
etadavoca nāhaṁ bhante nāgasena tava santikaṁ pādena āgacchāmi
rathena kho ahaṁ bhante nāgasena tava santikaṁ āgacchāmīti.
suṇantu me bhonto pañcasatā yonakā asītisahassā ca bhikkhū
ayaṁ milindo rājā evamāha rathena kho ahaṁ bhante tava santikaṁ
āgacchāmīti. atha kho āyasmā nāgaseno milindaṁ rājānaṁ
etadavoca rathoti vacanaṁ mahārāja vadesīti. vadāmihaṁ bhante
nāgasenāti. sace tvaṁ mahārāja rathena āgacchasi rathaṁ me
ārocesi īsā rathoti. na hi bhanteti. akkhaṁ vā rathoti.
na hi bhanteti. akkhesu vā rathoti. na hi bhanteti. cakkaṁ vā
rathoti. na hi bhanteti. cakkesu vā rathoti. na hi bhanteti.
rathadaṇḍakaṁ vā rathoti. na hi bhanteti. rathapañjaraṁ vā

page number: 040

rathoti. na hi bhanteti. rasmiyo vā rathoti. na hi
bhanteti. rasmiyesu vā rathoti. na hi bhanteti. paṭodayaṭṭhi
vā rathoti. na hi bhanteti. paṭodayaṭṭhimhi vā rathoti. na hi
bhanteti. yugaṁ vā rathoti. na hi bhanteti. yugesu vā
rathoti. na hi bhanteti. tava mahārāja paripucchitaṁ rathaṁ na
passāmi ratho natthi tvaṁ mahārāja alikaṁ bhāsasi musāvādaṁ vadesi
tvaṁ imasmiṁ jambūdīpe aggarājā kissa pana tvaṁ mahārāja bhāyitvā
musā bhāsasīti. evaṁ vutte pañcasatā yonakā āyasmantaṁ
nāgasenaṁ sādhukāraṁ pavattetvā milindaṁ rājānaṁ etadavocuṁ idāni
tvaṁ mahārāja bhāsassūti. atha kho milindo rājā āyasmantaṁ
nāgasenaṁ etadavoca nāhaṁ bhante nāgasena musā bhaṇāmi īsañca
paṭicca akkhañca paṭicca cakkañca paṭicca rathadaṇḍakañca paṭicca
rathapañjarañca paṭicca rasmiñca paṭicca paṭodayaṭṭhiñca paṭicca
yugañca paṭicca rathoti paññattiṁ gacchatīti. suṭṭhu kho mahārāja
jāneyyāsi evameva kho mahārāja ahañca nāgasenoti.
kesañca paṭicca lomañca paṭicca nakhañca paṭicca dantañca paṭicca
tacañca paṭicca maṁsañca paṭicca nhāruñca paṭicca aṭṭhiñca
paṭicca .pe. matthaluṅgañca paṭicca nāgasenoti nāmapaññattiṁ
gacchatīti. bhāsitaṁ mahārāja paṭiccharāya bhikkhuniyā bhagavato sammukhā ca
yathāpi aṅgasambhārā hoti saddo ratho iti
evaṁ khandhesu santesu hoti sattoti sammatīti.

page number: 041

acchariyaṁ bhante nāgasena abbhūtaṁ bhante nāgasena ativicitrāni
pañhāpaṭibhāṇāni visajjitāni yadi buddho tiṭṭheyya sādhukāraṁ
pavatteyya sādhu bhante nāgasena vicitrāni pañhāpaṭibhāṇāni
visajjitānīti.
nāmapañho paṭhamo.
kativassosi tvaṁ bhante nāgasenāti. sattavasso ahaṁ
mahārājāti. kiṁ te bhante satta tuvaṁ vā satta gaṇaṁ vā sattāti.
tena pana samayena milindassa sabbābharaṇapaṭimaṇḍitassa rañño
kāmena āgaṇṭhitassa pilandhitamālabhārīalaṅkatassa paṭhaviyaṁ chāyā
dissati udakamaṇike chāyā dissati. atha kho āyasmā nāgaseno
milindaṁ rājānaṁ etadavoca ayante mahārāja udakamaṇike chāyā
dissati tvaṁ vā rājā ayaṁ vā chāyā rājāti. na hi bhante
nāgasena chāyā rājā ahaṁ rājā nāma mamaṁ nissāya chāyā
pavattatīti. evameva kho mahārāja vassagaṇañca satta atthi mamaṁ
nissāya pavattati chāyūpamaṁ mahārājāti. acchariyaṁ bhante nāgasena
abbhūtaṁ bhante nāgasena aticitrāni pañhāpaṭibhāṇāni visajjitānīti.
vassapañho dutiyo.
kimatthiyā bhante nāgasena pabbajjā kopi tumhākaṁ paramatthota.
thero evamāha idaṁ dukkhaṁ nirujjheyya aññaṁ dukkhaṁ na uppajjeyya
etadatthāya mahārāja pabbajjā atthāya hitāya sukhāya

page number: 042

devamanussānanti. rājā āha bhante nāgasena samullapissasi mayā
saddhinti. thero āha sace mahārāja paṇḍitavādena
samullapissasi tayā saddhiṁ samullapissāmi sace mahārāja rājavādena
samullapissasi na samullapissāmīti. rājā āha kathaṁ bhante
paṇḍitā sallapantīti. paṇḍitā mahārāja sallapantā niggahaṁ
kariyanti paṭikkammaṁ kariyanti visesaṁpi kariyanti paṭisedhaṁpi kariyanti
āveṭṭhanaṁpi kariyanti niveṭṭhanaṁpi kariyanti na paṇḍitā kuppanti
evaṁ mahārāja paṇḍitā sallapantīti. kathaṁ bhante rājāno
sallapantīti. rājāno mahārāja ekaṁ vatthuṁ paṭijānanti yo
na vilopeti āṇāpenti imassa daṇḍaṁ upanethāti evaṁ kho
mahārāja rājāno sallapantīti. paṇḍitavādena bhante
sallapissāmi no rājavādena visaṭṭho bhadanto yathā bhikkhuniyā vā
sāmaṇerena vā upāsakena vā ārāmikena vā sallapati evaṁ
visaṭṭho bhadanto sallapituṁ mā bhāyīti. suṭṭhu mahārājāti
thero abbhānumodati. rājā āha bhante nāgasena taṁ pucchissāmīti.
thero āha puccha mahārājāti. pucchitomhi bhante
nāgasenāti. visajjitaṁ mayā mahārājāti. kiṁ pana bhante
nāgasena tayā visajjitanti. kiṁ pana mahārāja tayā pucchitanti.
therassa tikkhapaṭiññāya pañho tatiyo.
atha kho milindassa rañño etadahosi paṇḍito kho ayaṁ
bhikkhu paṭibalo mayā saddhiṁ samullapituṁ bahukāni ca me ṭhānāni

page number: 043

pucchitabbāni bhavissanti apucchitāni me tāni ṭhānāni bhavissanti
athakhvāyaṁ suriyo atthaṅgamessati yannūnāhaṁ sve antepure
sallapeyyanti. atha kho rājā devamantiyaṁ etadavoca tenahi
devamantiya bhadantassa āroceyyāsi sve antepure sallāpo
bhavissatīti. idaṁ vatvā milindo rājā uṭṭhāyāsanā assaṁ
abhiruyhitvā nāgaseno nāgasenoti sajjhāyaṁ karonto pakkāmi.
atha kho devamantiyo āyasmantaṁ nāgasenaṁ etadavoca milindo bhante
rājā evamāha sve bhante antepure sallāpo bhavissatīti.
sādhūti thero abbhānumodi. tato tassā rattiyā accayena
nemittiyo ca antakāyo ca maṅkuro ca sabbadinno ca yena
milindo rājā tenupasaṅkamiṁsu upasaṅkamitvā milindaṁ rājānaṁ
etadavocuṁ āgacchatu mahārāja bhadanto nāgasenoti. rājā āha
āma āgacchatūti. kittakehi bhikkhūhi saddhiṁ āgacchatūti. rājā
āha yattakehi bhikkhūhi saddhiṁ icchati tattakehi bhikkhūhi saddhiṁ
āgacchatūti. dutiyampi kho sabbadinno āha āgacchatu mahārāja
dasahi bhikkhūhi saddhinti. dutiyampi kho rājā āha yattakehi
saddhiṁ icchati tattakehi saddhiṁ āgacchatūti. tatiyampi kho
sabbadinno āha āgacchatu mahārāja dasahi bhikkhūhi saddhinti.
nissaṁsayato mayaṁ bhaṇāma yattakehi bhikkhūhi saddhiṁ icchati tattakehi
bhikkhūhi saddhiṁ āgacchatūti. avassaṁ pariyantaṁ kataṁ kinnu kho mayaṁ
nappaṭibalā bhikkhūnaṁ bhojanaṁ dātunti. evaṁ vutte sabbadinno

page number: 044

maṅku ahosi. atha nemittiyo ca antakāyo ca maṅkuro ca
sabbadinno ca yenāyasmā nāgaseno tenupasaṅkamiṁsu upasaṅkamitvā
āyasmantaṁ nāgasenaṁ etadavocuṁ milindo bhante rājā evamāha
yattakehi bhikkhūhi saddhiṁ icchati tattakehi bhikkhūhi saddhiṁ āgacchatūti.
atha kho āyasmā nāgaseno pubbaṇhasamayaṁ nivāsetvā
pattacīvaramādāya asītiyā bhikkhusahassehi sāgalanagaraṁ pāvisi.
antakāyo āyasmantaṁ nāgasenaṁ nissāya āgacchanto āyasmantaṁ
nāgasenaṁ etadavoca bhante nāgasena yaṁ panetaṁ bhaṇasi nāgasenoti
katamettha nāgasenoti anupalabbhatīti. thero āha ko panettha
nāgasenoti maññasīti. antakāyo āha yo so bhante
abbhantare vāyujīvo pavisati ca nikkhamati ca so nāgasenoti
maññāmīti. thero āha yadi paneso vāto nikkhamitvā na
paviseyya jīveyya soti. na hi bhanteti. ye panime saṁkhadhamakā
saṁkhaṁ dhamenti tesaṁ vāto puna pavisatīti. na hi bhanteti. kissa
pana te na maranti ye suvaṇṇakārā suvaṇṇaṁ dhamenti tesaṁ
vāto puna pavisatīti. na hi bhanteti. ye panime pabbadhamakā
pabbaṁ dhamenti tesaṁ vāto puna pavisatīti. na hi bhanteti.
kissa pana te na marantīti. nāhaṁ paṭibalo tayā vādinā
saddhiṁ samullapituṁ sādhu bhante atthaṁ jappehīti. neso jīvo
assāsapassāso nāma eso kāyasaṁkhāroti. kattha bhante
tiṭṭhati kāyasaṁkhāroti. khandhasmiṁ ṭhito kāyasaṁkhāroti thero

page number: 045

dhammakathaṁ akāsi. atha antakāyo upāsakattañca paṭivedesi.
antakāyapañho catuttho.
atha kho āyasmā nāgaseno yena milindassa rañño
nivesanaṁ tenupasaṅkami upasaṅkamitvā pāsādaṁ abhiruyhitvā paññatte
āsane nisīdi. atha kho milindo rājā āyasmantaṁ nāgasenaṁ
saparisaṁ paṇītena khādanīyena bhojanīyena sahatthā santappetvā
sampavāretvā bhikkhūnaṁ ticīvarehi acchādesi. āyasmantaṁ nāgasenaṁ
ticīvarena acchādetvā āyasmantaṁ nāgasenaṁ etadavoca bhante
nāgasena dasahi saddhiṁ idha nisīda avasesā gacchantuyevāpi vuḍḍhā
gacchantūti. atha kho milindo rājā āyasmantaṁ nāgasenaṁ
bhuttāviṁ onitapattapāṇiṁ viditvā aññataraṁ āsanaṁ gahetvā
ekamantaṁ nisīdi. ekamantaṁ nisinno kho milindo rājā āyasmantaṁ
nāgasenaṁ etadavoca bhante nāgasena kismiṁ ṭhāne hoti
kathāsallāpoti. atthena mayaṁ mahārāja atthikā atthena hotu
kathāsallāpoti. rājā āha kimatthiyā bhante nāgasena pabbajjā
kopi tumhākaṁ paramatthoti. thero āha kinti mahārāja idañca
dukkhaṁ nirujjheyya aññañca dukkhaṁ na uppajjeyya etadatthāya mahārāja
pabbajjā anupādānaparinibbānaṁ kho pana amhākaṁ paramatthoti.
kiṁ pana bhante sabbe te etadatthāya pabbajantīti. na hi
mahārāja ekacce etadatthāya pabbajanti keci rājābhinītā
pabbajanti keci corābhinītā pabbajanti keci rājānuvattatthāya

page number: 046

pabbajanti keci iṇattāya pabbajanti keci issariyatthāya pabbajanti
keci jīvikatthāya pabbajanti keci bhayabhītāya pabbajanti ye
te pana sammā pabbajanti te etadatthāya pabbajantīti. rājā
āha tuvaṁ pana bhante etadatthāya pabbajitoti. thero āha
ahaṁ mahārāja daharakova samāno pabbajito na jānāmi imassa
nāmatthāya pabbajāmīti api ca kho me evaṁ ahosi paṇḍitā ime
samaṇā sakyaputtiyā te maṁ sikkhāpessanti svāhaṁpi tehipi
sikkhāpito jānāmi passāmi ca imassa nāmatthāya pabbajāmīti.
kallosi bhante nāgasenāti.
pabbajāpañho pañcamo.
rājā āha bhante nāgasena atthi koci mato nappaṭisandhiyatīti.
thero āha koci mahārāja paṭisandhiyati koci nappaṭisandhiyatīti.
rājā āha kopi paṭisandhiyati ko nappaṭisandhiyatīti. thero
āha sakileso mahārāja paṭisandhiyati nikkileso nappaṭisandhiyatīti.
rājā āha tvaṁ bhante nāgasena paṭisandhiyasīti. thero āha
sace mahārāja saupādāno bhavissāmi paṭisandhiyissāmi sace
anupādāno bhavissāmi nappaṭisandhiyissāmīti. kallosi bhante
nāgasenāti.
paṭisandhigahaṇapañho chaṭṭho.
rājā āha bhante nāgasena yo nappaṭisandhiyati nanu yoniso
manasikārena nappaṭisandhiyatīti. thero āha yoniso ca mahārāja

page number: 047

manasikārena paññāya ca aññehi ca kusalehi dhammehi
nappaṭisandhiyatīti. rājā āha bhante yoniso manasikāro sā paññāti.
na hi mahārāja añño yoniso manasikāro aññāpi paññā
yesaṁ pana mahārāja ajapasumahisaoṭṭhagoṇagadrabhānaṁ manasikāro
atthi paññā pana tesaṁ natthīti.
manasikārapañho sattamo.
rājā āha kiṁlakkhaṇo bhante nāgasena manasikāro kālakkhaṇā
paññāti. thero āha ussahanalakkhaṇo gahaṇalakkhaṇo mahārāja
manasikāro chedanalakkhaṇā paññāti. rājā āha kathaṁ
gahaṇalakkhaṇo manasikāro kathaṁ chedanalakkhaṇā paññā upamaṁ
karohīti. thero āha jānāsi tvaṁ mahārāja yavalāyakanti.
āma bhante jānāmi yavalāyakanti. thero āha kathaṁ mahārāja
yavalāyakanti. vāmena bhante hatthena yavakalāpaṁ gahetvā dakkhiṇena
hatthena dāttaṁ gahetvā dakkhiṇa hatthena dāttena chindanti bhanteti.
evameva kho mahārāja yogāvacaro yoniso manasikārena mānasaṁ
gahetvā paññāya chindati evaṁ gahaṇalakkhaṇo mahārāja manasikāro
evaṁ chedanalakkhaṇā paññāti. kallosi bhante nāgasenāti.
manasikāralakkhaṇapañho aṭṭhamo.
rājā āha bhante nāgasena yaṁ panetaṁ brūsi aññehipi
kusalehi dhammehīti katame te kusalā dhammāti. thero āha idaṁ
mahārāja sīlasaddhāviriyasatisamādhipaññā ime te kusalā dhammāti.

page number: 048

rājā āha kiṁlakkhaṇaṁ bhante sīlanti. thero āha
patiṭṭhānalakkhaṇaṁ mahārāja sīlaṁ sabbesaṁ kusalānaṁ dhammānaṁ
indriyabalabojjhaṅgasatipaṭṭhānasammappadhānaiddhipādajjhānavimokkhasamādhisamāpattīnaṁ
sīlaṁ patiṭṭhā sīle patiṭṭhitassa kho mahārāja sabbe
kusalā dhammā na parihāyantīti. rājā āha upamaṁ karohīti.
thero āha yathā mahārāja ye kecime vījagāmā bhūtagāmā vuḍḍhiṁ
viruḷhiṁ vepullaṁ āpajjanti sabbe te paṭhaviṁ nissāya paṭhaviyaṁ
patiṭṭhāya vuḍḍhiṁ viruḷhiṁ āpajjanti evameva kho mahārāja
yogāvacaro sīlaṁ nissāya sīle patiṭṭhāya pañcindriyāni bhāveti
saddhindriyaṁ viriyindriyaṁ satindriyaṁ samādhindriyaṁ paññindriyanti.
bhiyyo upamaṁ karohi bhanteti. yathā mahārāja ye keci
thalakaraṇīyā kammantā kariyanti sabbete paṭhaviṁ nissāya paṭhaviyaṁ
patiṭṭhāya thalakaraṇīyā kammantā kariyanti. evameva kho
mahārāja yogāvacaro sīlaṁ nissāya sīle patiṭṭhāya pañcindriyāni
bhāveti saddhindriyaṁ viriyindriyaṁ satindriyaṁ samādhindriyaṁ
paññindriyanti. bhiyyo upamaṁ karohīti. yathā mahārāja yo koci
laṅghiko puriso sippaṁ dassetukāmo paṭhaviṁ khaṇāpetvā
sakkharakapālaṁ apakaḍḍhetvā samaṁ kārāpetvā samāya bhūmiyā sippaṁ
dasseti evameva kho mahārāja yogāvacaro sīlaṁ nissāya sīle
patiṭṭhāya pañcindriyāni bhāveti saddhindriyaṁ viriyindriyaṁ satindriyaṁ
samādhindriyaṁ paññindriyanti. bhiyyo upamaṁ karohīti. yathā

page number: 049

mahārāja vaḍḍhakī nagaraṁ māpetukāmo nagaraṭṭhānaṁ sodhāpetvā
khāṇukaṇṭakaṁ apakaḍḍhāpetvā samaṁ kārāpetvā nagaraṁ tato ca
parabhāgā vithīcatukasiṁghāṭakādivithiṁ paricchedena vibhajjitvā māpeti
evameva kho mahārāja yogāvacaro sīlaṁ nissāya sīle patiṭṭhāya
pañcindriyāni bhāveti saddhindriyaṁ viriyindriyaṁ satindriyaṁ samādhindriyaṁ
paññindriyanti. bhiyyo upamaṁ karohi bhanteti. yathā
mahārāja saṅgāmāvacaro yodho same bhūmibhāge patiṭṭhahitvā samasamaṁ
karonto saṅgāmaṁ karoti nacirasseva mahantaṁ jayaṁ pāpuṇāti evameva
kho mahārāja yogāvacaro sīlaṁ nissāya sīle patiṭṭhāya
pañcindriyāni bhāveti saddhindriyaṁ viriyindriyaṁ satindriyaṁ samādhindriyaṁ
paññindriyanti. bhāsitametaṁ mahārāja bhagavatā
sīle patiṭṭhāya naro sapañño cittaṁ paññañca bhāvayaṁ
ātāpī nipako bhikkhu so imaṁ vijaṭaye jaṭanti.
ayaṁ patiṭṭhā dharaṇīva pāṇīnaṁ
idañca mūlaṁ kusalābhivuḍḍhiyā
mukhañcidaṁ sabbajinānasāsane
susīlakkhandho varapāṭimokkhoti.
kallosi bhante nāgasenāti.
sīlapatiṭṭhālakkhaṇapañho navamo.

page number: 050

rājā āha bhante nāgasena kiṁlakkhaṇā saddhāti. thero
āha sampasādanalakkhaṇā mahārāja saddhā sampakkhandanalakkhaṇā
cāti. kathaṁ bhante sampasādanalakkhaṇā saddhāti. saddhā mahārāja
uppajjamānā nivaraṇe vikkhambheti vinivaraṇaṁ cittaṁ hoti acchaṁ
vippasannaṁ anāvilaṁ evaṁ kho mahārāja sampasādanalakkhaṇā saddhāti.
upamaṁ karohi bhanteti. yathā mahārāja rājā cakkavatti
caturaṅginiyā senāya saddhiṁ addhānamaggaṁ paṭipanno parittaṁ udakaṁ
tareyya taṁ udakaṁ hatthīhi ca assehi ca rathehi ca pattīhi ca
khubhitaṁ bhaveyya āvilaṁ lulitaṁ kalalabhūtaṁ. utiṇṇo rājā cakkavatti
manusse āṇāpeyya pānīyaṁ bhaṇe āharatha ahaṁ pivissāmīti.
rañño udakappasādako hi maṇi bhaveyya. evaṁ devāti kho te
manussā rañño cakkavattissa paṭisuṇitvā taṁ udakappasādakamaṇiṁ
udake pakkhipeyyuṁ. saha udake pakkhittamatte sevālapaṇakā
vigaccheyyuṁ. kaddamova sannisīdeyya. udakaṁ acchaṁ bhaveyya
vippasannaṁ anāvilaṁ. tato rañño cakkavattissa pānīyaṁ upanāmeyyuṁ
pivatu deva pānīyanti. yathā mahārāja udakaṁ anāvilaṁ evaṁ cittaṁ
daṭṭhabbaṁ yathā te manussā evaṁ yogāvacaro daṭṭhabbo yathā pana
sevālapaṇako ca kaddamo ca evaṁ kileso daṭṭhabbo yathā
udakappasādako maṇi evaṁ saddhā daṭṭhabbā yathā udakappasādamaṇimhi
udake pakkhittamatte sevālapaṇakā vigacchanti kaddamo
ca sannisīdati acchaṁ bhavati udakaṁ vippasannaṁ anāvilaṁ evameva kho

page number: 051

mahārāja saddhā uppajjamānā nivaraṇe vikkhambheti vinivaraṇaṁ cittaṁ
hoti acchaṁ vippasannaṁ anāvilaṁ evameva kho mahārāja
sampasādanalakkhaṇā saddhāti. kathaṁ bhante sampakkhandanalakkhaṇā saddhāti.
yathā mahārāja yogāvacaro aññesaṁ vimuttaṁ cittaṁ passitvā
sotāpattiphale vā sakadāgāmiphale vā anāgāmiphale vā arahatte
vā sampakkhandati yogaṁ karoti appattassa pattiyā anadhigatassa
adhigamāya asacchikatassa sacchikiriyāya evaṁ mahārāja sampakkhandanalakkhaṇā
saddhāti. upamaṁ bhante karohīti. yathā mahārāja
uparipabbate mahāmegho abhippavasseyya taṁ udakaṁ yathāninnaṁ
pavattamānaṁ pabbatakandarapadarasākhā paripūretvā nadiṁ paripūreyya
sāva ubhato kūlāni sambhindantī gaccheyya atha kho mahārāja
janakāyo āgantvā tassā nadiyā uttānaṁ vā gambhīraṁ vā
ajānanto bhīto vitthate tīre tiṭṭheyya atha aññataro puriso
āgantvā attano thāmabalasampanno bāḷhaṁ kacchaṁ bandhitvā
sampakkhanditvā tareyya taṁ utiṇṇaṁ passitvā mahājanakāyopi
tareyya evameva mahārāja yogāvacaro aññesaṁ cittaṁ vimuttaṁ
passitvā sotāpattiphale vā sakadāgāmiphale vā anāgāmiphale
vā arahatte vā sampakkhandati yogaṁ karoti appattassa pattiyā
anadhigatassa adhigamāya asacchikatassa sacchikiriyāya evameva kho
mahārāja sampakkhandanalakkhaṇā saddhāti. bhāsitaṁpi cetaṁ mahārāja
bhagavatā

page number: 052

saddhāya tarati oghaṁ appamādena aṇṇavaṁ
viriyena dukkhamacceti paññāya parisujjhatīti.
kallosi bhante nāgasenāti.
saddhālakkhaṇapañho dasamo.
rājā āha bhante nāgasena kiṁlakkhaṇaṁ viriyanti. thero
āha upatthambhalakkhaṇaṁ mahārāja viriyaṁ viriyupatthambhitā sabbe te
kusalā dhammā na parihāyantīti. upamaṁ bhante karohīti. yathāpi
mahārāja gehe ca patante aññena dārunā upatthambheyya
upatthambhitaṁ santaṁ gehaṁ na ca pateyya evameva kho mahārāja
upatthambhanalakkhaṇaṁ viriyaṁ viriyupatthambhitā sabbe te kusalā dhammā na
parihāyantīti. bhiyyo bhante upamaṁ karohīti. yathā mahārāja
parittakaṁ senaṁ mahāsenā bhañjeyya tato rājā aññamaññaṁ anusāreyya
anuppadeyya tāya saddhiṁ parittakā senā mahatiṁ senaṁ bhañjeyya
evameva kho mahārāja upatthambhanalakkhaṇaṁ viriyaṁ viriyupatthambhitā
sabbe te kusalā dhammā na parihāyanti. bhāsitaṁpi cetaṁ mahārāja
bhagavatā viriyabalo bhikkhave ariyasāvako akusalaṁ pajahati kusalaṁ
bhāveti sāvajjaṁ pajahati anāvajjaṁ bhāveti saddhammā na parihāyatīti.
kallosi bhante nāgasenāti.
viriyalakkhaṇapañho ekādasamo.
rājā āha bhante nāgasena kiṁlakkhaṇā satīti. thero āha
apilāpanalakkhaṇā mahārāja sati upaggaṇhalakkhaṇā cāti. kathaṁ

page number: 053

bhante apilāpanalakkhaṇā satīti. sati mahārāja uppajjamānā
kusalākusalasāvajjānāvajjahīnapaṇītakaṇhasukkasappaṭibhāge dhamme apilāpeti
ime cattāro satipaṭṭhānā cattāro sammappadhānā cattāro
iddhipādā imāni pañcindriyāni imāni pañca balāni ime
satta bojjhaṅgā ayaṁ ariyo aṭṭhaṅgiko maggo ayaṁ samatho ayaṁ
vipassanā ayaṁ vijjā ayaṁ vimutti ime cetasikā dhammāti tato
yogāvacaro sevitabbe dhamme sevati asevitabbe dhamme na sevati
bhajitabbe dhamme bhajati abhajitabbe dhamme na bhajati evaṁkho
mahārāja apilāpanalakkhaṇā satīti. upamaṁ bhante karohīti. yathā
mahārāja rañño bhaṇḍāgāriko sāpateyyaṁ apilāpeti bhaṇḍāgāriko
rājānaṁ cakkavattiṁ sāyaṁ pātaṁ sarāpeti ettakā deva te
hatthī ettakā deva te assā ettakā rathā ettakā pattī
ettakaṁ mahārāja hiraññaṁ ettakaṁ suvaṇṇaṁ ettakaṁ sāpateyyaṁ taṁ
devo saratūti rañño sāpateyyaṁ apilāpeti evameva kho mahārāja
sati uppajjamānā kusalākusalasāvajjānāvajjahīnapaṇītakaṇhasukkasappaṭibhāge
dhamme apilāpeti ime cattāro satipaṭṭhānā cattāro
sammappadhānā cattāro iddhipādā pañcindriyāni pañca balāni
satta bojjhaṅgā ariyo aṭṭhaṅgiko maggo ayaṁ samatho ayaṁ
vipassanā ayaṁ vijjā ayaṁ vimutti ime cetasikā dhammāti tato
yogāvacaro sevitabbe dhamme sevati asevitabbe dhamme na sevati
bhajitabbe dhamme bhajati abhajitabbe dhamme na bhajati evameva kho

page number: 054

mahārāja apilāpanalakkhaṇā satīti. kallosi bhante nāgasenāti.
rājā āha bhante nāgasena kathaṁ upaggaṇhalakkhaṇā satīti.
thero āha sati mahārāja uppajjamānā dhammānaṁ gatiyo
samandesati ime dhammā hitā ime dhammā ahitā ime dhammā
upakārā ime dhammā anupakārāti tato yogāvacaro ahite dhamme
apaneti hite dhamme upaggaṇhāti anupakāre dhamme apaneti
upakāre dhamme upaggaṇhāti evaṁ kho mahārāja upaggaṇhalakkhaṇā
satīti. upamaṁ bhante karohīti. yathā mahārāja rañño dovāriko
rañño hitāhitaṁ jānāti ime rañño hitā ime rañño ahitā
ime rañño upakārā ime rañño anupakārāti tato ahite
apaneti hite upaggaṇhāti anupakāre apaneti upakāre upaggaṇhāti
evameva kho mahārāja sati uppajjamānā dhammānaṁ gatiyo samandesati
ime dhammā hitā ime dhammā ahitā ime dhammā upakārā
ime dhammā anupakārāti tato yogāvacaro ahite dhamme apaneti
hite dhamme upaggaṇhāti anupakāre dhamme apaneti upakāre dhamme
upaggaṇhāti evameva kho mahārāja upaggaṇhalakkhaṇā satīti.
bhāsitaṁ cetaṁ mahārāja bhagavatā satiṁ ca kho ahaṁ bhikkhave sabbatthikaṁ
vadāmīti. kallosi bhante nāgasenāti.
satilakkhaṇapañho dvādasamo.
rājā āha bhante nāgasena kiṁlakkhaṇo samādhīti. thero
āha pamukhalakkhaṇo mahārāja samādhi sabbe kusalā dhammā

page number: 055

samādhipamukhā honti samādhininnā samādhipoṇā samādhipabbhārāti. upamaṁ
bhante karohīti. yathā mahārāja kūṭāgārassa yākāci gopāṇasiyo
sabbā tā kūṭaṅgamā honti kūṭaninnā kūṭapoṇā kūṭasamosaraṇā
kūṭapabbhārā evameva kho mahārāja sabbe kusalā dhammā samādhipamukhā
honti samādhininnā samādhipoṇā samādhipabbhārā hontīti.
bhiyyo bhante upamaṁ karohīti. thero āha yathā mahārāja koci
rājā caturaṅginiyā senāya saddhiṁ saṅgāmaṁ otareyya sabbā senā ca
sabbā senāpatī ca hatthī assā rathāni ca pattiyo taṁpamukhā
bhaveyyuṁ taṁninnā taṁpoṇā taṁpabbhārā taṁyeva anupariyāyeyyaṁ evameva
kho mahārāja sabbe kusalā dhammā samādhipamukhā honta samādhininnā
samādhipoṇā samādhipabbhārā evameva kho mahārāja pamukhalakkhaṇo
samādhīti. bhāsitaṁ cetaṁ mahārāja bhagavatā samādhiṁ bhikkhave bhāvetha
samādhiko bhikkhu yathābhūtaṁ pajānātīti. kallosi bhante nāgasenāti.
samādhilakkhaṇapañho terasamo.
rājā āha bhante nāgasena kiṁlakkhaṇā paññāti. thero
āha pubbe kho mahārāja mayā vuttā chedanalakkhaṇā paññāti
apica obhāsanalakkhaṇā paññāti. kathambhante obhāsanalakkhaṇā
paññāti. paññā mahārāja uppajjamānā avijjandhakāraṁ vidhameti
vijjobhāsaṁ janeti ñāṇālokaṁ vidhaṁseti ariyasaccāni pākaṭaṁ karoti
tato yogāvacaro aniccanti vā dukkhanti vā anattāti vā
sammappaññāya passatīti. upamaṁ bhante karohīti. yathā

page number: 056

mahārāja puriso andhakāre gehe padīpaṁ paveseyya paviṭṭho padīpo
andhakāraṁ vidhameti obhāsaṁ janeti ālokaṁ vidhaṁseti rūpāni pākaṭāni
karoti evameva kho mahārāja paññā uppajjamānā avijjandhakāraṁ
vidhameti vijjobhāsaṁ janeti ñāṇālokaṁ vidhaṁseti ariyasaccāni pākaṭāni
karoti tato yogāvacaro aniccanti vā dukkhanti vā anattāti
vā sammappaññāya passati evaṁ kho mahārāja obhāsanalakkhaṇā
paññāti. kallosi bhante nāgasenāti.
paññālakkhaṇapañho cuddasamo.
rājā āha bhante nāgasena ime dhammā nānāsantā ekaṁ
atthaṁ abhinipphādentīti. thero āha āma mahārāja ime dhammā
nānāsantā ekaṁ atthaṁ abhinipphādenti kilese hanantīti. kathaṁ
bhante nāgasena ime dhammā nānāsantā ekaṁ atthaṁ abhinipphādenti
kilese hananti. upamaṁ bhante karohīti. thero āha yathā
mahārāja senā nānāsantā hatthī ca assā ca rathā ca pattī ca
ekaṁ saṅgāmaṁ abhinipphādenti saṅgāme parasenaṁ abhivijinanti evameva
kho mahārāja ime dhammā nānāsantā ekaṁ atthaṁ abhinipphādenti
kilese hanantīti. kallosi bhante nāgasenāti.
nānāekakiccakaraṇapañho paṇṇarasamo.
paṭhamo vaggo.
-----------

page number: 057

dutiyavaggo
rājā āha bhante nāgasena yo uppajjati soyeva udāhu
aññoti. thero āha na ca so na ca aññoti. upamaṁ
karohīti. kiṁ maññasi mahārāja yathā tvaṁ daharo taruṇo mando
uttānaseyyako dolāyaṁ ahosi. so tvaṁyeva etarahi mahantoti.
nahi bhante añño so tadā daharo taruṇo uttānaseyyako na
parivattako ahosiṁ. añño ahaṁ etarahi mahantoti. evaṁ
santepi kho mahārāja mātāpi na bhavissati pitāpi na bhavissati
ācariyopi na bhavissati sīlavāpi na bhavissati sippavāpi na
bhavissati paññavāpi na bhavissati kinnukho mahārāja aññāyeva
kalalassa mātā aññā ambudassa mātā aññā pesissa
mātā aññā ghanassa mātā aññā khuddakassa mātā aññā
mahantassa mātā kinnukho mahārāja añño sippaṁ sikkhati añño
sikkhito bhavati añño pāpakammaṁ karoti aññassa hatthapādā
nicchijjantīti. nahi bhante tvaṁ pana evaṁ vutte kiṁ vadeyyāsīti. thero
āha ahaññeva kho mahārāja daharo ahosiṁ ahaññeva etarahi
mahanto imaṁyeva kāyaṁ nissāya sabbete ekasaṅgahitāti. upamaṁ
bhante karohīti. yathā mahārāja kocideva puriso padīpaṁ padīpeyya
kiṁ sabbarattiṁ dīpeyyāti. āma bhante sabbarattiṁ dīpeyyāti.

page number: 058

kiṁ nukho mahārāja yā purime yāme acchi sā majjhime yāme
acchīti. nahi bhanteti. yā ca majjhime yāme acchi sā
pacchime yāme acchīti. na hi bhanteti. kiṁ nukho mahārāja
añño so ahosi purime yāme padīpo añño majjhime yāme
padīpo añño pacchime yāme padīpoti. na hi bhante taṁyeva
nissāya sabbarattiṁ padīpo paditthāti. evameva kho mahārāja
dhammasantati sandhiyati. añño uppajjati añño nirujjhati
apubbaṁ acarimaṁ sandhiyati tena na ca so na ca añño
pacchimaviññāṇasaṅgahaṁ gacchatīti. bhiyyo bhante upamaṁ karohīti. yathā
mahārāja khīraṁ dūhamānaṁ kālantarena dadhi parivatteyya dadhito
navanītaṁ parivatteyya navanītato ghaṭaṁ parivatteyya yo kho mahārāja
evaṁ vadeyya yaṁyeva khīraṁ taṁyeva dadhi yaṁyeva dadhi taṁyeva
navanītaṁ yaṁyeva navanītaṁ taṁyeva ghaṭanti sammā nukho mahārāja so
vadamāno vadeyyāti. na hi bhante taṁyeva nissāya sambhūtanti.
evameva kho mahārāja dhammasantati sandhiyati añño uppajjati
añño nirujjhati apubbaṁ acarimaṁ sandhiyati tena na ca so na
ca añño pacchimaviññāṇasaṅgahaṁ gacchatīti. kallosi bhante
nāgasenāti.
dhammasantatipañho paṭhamo.
rājā āha bhante nāgasena yo na paṭisandhiyati so jānāti
nappaṭisandhahissāmīti. thero āha āma mahārāja yo nappaṭisandhiyatiso

page number: 059

jānāti nappaṭisandhahissāmīti. kathaṁ bhante nāgasena so jānātīti.
thero āha yo hetu yo paccayo paṭisandhigahaṇāya tassa hetussa
ca tassa paccayassa ca uparamāya jānāti nappaṭisandhahissāmīti.
upamaṁ karohīti. yathā mahārāja kasako gahapatiko kasitvā
vappitvāva dhaññāgāraṁ paripūreyya so ca aparena samayena neva
kaseyya neva vappeyya yathāsaṁkhyaṁ tañca dhaññaṁ paribhuñjeyya vā
visajjeyya vā yathāpaccayaṁ vā kareyya jāneyya so mahārāja
kasako gahapatiko na me dhaññāgāraṁ paripūrayissatīti. āma
bhante so jāneyyāti. kathaṁ jāneyyāti. yo hetu yo
paccayo dhaññāgārassa paripūraṇāya tassa hetussa ca tassa
paccayassa ca uparamāya jānāti na me dhaññāgāraṁ paripūrayissatīti.
evameva kho mahārāja yo hetu yo paccayo paṭisandhigahaṇāya
tassa hetussa ca tassa paccayassa ca uparamāya jānāti so
nappaṭisandhahissāmīti. kallosi bhante nāgasenāti.
nappaṭisandhigahaṇajānanapañho dutiyo.
rājā āha bhante nāgasena yassa ñāṇaṁ pana uppannaṁ paññā
tassa uppannāti. thero āha āma mahārāja yassa ñāṇaṁ uppannaṁ
paññā pana tassa uppannāti. bhante nāgasena kiṁ yaṁyeva ñāṇaṁ
sāyeva paññāti. āma mahārāja yaṁyeva ñāṇaṁ sāyeva paññāti.
yassa bhante yaṁyeva ñāṇaṁ uppannaṁ tassa sā ca paññā uppannā
kiṁ sammuyheyya so udāhu na sammuyheyyāti. katthaci mahārāja

page number: 060

paññavā sammuyheyya katthaci na sammuyheyyāti. kuhiṁ bhante
sammuyheyya kuhiṁ na sammuyheyyāti. thero āha akatapubbe
ca kho mahārāja sippaṭṭhāne agatapubbāya vā disāya asutapubbāya
vā nāmapaññattiyā sammuyheyyāti. kuhiṁ bhante na
sammuyheyyāti. yaṁ kho pana mahārāja tena ñāṇena kataṁ aniccanti
vā dukkhanti vā anattāti vā tamhi na sammuyheyyāti.
rājā āha moho panassa bhante kuhiṁ gacchatīti. moho kho
mahārāja ñāṇe uppannamatte tattheva nirujjhatīti. upamaṁ
karohīti. yathā mahārāja kocideva puriso andhakāre gehe
padīpaṁ paveseyya tato andhakāro nirujjheyya āloko
pātubhaveyya evameva kho mahārāja ñāṇe uppannamatte moho
tattheva nirujjhatīti. paññā pana bhante kuhiṁ gacchatīti.
paññāpi kho mahārāja sakiccaṁ katvā tattheva nirujjhati yaṁ pana
tāya paññāya kataṁ aniccanti vā dukkhanti vā anattāti vā taṁ
na nirujjhatīti. rājā āha bhante nāgasena yaṁ panetaṁ brūsi
paññā sakiccaṁ katvā tattheva nirujjhati yaṁ pana tāya paññāya
kataṁ aniccanti vā dukkhanti vā anattāti vā taṁ na nirujjhatīti
tassa upamaṁ karohīti. yathā mahārāja kocideva puriso rattiṁ
lekhaṁ passitukāmo lekhaṁ sajjāpetvā padīpaṁ kārāpetvā
lekkhāpeyya likkhite lekhe padīpaṁ nijjhāpeyya nijjhāpite padīpe taṁ
lekhaṁ na vināseyya evameva kho mahārāja paññā sakiccaṁ katvā

page number: 061

tattheva nirujjhati yaṁ pana tāya paññāya kataṁ aniccanti vā
dukkhanti vā anattāti vā taṁ na nirujjhatīti. bhante nāgasena
yaṁ panetaṁ brūsi paññā sakiccaṁ katvā tattheva nirujjhatīti tassa
bhiyyo upamaṁ karohīti. yathā pana mahārāja puratthimesu janapadesu
manussā gharapantīdvāresu pañcaudakaghaṭikāni nikkhipanti ādipanakassa
vijjhāpetuṁ gehe paditte tāni pañcaudakaghaṭikāni gharassupacāre
nikkhipanti so ca aggi vijjhāyati kinnukho mahārāja tesaṁ
manussānaṁ evaṁ hoti puna tehi ghaṭikehi ghaṭakiccaṁ karissāmāti.
na hi bhante alantehi ghaṭehi kintehi alaṁ agginā evaṁ
nikkhipantīti. yathā mahārāja pañcaudakaghaṭikāni evaṁ pañcindriyāni
daṭṭhabbāni saddhindriyādīni yathā te manussā evaṁ yogāvacaro
daṭṭhabbo yathā aggi evaṁ kileso daṭṭhabbo yathā pañcahi
udakaghaṭehi aggi vijjhāpeyya evaṁ pañcahi indriyehi kilesā
vijjhāpeyyuṁ vijjhāpitā ca kilesā puna na sambhavanti evameva kho
mahārāja paññā sakiccaṁ katvā tattheva nirujjhati yaṁ pana tāya
paññāya kataṁ aniccanti vā dukkhanti vā anattāti vā taṁ na
nirujjhatīti. bhiyyo upamaṁ karohīti. yathā mahārāja vejjo
pañcamūlabhesajjāni gahetvā gilānakaṁ upasaṅkamitvā tāni
pañcamūlabhesajjāni piṁsitvā gilānakaṁ pāyeyya tehi dosā niddameyyuṁ
kinnukho mahārāja tassa vejjassa evaṁ hoti puna tehi purimamūlabhesajjehi
bhesajjakiccaṁ karissāmīti. na hi bhante alantehi mūlehi

page number: 062

bhesajjehi kintehi mūlehi alaṁ byādhināti. yathā mahārāja
pañcamūlabhesajjāni evaṁ pañcindriyāni daṭṭhabbāni saddhindriyādīni
yathā so vejjo evaṁ yogāvacaro daṭṭhabbo yathā byādhi evaṁ
kilesā daṭṭhabbā yathā byādhiko puriso evaṁ puthujjanā daṭṭhabbā
yathā pañcahi mūlabhesajjehi gilānakassa dosā niddamantā dose
niddamante gilānako arogo hoti evaṁ pañcahi indriyehi
kilesā niddameyyuṁ niddamantā kilesā na puna sambhavanti evameva
kho mahārāja paññā sakiccaṁ katvā tattheva nirujjhati yaṁ pana
tāya paññāya kataṁ aniccanti vā dukkhanti vā anattāti vā
taṁ na nirujjhatīti. bhiyyo upamaṁ karohīti. yathā mahārāja
saṅgāmāvacaro puriso pañcakaṇḍāni gahetvā saṅgāmaṁ otareyya
parasenaṁ vijetuṁ so saṅgāmaṁ gato tāni pañcakaṇḍāni khipeyya
tehi ca parapattikā bhañjeyyuṁ kinnukho mahārāja tassa purisassa
saṅgāmāvacarassa evaṁ hoti puna tehi kaṇḍehi kaṇḍakiccaṁ
karissāmīti. na hi bhante alantehi kaṇḍehi kintehi kaṇḍehi
alaṁ parapattikehi senāhīti. yathā mahārāja pañcakaṇḍāni
evaṁ pañcindriyāni daṭṭhabbāni saddhindriyaṁ viriyindriyaṁ satindriyaṁ
samādhindriyaṁ paññindriyaṁ yathā so puriso saṅgāmāvacaro yodho
evaṁ yogāvacaro daṭṭhabbo yathā parapattikā senā evaṁ kilesā
daṭṭhabbā yathā pañcahi kaṇḍehi parapattikā senā bhijjanti evaṁ
pañcindriyehi kilesā bhijjanti bhaggā ca kilesā na puna

page number: 063

sambhavanti evameva kho mahārāja paññā sakiccaṁ katvā tattheva
nirujjhati yaṁ pana tāya paññāya kataṁ aniccanti vā dukkhanti vā
anattāti vā taṁ na nirujjhatīti. kallosi bhante nāgasenāti.
paññānirujjhanapañho tatiyo.
rājā āha bhante nāgasena yo nappaṭisandhiyati vedeti so
kiñci dukkhaṁ vedananti. thero āha kiñci vedeti kiñci na
vedetīti. rājā āha kiṁ vedeti kiṁ na vedetīti. kāyikaṁ
mahārāja vedanaṁ vedeti cetasikaṁ vedanaṁ na vedetīti. kathaṁ bhante
kāyikaṁ vedanaṁ vedeti kathaṁ cetasikaṁ vedanaṁ na vedetīti. yo
mahārāja hetu yo paccayo kāyikāya dukkhavedanāya uppattiyā
tassa hetussa ca tassa paccayassa ca anuparamāya kāyikaṁ dukkhavedanaṁ
vedeti yo hetu yo paccayo cetasikāya dukkhavedanāya
uppattiyā tassa hetussa ca tassa paccayassa ca uparamāya
cetasikaṁ dukkhavedanaṁ na vedetīti. bhāsitaṁ cetaṁ mahārāja bhagavatā
so ekaṁ vedanaṁ vedeti kāyikaṁ na cetasikanti. bhante nāgasena
yo so dukkhavedanaṁ na vedeti kasmā so na parinibbāyatīti.
thero āha na hissa mahārāja arahato atthi anunayo vā paṭīghaṁ
vā na ca arahanto apakkaṁ pātenti paripākaṁ āgamenti paṇḍitā.
bhāsitaṁ cetaṁ mahārāja therena sāriputtena dhammasenāpatinā
nābhinandāmi maraṇaṁ nābhinandāmi jīvitaṁ
kālañca paṭikaṅkhāmi vettanaṁ bhatiko yathā

page number: 064

nābhinandāmi maraṇaṁ nābhinandāmi jīvataṁ
kālañca paṭikaṅkhāmi sampajāno paṭissatoti.
kallosi bhante nāgasenāti.
parinibbānapañho catuttho.
rājā āha bhante nāgasena sukhā vedanā kusalā vā akusalā
vā abyākatā vāti. thero āha siyā kusalā siyā akusalā
siyā abyākatāti. rājā āha yadi kusalā na dukkhā yadi dukkhā
na kusalā sukhaṁ kusalaṁ dukkhanti na uppajjatīti. taṁ kiṁ maññasi
mahārāja idha purisassa ekahatthe tattaṁ ayoguḷaṁ nikkhipeyya
dutiyasmiṁpi hatthe sītaṁ himapiṇḍaṁ nikkhipeyya kinnukho mahārāja
ubhopi daheyyunti. āma bhante ubhopi daheyyunti. kiṁ pana
te mahārāja ubhopi uṇhāti. na hi bhanteti. kiṁ pana
mahārāja ubhopi sītalāti. na hi bhanteti. mahārāja ājānāhi
niggahaṁ yadi tattaṁ dahati ubhopi dahanti na ca te ubho
uṇhā tena na uppajjati yadi sītalaṁpi dahati ubhopi dahanti
na ca te ubhopi sītalā tena na uppajjati. kissa pana te
mahārāja ubhopi dahanti na ca te ubhopi uṇhā na ca te
ubhopi sītalā ekaṁ uṇhaṁ ekaṁ sītalaṁ ubhopi ḍayhanti tena na
uppajjatīti. nāhaṁ paṭibalo tayā vādinā saddhiṁ samullapituṁ sādhu
atthaṁ jappehīti. tato thero abhidhammasaṁyuttāya kathāya milindaṁ
rājānaṁ saññāpesi cha imāni mahārāja gehanissitāni somanassāni

page number: 065

cha nekkhammanissitāni somanassāni cha gehanissitāni domanassāni
cha nekkhammanissitāni domnassāni cha gehanissitāni upekkhāni cha
nekkhammanissitāni upekkhānīti imāni chachakāni atītā ca chattiṁsavidhā
vedanā anāgate chattiṁsavidhā vedanā paccuppannā chattiṁsavidhā
vedanā tadekajjhaṁ abhisaññūhitvā abhisaṁkhipitvā aṭṭhasataṁ vedanā
saṁgaṇhati ayaṁ vuccati mahārāja aṭṭhasatavidhā vedanāti. kallosi
bhante nāgasenāti.
sukhavedanāpañho pañcamo.
rājā āha bhante nāgasena kiṁ paṭisandhiyatīti. thero āha
nāmarūpaṁ kho mahārāja paṭisandhiyatīti. kiṁ idaṁyeva nāmarūpaṁ
paṭisandhiyatīti. na kho mahārāja idaṁyeva nāmarūpaṁ paṭisandhiyati
iminā pana mahārāja nāmarūpena kammaṁ karoti sobhaṇaṁ vā pāpakaṁ
vā tena kammena aññaṁ nāmarūpaṁ paṭisandhiyatīti. rājā āha
yadi na idaṁyeva nāmarūpaṁ paṭisandhiyati nanu so mutto bhavissati
pāpehi kammehīti. thero āha yadi nappaṭisandhi bhaveyya mutto
bhaveyya pāpehi kammehi yasmā ca kho mahārāja paṭisandhiyati
tasmā na mutto pāpehi kammehīti. upamaṁ karohīti. yathā
mahārāja koci puriso aññatarassa ambaṁ avahareyya tamenaṁ
ambasāmiko gahetvā rañño dasseyya iminā deva purisena
amhākaṁ ambā avahatāti. so evaṁ vadeyya nāhaṁ deva imassa

page number: 066

ambe avaharāmi aññā te ambā iminā ropitā aññā
te ambāyeva mayā avahatā nāhaṁ daṇḍappattoti kinnukho
mahārāja so puriso daṇḍappatto bhaveyyāti. āma bhante
so daṇḍappatto bhaveyyāti. kena kāraṇenāti. kiñcāpi
so vadeyya purimaṁ bhante ambaṁ apaccakkhāya pacchimena ambena
so puriso daṇḍappatto bhaveyyāti. evameva kho mahārāja
iminā nāmarūpena kammaṁ karoti sobhaṇaṁ vā pāpakaṁ vā tena
kammena aññaṁ nāmarūpaṁ paṭisandhiyati tasmā na mutto pāpehi
kammehīti. bhiyyo bhante upamaṁ karohīti. yathā mahārāja
kocideva puriso hemantakāle aggiṁ jālāpetvā patāpetvā
avijjhāpetvā pakkameyya so aggi aññatarassa purisassa khettaṁ
daheyya tamenaṁ khettasāmiko gahetvā rañño dasseyya iminā
deva purisena amhākaṁ khettaṁ dahatīti so evaṁ vadeyya nāhaṁ deva
imassa khettaṁ dahāmi añño so aggi mayā avijjhāpito
añño so aggi imassa khettaṁ dahati nāhaṁ daṇḍappattoti
kinnukho mahārāja so puriso daṇḍappatto bhaveyyāti. āma
bhante so daṇḍappatto bhaveyyāti. kena kāraṇenāti.
kiñcāpi so vadeyya purimaṁ bhante aggiṁ apaccakkhāya pacchimena
agginā so puriso daṇḍappatto bhaveyyāti. evameva kho
mahārāja iminā nāmarūpena kammaṁ karoti sobhaṇaṁ vā pāpakaṁ vā
tena kammena aññaṁ nāmarūpaṁ paṭisandhiyati tasmā na mutto

page number: 067

pāpehi kammehīti. bhiyyo bhante upamaṁ karohīti. yathā
mahārāja kocideva puriso padīpaṁ ādāya mālakaṁ abhiruyhitvā
bhuñjeyya padīpo jhāyamāno tiṇaṁ jhāpeyya tiṇaṁ jhāyamānaṁ gharaṁ
jhāpeyya gharaṁ jhāyamānaṁ gāmaṁ jhāpeyya gāmajanā taṁ purisaṁ
gahetvā evaṁ vadeyyuṁ kissa tvaṁ ambho purisa gāmaṁ jhāpesīti.
so evaṁ vadeyya nāhaṁ gāmaṁ jhāpemi añño padīpo yenāhaṁ
ālokena bhutto añño so aggi yena gāmo jhāpitoti te
vivadamānā tava santikaṁ āgaccheyyuṁ kissa tvaṁ mahārāja atthaṁ
dhāresīti. gāmajanassa bhanteti. kiṁ kāraṇāti. kiñcāpi so
evaṁ vadeyya apica tatoyeva so aggi nibbattoti. evameva
kho mahārāja kiñcāpi aññaṁ maraṇantikaṁ nāmarūpaṁ aññaṁ
paṭisandhiyati nāmarūpaṁ apica taṁ tatoyeva nibbattaṁ tasmā na mutto
pāpehi kammehīti. bhiyyo bhante upamaṁ karohīti yathā mahārāja
kocideva puriso daharikaṁ dārikaṁ vāretvā suṅkaṁ datvā pakkameyya
sā dārikā aparena samayena mahantī ahosi vayappattā tato
añño puriso suṅkaṁ datvā vivāhaṁ kareyya tato itaro
āgantvā evaṁ vadeyya kissa pana me tvaṁ ambho purisa bhariyaṁ
nesīti. so evaṁ vadeyya nāhaṁ tava bhariyaṁ nemi aññā sā
dārikā daharī taruṇī vayaṁ appattā tayā vāritā ca dinnaṁ
suṅkañca ayaṁ aññā dārikā mahantī vayappattā sā me vāritā
ca dinnaṁ suṅkañcāti. tepi vivadamānā tava santikaṁ āgaccheyyuṁ

page number: 068

kissa tvaṁ mahārāja atthaṁ dhareyyāsīti. purimakassa bhanteti.
kiṁ kāraṇāti. kiñcāpi so evaṁ vadeyya apica tatoyeva
sā mahantī nibbattāti. evameva kho mahārāja kiñcāpi aññaṁ
maraṇantikaṁ nāmarūpaṁ aññaṁ paṭisandhiyati nāmarūpaṁ apica tatoyeva
nibbattaṁ tasmā na mutto pāpehi kammehīti. bhiyyo bhante
upamaṁ karohīti. yathā mahārāja kocideva puriso gopālakassa
hatthato khīraghaṭaṁ kīnitvā tasseva hatthe nikkhipitvā pakkameyya sve
gahetvā gacchissāmi tanti. taṁ aparaṁ dadhiṁ sampajjeyya. so
āgantvā evaṁ vadeyya dehi me taṁ khīraghaṭanti. so dadhiṁ
dasseyya itaro evaṁ vadeyya nāhaṁ tava hatthato dadhiṁ kīnāmi
dehi me taṁ khīraghaṭaṁ dehi me taṁ khīraghaṭanti. so evaṁ
vadeyya taṁ khīraṁ dadhibhūtanti. te vivadamānā tava santikaṁ āgaccheyyuṁ
kissa pana tvaṁ mahārāja atthaṁ dhāreyyāsīti. gopālakassa
bhanteti. kiṁ kāraṇāti. kiñcāpi so evaṁ vadeyya apica
tatoyeva taṁ nibbattanti. evameva kho mahārāja kiñcāpi
aññaṁ maraṇantikaṁ nāmarūpaṁ aññaṁ paṭisandhiyati nāmarūpaṁ apica
tatoyeva nibbattaṁ tasmā na mutto pāpehi kammehīti. kallosi
bhante nāgasenāti.
nāmarūpapaṭisandhigahaṇapañho chaṭṭho.
bhante nāgasena tvaṁ pana paṭisandhahissasīti. alaṁ mahārāja
kiṁ te etena pucchanena nanu mayā paṭikacceva akkhātaṁ sace

page number: 069

mahārāja saupādāno bhavissāmi paṭisandhahissāmi sace anupādāno
bhavissāmi nappaṭisandhahissāmīti. upamaṁ karohi bhanteti. yathā
mahārāja kocideva puriso rañño adhikāraṁ kareyya tassa rājā
tuṭṭho adhikāraṁ dadeyya so adhikārehi pañcakāmaguṇehi samappito
samaṅgībhūto paricareyya so ce mahājanassa āroceyya na me
rājā kiñci adhikāraṁ karotīti kinnukho mahārāja so puriso
yuttakārī bhaveyyāti. na hi bhanteti. evameva kho mahārāja
kinte etena pucchanena nanu mayā paṭikacceva akkhātaṁ sace
mahārāja saupādāno bhavissāmi paṭisandhahissāmi sace anupādāno
bhavissāmi nappaṭisandhahissāmīti. kallosi bhante nāgasenāti.
puna paṭisandhigahaṇapañho sattamo.
rājā āha bhante nāgasena yaṁ panetaṁ brūsi nāmarūpanti
katamaṁ nāmarūpanti. thero āha yaṁ tattha oḷārikaṁ etaṁ rūpaṁ ye
sukhumā cittacetasikā dhammā etaṁ nāmanti. bhante nāgasena
kena kāraṇena nāmaṁyeva paṭisandhiyati na rūpanti. thero āha
aññamaññanissitā mahārāja ete dhammā ekatova uppajjantīti.
upamaṁ bhante karohīti. yathā mahārāja kukkuṭiyā kalalaṁ na
bhaveyya aṇḍaṁpi na bhaveyya yañceva tattha kalalaṁ yañca aṇḍaṁ
ubho aññamaññanissitā ekatova nesaṁ uppatti bhavati. evameva
kho mahārāja yadi tattha nāmaṁ na bhaveyya rūpaṁpi na bhaveyya
yañceva tattha nāmaṁ yañceva rūpaṁ ubho aññamaññanissitā ekatova

page number: 070

nesaṁ uppatti bhavati. evametaṁ dīghamaddhānaṁ sambhavitanti.
kallosi bhante nāgasenāti.
nāmarūpapañho aṭṭhamo.
rājā āha bhante nāgasena yaṁ panetaṁ brūsi dīghamaddhānanti
kimeva taṁ addhānanti. thero āha atīto mahārāja addhā
anāgato addhā paccuppanno addhāti. kiṁ bhante sabbe addhā
atthīti. thero āha koci mahārāja atthi koci natthīti.
katamo bhante atthi katamo bhante natthīti. mahārāja ye
saṁkhārā atītā niruddhā vigatā vipariṇatā so addhā natthi ye
dhammā vipākā ye ca vipākadhammadhammā te ca aññatra paṭisandhiṁ
denti so addhā atthi ye sattā kālakatā te ca aññatra
uppannā so addhā atthi ye ca sattā parinibbutā so addhā
natthi tassa parinibbutattāti. kallosi bhante nāgasenāti.
dīghamaddhānapañho navamo.
dutiyo vaggo.
-----------

page number: 071

tatiyavaggo
rājā āha bhante nāgasena atītassa pana addhānassa kiṁ
mūlaṁ anāgatassa pana addhānassa kiṁ mūlaṁ paccuppannassa pana
addhānassa kiṁ mūlanti. thero āha atītassa mahārāja addhānassa
anāgatassa ca addhānassa paccuppannassa ca addhānassa avijjā
mūlaṁ avijjāpaccayā saṁkhārā saṁkhārapaccayā viññāṇaṁ viññāṇapaccayā
nāmarūpaṁ nāmarūpapaccayā saḷāyatanaṁ saḷāyatanapaccayā phasso
phassapaccayā vedanā vedanāpaccayā taṇhā taṇhāpaccayā upādānaṁ
upādānapaccayā bhavo bhavapaccayā jāti jātipaccayā jarāmaraṇaṁ
sokaparidevadukkhadomanassaupāyāsā sambhavanti evametassa kevalassa
dukkhakkhandhassa samudayo hoti addhānassa purimakoṭi na paññāyatīti.
kallosi bhante nāgasenāti.
addhānapañho paṭhamo.
rājā āha bhante nāgasena yaṁ panetaṁ brūsi purimakoṭi na
paññāyatīti katamo ca so purimakoṭi yo so atīto addhāti.
so mahārāja purimakoṭi yo so atīto addhāti. bhante
nāgasena kena kāraṇena purimakoṭi na paññāyatīti. kāci
paññāyati kāci na paññāyatīti. katamā bhante paññāyati
katamā na paññāyatīti. thero āha ito pubbe sabbena sabbaṁ
sabbathā sabbaṁ na ahosi esā purimakoṭi na paññāyati ahutvā

page number: 072

sambhonti hutvā paṭivigacchanti esā purimakoṭi paññāyatīti.
bhante nāgasena yaṁ panetaṁ brūsi purimakoṭi na paññāyatīti tassa
upamaṁ karohīti. yathā mahārāja parittāni vījāni paṭhavinissitāni
anupubbena pattañca pupphañca phalañca dadeyyuṁ vuḍḍhiṁ viruḷhiṁ
vepullaṁ āpajjeyyuṁ tato phalāni nibbatteyyuṁ tatopi rukkhā
anupubbena pattañca pupphañca phalañca dadeyyuṁ vuḍḍhiṁ viruḷhiṁ vepullaṁ
āpajjeyyuṁ kinnu kho etissā santatiyā atthi antoti. natthi
bhanteti. evameva kho mahārāja addhānassa purimakoṭi na paññāyatīti.
bhiyyo bhante upamaṁ karohīti. yathā mahārāja kukkuṭiyā aṇḍaṁ
aṇḍato kukkuṭī kukkuṭito puna aṇḍaṁ etissā santatiyā atthi
antoti. natthi bhanteti. evameva kho mahārāja addhānassa
purimakoṭi na paññāyatīti. bhiyyo bhante upamaṁ karohīti.
thero paṭhaviyaṁ cakkaṁ likhitvā milindaṁ rājānaṁ etadavoca atthi
mahārāja imassa cakkassa antoti. natthi bhanteti. evameva
kho mahārāja imānipi cakkāni vuttāni bhagavatā cakkhu sotaṁ ghānaṁ
jivhā kāyo manoti cakkhuṁ ca mahārāja paṭicca rūpe ca uppajjati
cakkhuviññāṇaṁ tiṇṇaṁ saṅgatiyā phasso phassapaccayā vedanā
vedanāpaccayā taṇhā taṇhāpaccayā upādānaṁ upādānapaccayā
kammaṁ kammato puna cakkhu jāyati etissā santatiyā atthi
antoti. natthi bhanteti. sotañca mahārāja paṭicca sadde
ca uppajjati sotaviññāṇaṁ .pe. manañca paṭicca dhamme

page number: 073

ca uppajjati manoviññāṇaṁ tiṇṇaṁ saṅgatiyā phasso phassapaccayā
vedanā vedanāpaccayā taṇhā taṇhāpaccayā upādānaṁ
upādānapaccayā kammaṁ kammato puna mano jāyati etissā santatiyā
atthi antoti. natthi bhanteti. evameva kho mahārāja
addhānassa purimakoṭi na paññāyatīti. kallosi bhante nāgasenāti.
purimakoṭipañho dutiyo.
rājā āha bhante nāgasena yaṁ panetaṁ brūsi kāci paññāyati
kāci na paññāyatīti katamā sā paññāyati na paññāyatīti.
ito pubbe mahārāja sabbena sabbaṁ sabbathā sabbaṁ na ahosīti
esā purimakoṭi na paññāyati yaṁ ahutvā sambhoti hutvā
paṭivigacchati esā purimakoṭi paññāyatīti. rājā āha yaṁ
ahutvā sambhoti hutvā paṭivigacchati nanu ubhayato chinnā
atthaṁ gacchantīti. thero āha āma mahārāja yadi ubhayato
chinnā atthaṁ gacchantīti. ubhayato sakkā vedetunti. āma
sakkā vedetunti. rājā āha nāhaṁ etaṁ pucchāmi koṭito
sakkā vedetunti. thero āha āma sakkāti. upamaṁ bhante
karohīti. thero tassa rukkhūpamaṁ akāsi. añño ca khandhā
kevalassa vījānīti .pe. kallosi bhante nāgasenāti.
koṭiyā purimapañho tatiyo.

page number: 074

rājā āha bhante nāgasena atthi keci saṁkhārā jāyantīti.
thero āha atthi saṁkhārā jāyantīti. katame bhanteti. cakkhusmiṁ
mahārāja sati rūpe sati cakkhuviññāṇaṁ hoti cakkhuviññāṇe sati
cakkhusamphasso hoti cakkhusamphasse sati vedanā hoti vedanāya sati
taṇhā hoti taṇhāya sati upādānaṁ hoti upādāne sati bhavo
hoti bhave sati jāti hoti jātiyā sati jarāmaraṇaṁ sokaparidevadukkha-
domanassaupāyāsā sambhavanti evametassa kevalassa dukkhakkhandhassa
samudayo hoti .pe. manasmiñca sati mahārāja dhamme sati
manoviññāṇaṁ hoti manoviññāṇe sati manosamphasso hoti
manosamphasse sati vedanā hoti vedanāya sati taṇhā hoti taṇhāya
sati upādānaṁ hoti upādāne sati bhavo hoti bhave sati jāti
hoti jātiyā sati jarāmaraṇaṁ sokaparidevadukkhadomanassaupāyāsā
sambhavanti evametassa kevalassa dukkhakkhandhassa samudayo hoti.
cakkhusmiñca kho mahārāja asati rūpe asati cakkhuviññāṇaṁ na hoti
cakkhuviññāṇe asati cakkhusamphasso na hoti cakkhusamphasse asati
vedanā na hoti vedanāya asati taṇhā na hoti taṇhāya asati
upādānaṁ na hoti upādāne asati bhavo na hoti bhave asati
jāti na hoti jātiyā asati jarāmaraṇaṁ sokaparidevadukkhadomanassa-
upāyāsā nirujjhanti evametassa kevalassa dukkhakkhandhassa nirodho
hotīti. kallosi bhante nāgasenāti.
saṁkhārānaṁ jāyanapañho catuttho.

page number: 075

rājā āha bhante nāgasena atthi keci saṁkhārā abhavantā
jāyantīti. thero āha natthi mahārāja saṁkhārā abhavantā
jāyanti bhavantāyeva kho mahārāja saṁkhārā jāyanti. idaṁ kho
gehaṁ mahārāja abhavantaṁ jātaṁ yattha asi tvaṁ nisinnoti. natthi
bhante ettha kiñci abhavantā jātā bhavantāyeva jātāti.
yathā mahārāja jātaṁ idaṁ dāru vane ahosi ayaṁ mattikā paṭhaviyaṁ
ahosi itthīnañca purisānañca vāyāmena ahosi evamidaṁ gehaṁ
nibbattanti. evameva kho mahārāja natthi keci saṁkhārā abhavantā
jāyanti bhavantāyeva kho mahārāja saṁkhārā jāyantīti. upamaṁ
karohīti. yathā mahārāja parittakāni vījāni paṭhaviyaṁ nibbattāni
tāni anupubbena pattañca pupphañca phalañca dadeyyuṁ na te rukkhā
abhavantā jātāti. bhavantāyeva kho bhante te rukkhā jātāti.
evameva kho mahārāja natthi keci saṁkhārā abhavantā jāyanti
bhavantāyeva kho jāyantīti. bhiyyo upamaṁ karohīti. yathā
mahārāja kumbhakārā ca paṭhaviyā mattikaṁ uddharitvā nānābhājanāni
karonti na tāni bhājanāni abhavantāni jātāni bhavantāniyeva jātāti
evameva kho mahārāja natthi keci saṁkhārā abhavantā jāyanti
bhavantāyeva kho saṁkhārā jāyantīti. bhiyyo upamaṁ karohīti.
yathā mahārāja vīṇāya pattaṁ na siyā cammaṁ na siyā doṇī na
siyā daṇḍo na siyā upadhāno na siyā tantiyo na siyuṁ koṇo
na siyā purisassa ca tajjo vāyāmo na siyā jāyeyya saddoti.

page number: 076

na hi bhanteti. yato ca kho mahārāja vīṇāya pattaṁ siyā
cammaṁ siyā doṇī siyā daṇḍo siyā upadhāno siyā tantiyo
siyuṁ koṇo siyā purisassa tajjo vāyāmo siyā jāyeyya saddoti.
āma bhante jāyeyyāti. evameva kho mahārāja natthi keci
saṁkhārā abhavantā jāyanti bhavantāyeva kho jāyantīti. bhiyyo
bhante upamaṁ karohīti. yathā mahārāja araṇi na siyā
araṇipotako na siyā araṇiyottakaṁ na siyā uttarāraṇi na siyā
coḷakaṁ na siyā purisassa tajjo vāyāmo na siyā jāyeyya so
aggīti. na hi bhanteti. yato ca kho mahārāja araṇi siyā
araṇipotako siyā araṇiyottakaṁ siyā uttarāraṇi siyā coḷakaṁ
siyā purisassa ca tajjo vāyāmo siyā jāyeyya so aggīti.
āma bhante jāyyeyāti. evameva kho mahārāja natthi keci
saṁkhārā abhavantā jāyanti bhavantāyeva kho saṁkhārā jāyantīti.
bhiyyo upamaṁ karohīti. yathā mahārāja maṇi na siyā ātāpo
na siyā gomayaṁ na siyā jāyeyya so aggīti. na hi bhanteti.
yato ca kho mahārāja maṇi siyā ātāpo siyā gomayaṁ siyā
jāyeyya so aggīti. āma bhante jāyeyyāti. evameva kho
mahārāja natthi keci saṁkhārā abhavantā jāyanti bhavantāyeva kho
jāyantīti. bhiyyo upamaṁ karohīti. yathā mahārāja ādāso na
siyā ābhā na siyā mukhaṁ na siyā jāyeyya attāti. na hi
bhanteti. yato ca kho mahārāja ādāso siyā ābhā siyā

page number: 077

mukhaṁ siyā jāyeyya attāti. āma bhante jāyeyyāti. evameva
kho mahārāja natthi keci saṁkhārā abhavantā jāyanti bhavantāyeva
kho jāyantīti. kallosi bhante nāgasenāti.
bhavantānaṁ saṁkhārānaṁ jāyanapañho pañcamo.
rājā āha bhante nāgasena vedagū upalabbhatīti. thero
āha ko panettha vedagūti. yo so bhante abbhantarajīvo
cakkhunāpi rūpaṁ passati sotenapi saddaṁ suṇāti ghānenapi gandhaṁ
ghāyati jivhāyapi rasaṁ sāyati kāyenapi phoṭṭhabbaṁ phussati manasāpi
dhammaṁ vijānāti yathā mayaṁ idha pāsāde nisinnā yena yena vātapānena
iccheyyāma passituṁ tena tena vātapānena passeyyāma puratthimenapi
vātapānena passeyyāma pacchimenapi vātapānena passeyyāma uttarenapi
vātapānena passeyyāma dakkhiṇenapi vātapānena passeyyāma evaṁ
so bhante abbhantarajīvo yena yena dvārena icchati passituṁ
tena tena dvārena passati cakkhunāpi rūpaṁ passati sotenapi saddaṁ
suṇāti .pe. manasāpi dhammaṁ vijānātīti. thero āha
paccuttariṁ mahārāja bhaṇissāmi yathā mayaṁ idha pāsāde nisinnā
yena yena vātapānena iccheyyāma passituṁ tena tena
vātapānena rūpaṁyeva passāma puratthimenapi vātapānena pacchimenapi
vātapānena uttarenapi vātapānena dakkhiṇenapi vātapānena rūpaṁyeva
passeyyāma evameva tena abbhantarajīvena cakkhunāpi rūpaṁyeva
passitabbaṁ .pe. manasāpi rūpaṁyeva passitabbaṁ. cakkhunāpi

page number: 078

saddoyeva sotabbo .pe. manasāpi phoṭṭhabbaṁyeva phussitabbaṁ.
cakkhunāpi dhammaṁyeva vijānitabbaṁ .pe. manasāpi dhammaṁyeva
vijānitabbanti. na hi bhanteti. na kho te mahārāja yujjati
purimena vā pacchimaṁ pacchimena vā purimaṁ yathā pana mahārāja
mayaṁ idha vā pāsāde nisinnā imesu jālavātapānesu ugghāṭitesu
mahantena ākāsena bahimukhā suṭṭhutaraṁ rūpaṁ passeyyāma evameva
so abbhantarajīvo cakkhudvāre ugghāṭite mahantena ākāsena
bahimukho suṭṭhutaraṁ rūpaṁ passeyya sote ugghāṭite ghāne ugghāṭite
jivhāya ugghāṭitāya kāye ugghāṭite mane ugghāṭite mahantena
ākāsena bahimukho suṭṭhutaraṁ rūpaṁ passeyyāti. na hi bhanteti.
na kho te mahārāja yujjati purimena vā pacchimaṁ pacchimena vā
purimaṁ yathā vā pana mahārāja ayaṁ dinno nikkhamitvā bahidvārakoṭṭhake
ṭhito kiṁ jāneyyāsīti. āma bhante jāneyyanti.
yathā vā pana mahārāja ayaṁ dinno anto pavisitvā tava purato
tiṭṭheyya jāneyyāsi tvaṁ mahārāja ayaṁ dinno anto pavisitvā
mama puratoti. āma bhante jāneyyanti. evameva kho so
mahārāja abbhantarajīvo jivhāya rase nikkhitte jāneyya ambilattaṁ
vā lavaṇattaṁ vā tittakattaṁ vā kaṭukattaṁ vā kasāyattaṁ vā
madhurattaṁ vāti. āma bhante jāneyyāti. te rase anto
apaviṭṭhe jāneyya ambilattaṁ vā lavaṇattaṁ vā tittakattaṁ vā
kaṭukattaṁ vā kasāyattaṁ vā madhurattaṁ vāti. na hi bhanteti. na

page number: 079

kho te mahārāja yujjati purimena vā pacchimaṁ pacchimena vā purimaṁ
yathā vā pana mahārāja kocideva puriso madhughaṭasataṁ āharāpetvā
madhudoṇiṁ pūrāpetvā purisassa mukhaṁ pidahitvā madhudoṇiyaṁ pakkhipeyya
jāneyya mahārāja puriso madhusampannaṁ vā na vā sampannanti.
na hi bhanteti. kena kāraṇena mahārājāti. na hi tassa
bhante mukhe madhu pavisatīti. na te kho mahārāja yujjati purimena
vā pacchimaṁ pacchimena vā purimanti. nāhaṁ bhante paṭibalo tayā
vādinā saddhiṁ samullapituṁ sādhu bhante atthaṁ jappehīti. thero
abhidhammasaṁyuttāya kathāya rājānaṁ milindaṁ saññāpesi idha mahārāja
cakkhuñca paṭicca rūpe ca uppajjati cakkhuviññāṇaṁ taṁsahajātā
vedanā saññā cetanā phasso manasikāro evaṁ te dhammā paccayato
jāyanti na hettha vedagū upalabbhati. sotañca paṭicca sadde ca
uppajjati .pe. manañca paṭicca dhamme ca uppajjati manoviññāṇaṁ
taṁsahajātā vedanā saññā cetanā phasso manasikāro
evaṁ te dhammā paccayato jāyanti na hettha vedagū upalabbhatīti.
kallosi bhante nāgasenāti.
vedagūpañho chaṭṭho.
rājā āha bhante nāgasena yattha cakkhuviññāṇaṁ uppajjati
tattha manoviññāṇaṁpi uppajjatīti. āma mahārāja yattha
cakkhuviññāṇaṁ uppajjati tattha manoviññāṇaṁ uppajjatīti. kiṁ pana
bhante nāgasena paṭhamaṁ cakkhuviññāṇaṁ uppajjati pacchā manoviññāṇaṁ

page number: 080

udāhu manoviññāṇanti. paṭhamaṁ cakkhuviññāṇaṁ uppajjati pacchā
manoviññāṇanti. kiṁ pana bhante nāgasena cakkhuviññāṇaṁ
manoviññāṇaṁ āṇāpeti yatthāhaṁ uppajjissāmi tvaṁpi tattha
uppajjāhi udāhu manoviññāṇaṁ cakkhuviññāṇaṁ āṇāpeti yattha
tvaṁ uppajjissasi ahampi tattha uppajjissāmīti. na hi mahārāja
sallāpo tesaṁ aññamaññanti. kathaṁ bhante nāgasena yattha
cakkhuviññāṇaṁ uppajjati tattha manoviññāṇampi uppajjatīti.
ninnattā ca mahārāja dvārattā ca ciṇṇattā ca samudācaraṇattā
cāti. kathaṁ bhante nāgasena ninnattā yattha cakkhuviññāṇaṁ
uppajjati tattha manoviññāṇaṁ uppajjati upamaṁ karohīti. taṁ
kiṁ maññasi mahārāja deve vassante katamena udakaṁ gaccheyyāti.
yena bhante ninnaṁ tena gaccheyyāti. atha mahārāja aparena
samayena devo vasseyya katamena udakaṁ gaccheyyāti. yena bhante
purimaṁ udakaṁ gataṁ tena gaccheyyāti. kiṁ nukho mahārāja purimaṁ
udakaṁ pacchimaṁ udakaṁ āṇāpeti yenāhaṁ gacchāmi tvaṁpi tena
gacchāhīti pacchimaṁ vā udakaṁ purimaṁ udakaṁ āṇāpeti yena tvaṁ
gacchissasi tenāhaṁ gacchissāmīti. na hi bhante sallāpo tesaṁ
aññamaññehi ninnatāya gacchatīti. evameva kho mahārāja
ninnatāya yattha cakkhuviññāṇaṁ uppajjati tattha manoviññāṇaṁ
uppajjati na ca cakkhuviññāṇaṁ manoviññāṇaṁ āṇāpeti yatthāhaṁ
uppajjāmi tvaṁpi tattha uppajjāhīti na manoviññāṇaṁ cakkhuviññāṇaṁ

page number: 081

āṇāpeti yattha tvaṁ uppajjissasi ahaṁpi tattha
uppajjissāmīti asallāpo etesaṁ aññamaññehi ninnatāya
uppajjatīti. kathaṁ bhante nāgasena dvāratāya yattha cakkhuviññāṇaṁ
uppajjati tattha manoviññāṇaṁ uppajjati upamaṁ karohīti. thero
āha yathā mahārāja rañño paccantimaṁ nagaraṁ daḷhabahalāddālapākāratoraṇaṁ
ekadvāraṁ gato puriso nikkhamitukāmo bhaveyya
katamena so nikkhameyyāti. dvārena bhante nikkhameyyāti.
athāparo puriso nikkhamitukāmo bhaveyya katamena nikkhameyyāti.
yena bhante purimo puriso gaccheyya tena pacchimo puriso
gaccheyyāti. kiṁ nukho mahārāja purimo puriso pacchimaṁ purisaṁ
āṇāpeti yenāhaṁ gacchāmi tvaṁpi tena gacchāhīti pacchimo vā
puriso purimaṁ purisaṁ āṇāpeti yena tvaṁ gacchissasi ahaṁpi tena
gacchissāmīti. na hi bhante asallāpo etesaṁ aññamaññehi
dvāratāya gacchatīti. evameva kho mahārāja dvāratāya yattha
cakkhuviññāṇaṁ uppajjati tattha manoviññāṇaṁ uppajjati. na ca
cakkhuviññāṇaṁ manoviññāṇaṁ āṇāpeti yatthāhaṁ uppajjāmi tvampi
tattha uppajjāhīti nāpi manoviññāṇaṁ cakkhuviññāṇaṁ āṇāpeti
yattha tvaṁ uppajjissasi ahampi tattha uppajjissāmīti asallāpo
tesaṁ aññamaññehi dvāratāya uppajjatīti. kathaṁ bhante nāgasena
cinnatāya yattha cakkhuviññāṇaṁ uppajjati tattha manoviññāṇaṁ
uppajjati upamaṁ bhante karohīti. taṁ kiṁ maññasi mahārāja

page number: 082

paṭhamaṁ ekaṁ sakaṭaṁ gaccheyya atha dutiyaṁ sakaṭaṁ katamena gaccheyyāti.
yena bhante purimaṁ sakaṭaṁ gaccheyya tena pacchimaṁ sakaṭaṁ gaccheyyāti.
kiṁ nukho mahārāja purimaṁ sakaṭaṁ pacchimaṁ sakaṭaṁ āṇāpeti yenāhaṁ
gacchāmi tvampi tena gacchāhīti pacchimaṁ vā sakaṭaṁ purimaṁ sakaṭaṁ
āṇāpeti yena tvaṁ gacchissasi ahampi tena gacchissāmīti. na
hi bhante asallāpo tesaṁ aññamaññehi cinnatāya gacchatīti.
evameva kho mahārāja cinnatāya yattha cakkhuviññāṇaṁ uppajjati
tattha manoviññāṇaṁ uppajjati napi cakkhuviññāṇaṁ .pe. cinnatāya
uppajjatīti. kathaṁ bhante nāgasena samudācaraṇatāya yattha
cakkhuviññāṇaṁ uppajjati tattha manoviññāṇaṁ uppajjati upamaṁ
karohīti. yathā mahārāja muddhāgaṇanāsaṁkhyālekhāissatthāsippaṭṭhānesu
ādikammikassa paṭhamaṁ dandhāyatanā bhavati atha aparena
samayena sammakiriyāsamudācaraṇatāya adandhāyatanaṁ bhavati. evameva
kho mahārāja samudācaraṇattā yattha cakkhuviññāṇaṁ uppajjati tattha
manoviññāṇaṁ uppajjati na cakkhuviññāṇaṁ manoviññāṇaṁ āṇāpeti
yatthāhaṁ uppajjāmi tvampi tattha uppajjāhīti na manoviññāṇaṁ
cakkhuviññāṇaṁ āṇāpeti yattha tvaṁ uppajjissasi ahaṁpi tattha
uppajjissāmīti asallāpo tesaṁ aññamaññehi taṁ samudācaritattā
uppajjatīti. na hi bhante asallāpo tesaṁ aññamaññehi
samudācaraṇattā uppajjati yattha sotaviññāṇaṁ uppajjati yattha
ghānaviññāṇaṁ uppajjati yattha jivhāviññāṇaṁ uppajjati yattha

page number: 083

kāyaviññāṇaṁ uppajjati tattha manoviññāṇaṁ uppajjatīti. āma
mahārāja yattha kāyaviññāṇaṁ uppajjati tattha manoviññāṇaṁ
uppajjatīti. kiṁ nu bhante nāgasena paṭhamaṁ kāyaviññāṇaṁ
uppajjati pacchā manoviññāṇaṁ udāhu manoviññāṇaṁ paṭhamaṁ
uppajjati pacchā kāyaviññāṇanti. kāyaviññāṇaṁ mahārāja
paṭhamaṁ uppajjati pacchā manoviññāṇanti .pe. evaṁ sabbāni
chapi padāni sahaupamāni vitthārena daṭṭhabbāni asallāpo tesaṁ
aññamaññehīti. kallosi bhante nāgasenāti.
cakkhuviññāṇamanoviññāṇapañho sattamo.
rājā āha bhante nāgasena yattha cakkhuviññāṇaṁ uppajjati
vedanā tattha uppajjatīti. thero āha āma mahārāja yattha
cakkhuviññāṇaṁ uppajjati vedanā tattha uppajjati saññāpi cetanāpi
phassopi manasikāropi tattha uppajjati vitakkopi tattha uppajjati
vicāropi tattha uppajjati sabbepi phassādidhammā uppajjantitī.
kiṁlakkhaṇo bhante phassoti. phussanalakkhaṇo mahārāja phassoti.
upamaṁ karohīti. yathā mahārāja dve meṇḍā yujjheyyuṁ tesu
yathā eko meṇḍo evaṁ cakkhu daṭṭhabbaṁ yathā dutiyo meṇḍo
evaṁ rūpaṁ daṭṭhabbaṁ yathā tesaṁ sannipāto evaṁ phasso daṭṭhabboti.
bhiyyo upamaṁ karohīti. yathā mahārāja dve pāṇī aññamaññaṁ
pahareyyuṁ .pe. bhiyyo upamaṁ karohīti. yathā mahārāja
dve samā vajjeyyuṁ tesu yathā eko samo evaṁ cakkhu daṭṭhabbaṁ

page number: 084

yathā dutiyo samo evaṁ rūpaṁ daṭṭhabbaṁ. yathā tesaṁ sannipāto
evaṁ phasso daṭṭhabboti. kallosi bhante nāgasenāti.
phassalakkhaṇapañho aṭṭhamo.
rājā āha bhante nāgasena kiṁlakkhaṇā vedanāti. thero
āha vedayitalakkhaṇā ca mahārāja vedanā anubhavanalakkhaṇā cāti.
upamaṁ karohīti. yathā mahārāja kocideva puriso rañño adhikāraṁ
kareyya tassa rājā tuṭṭho adhikāraṁ dadeyya so tehi adhikārehi
pañcakāmaguṇehi samappito samaṅgībhūto paricareyya tassa evamassa
pubbe rañño kho me adhikāraṁ kataṁ svāhaṁ tatonidānaṁ imaṁ vedanaṁ
vedayāmīti. aparo nayo yathā pana mahārāja kocideva puriso kusalaṁ
kammaṁ katvā kāyassa bhedā paraṁ maraṇā sugatiṁ saggaṁ lokaṁ upapajjati
so tattha ca dibbehi pañcahi kāmaguṇehi samappito samaṅgībhūto
paricareyya tassa etadahosi ahaṁ kho pubbe kusalakammaṁ akāsiṁ svāhaṁ
tatonidānaṁ imaṁ vedanaṁ vedayāmīti evaṁ kho mahārāja vedayitalakkhaṇā
ca vedanā anubhavanalakkhaṇā cāti. kallosi bhante nāgasenāti.
vedanālakkhaṇapañho navamo.
rājā āha bhante nāgasena kiṁlakkhaṇā saññāti. thero
āha sañjānanalakkhaṇā mahārāja saññāti. kiṁ sañjānātīti.
nīlaṁpi sañjānāti lohitaṁpi sañjānāti odātaṁpi sañjānāti evaṁ
kho mahārāja sañjānanalakkhaṇā saññāti. upamaṁ bhante karohīti.
yathā mahārāja rañño bhaṇḍāgāriko rañño bhaṇḍāgāraṁ pavisitvā

page number: 085

nīlapītalohitaodātamañjeṭṭhāni rājabhogāni rūpāni passitvā
sañjāneyya evameva kho mahārāja sañjānanalakkhaṇā saññāti. kallosi
bhante nāgasenāti.
saññālakkhaṇapañho dasamo.
rājā āha bhante nāgasena kiṁlakkhaṇā cetanāti. thero
āha cetayitalakkhaṇā mahārāja cetanā abhisaṁkhārasamuhanalakkhaṇā
cāti. upamaṁ karohīti. yathā mahārāja kocideva puriso visaṁ
abhisaṁkharitvā attanāva piveyya parepi pāyeyya sopi attanāva
dukkhito parepi dukkhitā bhaveyyuṁ evameva kho mahārāja idhekacco
akusalaṁ kammaṁ cetanāya cetayitvā kāyassa bhedā paraṁ maraṇā
apāyaṁ duggatiṁ vinipātaṁ nirayaṁ upapajjati yepi tassa anusikkhanti
tepi kāyassa bhedā paraṁ maraṇā apāyaṁ duggatiṁ vinipātaṁ nirayaṁ
upapajjanti. yathā pana mahārāja kocideva puriso sappiṁ navanītaṁ
telaṁ madhuṁ phāṇitaṁ ekarasaṁ abhisaṁkharitvā attanā piveyya parepi
pāyeyya sopi attanā sukhito bhaveyya parepi sukhitā bhaveyyuṁ
evameva kho mahārāja idhekacco kusalaṁ kammaṁ cetanāya cetayitvā
kāyassa bhedā paraṁ maraṇā sugatiṁ saggaṁ lokaṁ upapajjati yepi
tassa anusikkhanti tepi kāyassa bhedā paraṁ maraṇā sugatiṁ saggaṁ
lokaṁ upapajjanti evameva kho mahārāja cetayitalakkhaṇā cetanā
abhisaṁkhārasamuhanalakkhaṇā cāti. kallosi bhante nāgasenāti.
cetanālakkhaṇapañho ekādasamo.

page number: 086

rājā āha bhante nāgasena kiṁlakkhaṇaṁ viññāṇanti. thero
āha vijānanalakkhaṇaṁ viññāṇanti. upamaṁ karohīti. yathā
mahārāja nagaraguttiko majjhe nagarasiṁghāṭake nisinno puratthimato
disato purisaṁ āgacchantaṁ passeyya .pe. uttarato disato purisaṁ
āgacchantaṁ passeyya evameva kho mahārāja yañca cakkhunā rūpaṁ
passati taṁ viññāṇena vijānāti yañca sotena saddaṁ suṇāti taṁ
viññāṇena vijānāti yañca ghānena gandhaṁ ghāyati taṁ viññāṇena
vijānāti yañca jivhāya rasaṁ sāyati taṁ viññāṇena vijānāti
yañca kāyena phoṭṭhabbaṁ phusati taṁ viññāṇena vijānāti yañca
manasā dhammaṁ vijānāti taṁ viññāṇena vijānāti evameva
kho mahārāja vijānanalakkhaṇaṁ viññāṇanti. kallosi bhante
nāgasenāti.
viññāṇalakkhaṇapañho dvādasamo.
rājā āha bhante nāgasena kiṁlakkhaṇo vitakkoti. thero
āha appanalakkhaṇo mahārāja vitakkoti. upamaṁ karohīti.
yathā mahārāja vaḍḍhakī suparikammakataṁ sandhismiṁ dāruṁ kappeti
evameva kho mahārāja appanalakkhaṇo vitakkoti. kallosi bhante
nāgasenāti.
vitakkalakkhaṇapañho terasamo.
rājā āha bhante nāgasena kiṁlakkhaṇo vicāroti. thero
āha anumajjanalakkhaṇo vicāro mahārājāti. upamaṁ karohīti.

page number: 087

yathā mahārāja kaṁsatālaṁ asinākoṭitaṁ paccānuravati anusandhahati yathā
mahārāja ākoṭanā evaṁ vitakko daṭṭhabbo yathā anuravano evaṁ
vicāro daṭṭhabboti. kallosi bhante nāgasenāti.
vicāralakkhaṇapañho cuddasamo.
tatiyo vaggo.
-----------
catutthavaggo
rājā āha bhante nāgasena kiṁlakkhaṇo manasikāroti. thero
āha āvajjanalakkhaṇo mahārāja manasikāroti. kallosi bhante
nāgasenāti.
manasikāralakkhaṇapañho paṭhamo.
rājā āha bhante nāgasena sakkā pana imesaṁ dhammānaṁ
ekatobhāvagatānaṁ vinibhajjitvā nānākaraṇaṁ paññāpetuṁ ayaṁ phasso
ayaṁ vedanā ayaṁ saññā ayaṁ cetanā idaṁ viññāṇaṁ ayaṁ vitakko
ayaṁ vicāroti. thero āha na sakkā mahārāja imesaṁ dhammānaṁ
ekatobhāvagatānaṁ vinibhajjitvā vinibhajjitvā nānākaraṇaṁ paññāpetuṁ
ayaṁ phasso ayaṁ vedanā ayaṁ saññā ayaṁ cetanā idaṁ viññāṇaṁ
ayaṁ vitakko ayaṁ vicāroti. upamaṁ karohīti. yathā mahārāja
rañño sūdā yūsaṁ vā rasaṁ vā kareyyuṁ tattha dadhiṁpi pakkhipeyyuṁ
loṇaṁpi pakkhipeyyuṁ siṅgaveraṁpi pakkhipeyyuṁ jirakaṁpi pakkhipeyyuṁ mariccaṁpi

page number: 088

pakkhipeyyuṁ aññānipi upakārāni pakkhipeyyuṁ atha rājā tamenaṁ
puggalaṁ evaṁ vadeyya dadhissa me rasaṁ āharatha loṇassa me rasaṁ
āharatha siṅgaverassa me rasaṁ āharatha jirakassa me rasaṁ āharatha
mariccassa me rasaṁ āharatha sabbesaṁ me pakkhittānaṁ madhuramadhurarase
āharathāti. sakkā nukho mahārāja tesaṁ rasānaṁ ekatobhāvagatānaṁ
vinibhajitvā vinibhajitvā rasaṁ āharituṁ idaṁ ambilattaṁ vā lavaṇattaṁ
vā tittakaṁ vā kaṭukattaṁ vā kasāyattaṁ vā madhurattaṁ vāti. na
hi bhante na sakkā tesaṁ rasānaṁ ekatobhāvagatānaṁ vinibhajitvā
vinibhajitvā āharituṁ ambilattaṁ vā lavaṇattaṁ vā tittakaṁ vā
kaṭukattaṁ vā kasāyattaṁ vā madhurattaṁ vā api ca kho pana sakena
lakkhaṇena sakkā upagāhitunti. evameva kho mahārāja na
sakkā imesaṁ dhammānaṁ ekatobhāvagatānaṁ vinibhajitvā vinibhajitvā
nānākaraṇaṁ paññāpetuṁ ayaṁ phasso ayaṁ vedanā ayaṁ saññā
ayaṁ cetanā idaṁ viññāṇaṁ ayaṁ vitakko ayaṁ vicāroti api ca
kho pana sakena lakkhaṇena sakkā upagāhitunti. thero āha
loṇaṁ mahārāja cakkhuviññeyyanti. āma cakkhuviññeyyanti.
suṭṭhu kho mahārāja jānāhīti. kiṁ bhante jivhāviññeyyanti.
āma mahārāja jivhāviññeyyanti. kiṁ pana bhante sabbaṁ loṇaṁ
jivhāya vijānātīti. āma mahārāja sabbaṁ loṇaṁ jivhāya
vijānātīti. yadi bhante sabbaṁ loṇaṁ jivhāya vijānāti kissa
pana taṁ sakaṭehi balibaddā āharanti nanu loṇameva āharitabbanti.

page number: 089

na sakkā mahārāja loṇameva āharituṁ ekatobhāvagatā ete dhammā
gocaranānattagatā loṇabhāvo sakkā pana mahārāja tulāya tuletunti.
āma bhante sakkāti. suṭṭhu kho mahārāja jānāhīti. kiṁ pana
bhante na sakkāti. na sakkā mahārāja loṇaṁ tulāya tulituṁ
gurubhāvo tulāya tulayatīti. kallosi bhante nāgasenāti.
ekabhāvagatapañho dutiyo.
rājā āha bhante nāgasena yānimāni pañcāyatanāni kiṁ nukho
imāni nānākammehi nibbattāni udāhu ekena kammenāti. thero
āha nānākammehi mahārāja nibbattāni natthi ekena kammenāti.
upamaṁ karohīti. yathā mahārāja ekasmiṁ khette pañca nānāvījāni
vappeyyuṁ tesaṁ phalāni nānā nibbatteyyuṁ evameva kho mahārāja
yānimāni pañcāyatanāni nānākammehi nibbattāni natthi ekena
kammenāti. kallosi bhante nāgasenāti.
pañcāyatanakammanibbattapañho tatiyo.
rājā āha bhante nāgasena kena kāraṇena manussā na sabbe
samakā aññe appāyukā aññe dīghāyukā aññe bahavābādhā
aññe appābādhā aññe dubbaṇṇā aññe vaṇṇavantā
aññe appesakkhā aññe mahesakkhā aññe appabhogā aññe
mahābhogā aññe nīcā aññe uccākulino aññe duppaññā
aññe paññavantoti. thero āha kissa pana mahārāja rukkhā

page number: 090

na sabbe samakā aññe ambilā aññe tittakā aññe kaṭukā
aññe kāsāyā aññe madhurāti. rājā āha maññāmi bhante
nāgasena vījānaṁ nānākāraṇenāti. evameva kho mahārāja kammānaṁ
nānākāraṇena manussā na sabbe samakāti. bhāsitaṁ cetaṁ
mahārāja bhagavatā kammassakā māṇava sattā kammadāyādā kammayonī
kammabandhū kammapaṭisaraṇā kammaṁ satte vibhajati yadidaṁ hīnappaṇītatāyāti.
kallosi bhante nāgasenāti.
kammanānākāraṇapañho catuttho.
rājā āha bhante nāgasena tumhe bhaṇatha kinti idañca
dukkhaṁ nirujjheyya aññañca dukkhaṁ na uppajjeyyāti kiṁ paṭikacceva
vāyāmitena nanu sampatte kāle vāyāmitabbanti. sampatte
kāle mahārāja vāyāmo akiccakaro bhavati paṭikacceva vāyāmo
kiccakaro bhavatīti. upamaṁ bhante karohīti. taṁ kiṁ maññasi
mahārāja yadā tvaṁ pipāso bhaveyyāsi tadā tvaṁ udakaṭṭhānaṁ
khaṇāpeyyāsi pokkharaṇiṁ khaṇāpeyyāsi taḷākaṁ khaṇāpeyyāsi
pānīyaṁ pivissāmīti. na hi bhanteti. evameva kho mahārāja
sampatte kāle vāyāmo akiccakaro bhavati paṭikacceva vāyāmo
kiccakaro bhavatīti. bhiyyo upamaṁ karohīti. taṁ kiṁ maññasi
mahārāja yadā tvaṁ bhattaṁ bubhukkhito bhaveyyāsi tadā khettaṁ
kasāpeyyāsi sāliṁ ropeyyāsi vījaṁ kārāpeyyāsi dhaññaṁ
atiāhareyyāsi yavaṁ ropeyyāsi taṁ bhattaṁ bhuñjissāmīti. na hi

page number: 091

bhanteti. evameva kho mahārāja sampatte kāle vāyāmo
akiccakaro bhavati paṭikacceva vāyāmo kiccakaro bhavatīti. bhiyyo
upamaṁ karohīti. taṁ kiṁ maññasi mahārāja yadā te saṅgāmo
paccuṭṭhito bhaveyya tadā tvaṁ parikkhaṁ khaṇāpeyyāsi pākāraṁ
kārāpeyyāsi gopuraṁ kārāpeyyāsi addālakaṁ kārāpeyyāsi dhaññaṁ
ca abhiharāpeyyāsi tadā tvaṁ hatthismiṁ sikkhāpeyyāsi assasmiṁ
sikkhāpeyyāsi rathasmiṁ sikkhāpeyyāsi dhanusmiṁ sikkhāpeyyāsi tharusmiṁ
sikkhāpeyyāsīti. na hi bhanteti. evameva kho mahārāja
sampatte kāle vāyāmo akiccakaro bhavati paṭikacceva vāyāmo
kiccakaro bhavatīti. bhāsitaṁ cetaṁ mahārāja bhagavatā
paṭikacceva taṁ kayirā yaṁ jaññā hitamattano
na sākaṭikacintāya mantādhīro parakkamo
yathā sākaṭiko pasatthaṁ samaṁ hitvā mahāpathaṁ
visamaṁ maggamāruyha akkhacchinnova jhāyati
evaṁ dhammā apakkamma adhammamanuvattiya
mando maccumukhaṁ patto akkhacchinnova jhāyatīti.
kallosi bhante nāgasenāti.
paṭikaccevavāyāmakaraṇapañho pañcamo.
rājā āha bhante nāgasena evaṁ vacanaṁ tumhe bhaṇatha
pakatiaggito nerayiko aggi mahābhitāpo hoti khuddakopi pāsāṇo
pakatike aggimhi pakkhitto divasaṁpi paccamāno na viliyaṁ gacchati

page number: 092

kuṭāgāramattopi pāsāṇo nerayike aggimhi pakkhitto khaṇena
viliyaṁ gacchatīti etaṁ vacanaṁ na saddahāmi evaṁ vacanaṁpi vadetha ye ca
tattha upapannā sattā nirayaggimhi te vassasahassānipi upapannā
na viliyaṁ gacchantīti etaṁpi vacanaṁ na saddahāmīti. thero āha taṁ
kiṁ maññasi mahārāja yā tā santi moriniyopi kukkuṭiniyopi
maṁkariniyopi suṁsumāriniyopi kacchapiniyopi kinnu tā kakkhalāni pāsāṇāni
sakkharānipi khādantīti. āma bhante khādantīti. kiṁ pana tāni
mahārāja tāsaṁ kucchiyaṁ koṭṭhabbhantaragatāni viliyaṁ gacchantīti.
āma bhante viliyaṁ gacchantīti. yo pana tāsaṁ kucchigato gabbho
so viliyaṁ gacchatīti. na hi bhanteti. kena kāraṇenāti.
maññāmi bhante kammādhikatena na viliyaṁ gacchatīti. evameva kho
mahārāja kammādhikatena nerayikā sattā anekānipi vassasahassāni
niraye paccamānā na viliyaṁ gacchanti te nerayikā tattheva jāyanti
tattheva vaḍḍhanti tattheva maranti. bhāsitaṁ cetaṁ mahārāja
bhagavatā so na ca tāva kālaṁ kareyya yāva na taṁ pāpakammaṁ
byanti hotīti. bhiyyo upamaṁ karohīti. taṁ kiṁ maññasi
mahārāja yā tā santi sīhiniyopi bayagghiniyopi dīpiniyopi kinnu
tā kakkhalāni aṭṭhikāni ca maṁsāni ca khādantīti. āma bhante
khādantīti. kiṁ pana tāsaṁ kucchiyaṁ koṭṭhabbhantaragataṁ aṭṭhikaṁ
viliyaṁ gacchatīti. āma bhante viliyaṁ gacchatīti. yo pana tāsaṁ
kucchigato gabbho sopi viliyaṁ gacchatīti. na hi bhanteti. kena

page number: 093

kāraṇenāti. maññāmi bhante kammādhikatenāti. bhiyyo upamaṁ
karohīti. taṁ kiṁ maññasi mahārāja yā tā santi kuṇḍeruniyopi
kakkhalāni kaṭṭhāni khādantīti .pe. bhiyyo upamaṁ karohīti. taṁ
kiṁ maññasi mahārāja yā tā santi yonakasukhumāliniyopi
khattiyasukhumāliniyopi brāhmaṇasukhumāliniyopi gahapatisukhumāliniyopi kinnu tā
kakkhalāni khajjakāni maṁsāni khādantīti. āma bhante khādantīti.
kiṁ pana tāni tāsaṁ kucchiyaṁ koṭṭhabbhantaragatāni viliyaṁ gacchantīti.
āma bhante viliyaṁ gacchantīti. yo pana tāsaṁ kucchigato gabbho
so viliyaṁ gacchatīti. na hi bhanteti. kena kāraṇenāti.
maññāmi bhante kammādhikatena na viliyaṁ gacchatīti. evameva
kho mahārāja kammādhikatena te nerayikā sattā vassasahassānipi
niraye paccamānā na viliyaṁ gacchanti te nerayikā tattheva
jāyanti tattheva vaḍḍhanti tattheva maranti. bhāsitaṁ cetaṁ
mahārāja bhagavatā so na ca tāva kālaṁ karoti yāva na
kataṁ pāpakammaṁ byanti hotīti. kallosi bhante nāgasenāti.
pakatiaggito nerayaggīnaṁ uṇhakārapañho chaṭṭho.
rājā āha bhante nāgasena tumhe bhaṇatha ayaṁ mahāpaṭhavī udake
patiṭṭhitā udakaṁ vāte patiṭṭhitaṁ vāto ākāse patiṭṭhatīti etaṁpi
vacanaṁ na saddahāmīti. thero dhammakarakena udakaṁ gahetvā rājānaṁ
milindaṁ saññāpeti yathā mahārāja idaṁ udakaṁ vātena ādhāritaṁ

page number: 094

evaṁ etaṁ udakaṁpi vātena ādhāritanti. kallosi bhante nāgasenāti.
paṭhavīsaṇṭhārakapañho sattamo.
rājā āha bhante nāgasena nirodho nibbānanti. thero
āha āma mahārāja nirodho nibbānanti. kathaṁ bhante nāgasena
nirodho nibbānanti. sabbe bālaputhujjanā kho mahārāja
ajjhattikabāhire āyatane abhinandanti abhivaḍḍhanti ajjhosāya tiṭṭhanti
tena te sattā sotena vuyhanti te sattā na parimuccanti
jātiyā jarāmaraṇena sokehi paridevehi dukkhehi domanassehi
upāyāsehi na parimuccanti dukkhasmāti vadāmi. sutavā kho mahārāja
ariyasāvako ajjhattikabāhire āyatane nābhinandati nābhivaḍḍhati
anajjhosāya tiṭṭhati tassa taṁ anabhinandato anabhivaḍḍhato anajjhosāya
tiṭṭhato taṇhā nirujjhanti taṇhānirodhā upādānanirodho
upādānanirodhā bhavanirodho bhavanirodhā jātinirodho jātinirodhā
jarāmaraṇaṁ sokaparidevadukkhadomanassaupāyāsā nirujjhanti evametassa
kevalassa dukkhakkhandhassa nirodho hoti. evameva kho mahārāja
nirodho nibbānanti. kallosi bhante nāgasenāti.
nirodhanibbānapañho aṭṭhamo.
rājā āha bhante nāgasena sabbe labhanti nibbānanti.
thero āha na kho mahārāja sabbe labhanti nibbānaṁ api ca kho
mahārāja yo sammā paṭipanno abhiññeyyadhamme abhijānanto
pariññeyyadhamme parijānanto pahātabbe dhamme pajahanto bhāvetabbe

page number: 095

dhamme bhāvento sacchikātabbe dhamme sacchikaronto so labhati
nibbānanti. kallosi bhante nāgasenāti.
nibbānalabhanapañho navamo.
rājā āha bhante nāgasena yo na labhati nibbānaṁ so jānāti
sukhaṁ nibbānanti. thero āha āma mahārāja yo na labhati
nibbānaṁ so jānāti sukhaṁ nibbānanti. kathaṁ bhante nāgasena yo
na labhati nibbānaṁ so jānāti sukhaṁ nibbānanti. taṁ kiṁ maññasi
mahārāja yepi acchinnapubbahatthapādā jāneyyuṁ te mahārāja dukkhaṁ
hatthapādacchedanti. āma bhante jāneyyunti. kathaṁ jāneyyunti.
aññesaṁ bhante chinnahatthapādānaṁ paridevantānaṁ saddaṁ sutvā jānanti
dukkhaṁ hatthapādacchedanti. evameva kho mahārāja ye na labhanti
nibbānaṁ te diṭṭhanibbānānaṁ tesaṁ saddaṁ sutvā jānanti sukhaṁ
nibbānanti. kallosi bhante nāgasenāti.
nibbānasukhabhāvajānanapañho dasamo.
catuttho vaggo.
------------

page number: 096

pañcamavaggo
rājā āha bhante nāgasena buddho tayā diṭṭhoti. thero
āha na hi mahārājāti. atha bhante ācariyehi diṭṭhoti. na
hi mahārājāti. tenahi bhante nāgasena natthi buddhoti. thero
āha kiṁ pana mahārāja ohā nadī tayā diṭṭhāti. na hi bhanteti.
atha te pitunā ohā nadī diṭṭhāti. na hi bhanteti. tenahi
mahārāja ohā nadī natthīti. atthi bhante kiñcāpi me ohā
nadī na diṭṭhā kiñcāpi me pitunā ohā nadī na diṭṭhā api
ca ohā nadī atthīti. evameva kho mahārāja kiñcāpi me
ācariyehi bhagavā na diṭṭho kiñcāpi mayāpi na diṭṭho api ca
bhagavā atthīti. kallosi bhante nāgasenāti.
buddhātthinatthibhāvapañho paṭhamo.
rājā āha bhante nāgasena buddho anuttaroti. thero
āha āma mahārāja bhagavā anuttaroti. kathaṁ bhante nāgasena
jānāsi buddho anuttaroti yathā te na diṭṭhoti. thero āha taṁ
kiṁ maññasi mahārāja yehi janehi adiṭṭhapubbo mahāsamuddo
jāneyyuṁ te mahārāja mahanto kho mahāsamuddo gambhīro appameyyo
duppariyogāḷho yatthimā pañca mahānadiyo appenti seyyathīdaṁ
gaṅgā yamunā acīravatī sarabhū mahinadīti tassa mahāsamuddassa ūnattaṁ
vā pūrattaṁ vāpi na paññāyati satataṁ samuddaṁ pañca mahānadiyo

page number: 097

appentīti. āma bhante jāneyyunti. evameva kho mahārāja
sāvake arahante parinibbute passitvā jānāmi bhagavā anuttaroti.
kallosi bhante nāgasenāti.
buddhānuttarabhāvapañho dutiyo.
rājā āha bhante nāgasena sakkā jānituṁ buddho anuttaroti.
thero āha āma mahārāja sakkā jānituṁ bhagavā anuttaroti.
kathaṁ bhante nāgasena sakkā jānituṁ buddho anuttaroti. bhūtapubbaṁ
mahārāja tissathero nāma lekhācariyo bahūni vassāni abbhuggato
kālakato kathaṁ so paññāyatīti. lekhena bhanteti. evameva
kho mahārāja yo dhammaṁ passati so bhagavantaṁ passati dhammo hi
mahārāja bhagavatā desitoti. kallosi bhante nāgasenāti.
buddhānuttarabhāvajānanapañho tatiyo.
rājā āha bhante nāgasena dhammo tayā diṭṭhoti. thero
āha buddhanetiyo mahārāja dhammo buddhena paññattiyo yāvajīvaṁ
sāvakehi paṭivattitabboti. kallosi bhante nāgasenāti.
dhammadiṭṭhapañho catuttho.
rājā āha bhante nāgasena na ca saṁkamati paṭisandhiyati cāti.
thero āha āma mahārāja na ca saṁkamati paṭisandhiyati cāti.
kathaṁ bhante nāgasena na ca saṁkamati paṭisandhiyati ca upamaṁ
karohīti. yathā mahārāja kocideva puriso padīpato padīpaṁ padīpeyya

page number: 098

kinnu kho so mahārāja padīpo padīpamhā saṁkamatīti. na hi
bhanteti. evameva kho mahārāja na ca saṁkamati paṭisandhiyati cāti.
bhiyyo upamaṁ karohīti. abhijānāsi tvaṁ mahārāja daharakadasavassakāle
ācariyassa santike silokaṁ gahitanti. āma bhanteti.
kinnu kho mahārāja so siloko ācariyamhā saṁkamati. na hi
bhanteti. evameva kho mahārāja na ca saṁkamati paṭisandhiyati cāti.
kallosi bhante nāgasenāti.
na ca saṁkamati paṭisandhihanapañho pañcamo.
rājā āha bhante nāgasena vedagū upalabbhatīti. thero
āha paramatthena kho mahārāja vedagū na upalabbhatīti. kallosi
bhante nāgasenāti.
vedagūpañho chaṭṭho.
rājā āha bhante nāgasena atthi koci sabhāvo imamhā
kāyā aññaṁ kāyaṁ saṁkamatīti. thero āha na hi mahārājāti.
yadi bhante natthi imamhā kāyā aññaṁ kāyaṁ saṁkamati nanu mutto
bhavissati pāpehi kammehīti. āma mahārāja mutto pāpehi
kammehi yadi na paṭisandhiyeyya yasmā ca kho mahārāja paṭisandhiyati
tasmā na mutto pāpehi kammehīti. upamaṁ karohīti. yathā
mahārāja kocideva puriso aññatarassa purisassa ambaṁ avahareyya
kiṁ so daṇḍappatto bhaveyyāti. āma bhante daṇḍappatto
bhaveyyāti. na kho so mahārāja tāni ambāni theneti yāni

page number: 099

tena ropitāni kasmā daṇḍappatto bhaveyyāti. tāni bhante
ambaṁ nissāya jātāni tasmā daṇḍappatto bhaveyyāti. evameva
kho mahārāja iminā nāmarūpena kammaṁ karoti sobhaṇaṁ vā pāpakaṁ
vā tena kammena aññaṁ nāmarūpaṁ paṭisandhiyati tasmā na mutto
pāpehi kammehīti. kallosi bhante nāgasenāti.
imamhā kāyā aññaṁ kāyaṁ saṁkamanapañho sattamo.
rājā āha bhante nāgasena iminā nāmarūpena kammaṁ kataṁ
kusalaṁ vā akusalaṁ vā kuhiṁ tāni kammāni tiṭṭhantīti. thero
āha anubandheyyuṁ kho mahārāja chāyāva anupāyinīti. sakkā pana
bhante nāgasena tāni kammāni nidassituṁ idha vā idha vā tāni
kammāni tiṭṭhantīti. na sakkā mahārāja tāni kammāni nidassituṁ
idha vā idha vā tāni kammāni tiṭṭhantīti. upamaṁ bhante
karohīti. taṁ kiṁ maññasi mahārāja yānimāni rukkhāni anibattaphalāni
tāni phalāni sakkā nidassituṁ idha vā idha vā tāni
phalāni tiṭṭhantīti. na hi bhanteti. evameva kho mahārāja
abbochinnāya santatiyā na sakkā tāni kammāni nidassituṁ idha
vā idha vā tāni kammāni tiṭṭhantīti. kallosi bhante nāgasenāti.
kammaphalātthibhāvapañho aṭṭhamo.
rājā āha bhante nāgasena yo satto uppajjati jānāti
so uppajjissāmīti. thero āha āma mahārāja yo uppajjati
jānāti so uppajjissāmīti. upamaṁ bhante karohīti. yathā

page number: 100

mahārāja kasako gahapatiko vījāni paṭhaviyaṁ patiṭṭhapetvā sammā
deve vassante jānāti dhaññā nibbattissantīti. āma bhante
so jāneyyāti. evameva kho mahārāja yo uppajjati jānāti
so uppajjissāmīti. kallosi bhante nāgasenāti.
uppajjanajānanapañho navamo.
rājā āha bhante nāgasena buddho atthīti. āma mahārāja
bhagavā atthīti. sakkā pana bhante nāgasena buddho nidassetuṁ
idha vā idha vāti. parinibbuto mahārāja bhagavā anupādisesāya
nibbānadhātuyā na sakkā bhagavā nidassetuṁ idha vā idha vāti.
upamaṁ karohīti. taṁ kiṁ maññasi mahārāja mahato aggikhandhassa
jalamānassa yā acchi atthaṅgatā sakkā sā acchi nidassetuṁ idha vā
idha vāti. na hi bhante nirodhā sā acchi appaññattiṁ gatāti.
evameva kho mahārāja bhagavā anupādisesāya nibbānadhātuyā parinibbuto
atthaṅgato na sakkā bhagavā nidassetuṁ idha vā idha vāti
dhammakāyena pana mahārāja sakkā bhagavā nidassetuṁ dhammo hi
mahārāja bhagavatā desitoti. kallosi bhante nāgasenāti.
buddhanidassanapañho dasamo.
pañcamo vaggo.
----------

page number: 101

chaṭṭhavaggo
rājā āha bhante nāgasena piyo pabbajitānaṁ kāyoti.
thero āha na kho mahārāja piyo pabbajitānaṁ kāyoti. atha kissa
nu kho bhante keḷāyetha mamāyethāti. atthi pana te mahārāja
kadāci saṅgāmagatassa kaṇḍasattippahāroti. āma bhante atthīti.
kiṁ nu kho mahārāja so vaṇo ālepena ca ālimpiyati telena
ca makkhiyati sukhumena ca coḷapaṭena paliveṭhiyatīti. āma bhante
ālepena ca ālimpiyati telena ca makkhiyati sukhumena ca coḷapaṭena
paliveṭhiyatīti. kinnu kho mahārāja piyo vaṇo yena ca ālepena
ālimpiyati telena ca makkhiyati sukhumena ca coḷapaṭena paliveṭhiyatīti.
na kho bhante piyo vaṇo api ca maṁsassa ruhanatthāya ālepena
ca ālimpiyati telena ca makkhiyati sukhumena ca coḷapaṭena
parivedhiyatīti. evameva kho mahārāja appiyo pabbajitānaṁ kāyo
anajjhositā pabbajitā kāyaṁ pariharanti brahmacariyānuggahāya api
ca vaṇupamo kāyo vutto bhagavatā tena pabbajitā vaṇamiva kāyaṁ
pariharanti anajjhositā. bhāsitaṁ cetaṁ mahārāja bhagavatā
allacammapaṭicchanno navadvāro mahāvaṇo
samantato paggharati asuci pūtigandhikoti.
kallosi bhante nāgasenāti.
kāyāppiyapañho paṭhamo.

page number: 102

rājā āha bhante nāgasena buddho sabbaññū sabbadassāvīti.
thero āha āma mahārāja bhagavā sabbaññū sabbadassāvīti.
atha kissa pana bhante nāgasena sāvakānaṁ anupubbasikkhāpadāni
paññāpessatīti. thero āha atthi pana mahārāja koci vejjo
yo imāya paṭhaviyā sabbabhesajjāni jānātīti. āma bhante
atthīti. kiṁ nu kho mahārāja so vejjo gilānakaṁ naraṁ asampattakāle
bhesajjaṁ pāyeti udāhu sampatteti. sampatte bhante
gilānakaṁ naraṁ bhesajjaṁ pāyeti no asampatteti. evameva kho
mahārāja bhagavā sabbaññū sabbadassāvī na akāle sāvakānaṁ
sikkhāpadaṁ paññāpeti sampatte kāle sāvakānaṁ sikkhāpadaṁ paññāpeti
yāvajīvaṁ anatikkamanīyanti. kallosi bhante nāgasenāti.
sampattakālapañho dutiyo.
rājā āha bhante nāgasena buddho dvattiṁsamahāpurisalakkhaṇehi
samannāgato asītiyā ca anubyañjanehi parirañjito suvaṇṇavaṇṇo
kāñcanasannibhataco byāmappabhoti. thero āha āma mahārāja
bhagavā dvattiṁsamahāpurisalakkhaṇehi samannāgato asītiyā ca
anubyañjanehi parirañjito suvaṇṇavaṇṇo kāñcanasannibhataco
byāmappabhoti. kissa pana bhante mātāpitaro dvattiṁsamahāpurisalakkhaṇehi
samannāgatā asītiyā ca anubyañjanehi parirañjitā suvaṇṇavaṇṇā
kāñcanasannibhatacā byāmappabhāti. na hi mahārājāti. evaṁ
sante kho bhante nāgasena kiṁ nu uppajjati buddho

page number: 103

dvattiṁsamahāpurisalakkhaṇehi samannāgato asītiyā ca anubyañjanehi parirañjito
suvaṇṇavaṇṇo kāñcanasannibhataco byāmappabho api ca
mātusadiso putto hoti mātu pakkho vā pitusadiso vā putto
hoti pitu pakkhoti. thero āha atthi pana mahārāja kiñci
padumaṁ vā sattapattaṁ vā uppalaṁ vā kumudaṁ vā puṇḍarikaṁ vāti.
āma bhante atthi udake vārijā jāyanti paṭhaviyaṁ jāyanti udake
abhisiñciyantīti. kinnu kho mahārāja paṭhaviyā sadisaṁ vaṇṇena
vā gandhena vā rasena vāti. na hi bhanteti. atha kadamassa
sadisaṁ vaṇṇena vā gandhena vā rasena vāti. na hi bhanteti.
evameva kho mahārāja bhagavā dvattiṁsamahāpurisalakkhaṇehi samannāgato
asītiyā ca anubyañjanehi parirañjito suvaṇṇavaṇṇo kāñcanasannibhataco
byāmappabhoti nevassa mātāpitaro dvattiṁsamahāpurisalakkhaṇehi
samannāgatā na asītiyā ca anubyañjanehi parirañjitā
suvaṇṇavaṇṇā kāñcanasannibhatacā na byāmappabhāti. kallosi
bhante nāgasenāti.
dvattiṁsamahāpurisalakkhaṇapañho tatiyo.
rājā āha bhante nāgasena buddho brahmacārīti. thero
āha āma mahārāja bhagavā brahmacārīti. tenahi bhante nāgasena
buddho brahmuno sissoti. thero āha atthi te mahārāja
koci hatthī pāmokkhoti. āma bhante atthīti. kinnu kho
mahārāja so hatthī kadāci koñcanādaṁ nadatīti. āma bhante

page number: 104

nadatīti. tenahi mahārāja hatthī koñcasakuṇassa sissoti. na
hi bhanteti. evameva kho mahārāja bhagavā brahmacārī na ca
brahmuno sisso kiṁ pana mahārāja brahmā saṁbuddhiko udāhu
asaṁbuddhikoti. asaṁbuddhiko bhanteti. tenahi mahārāja brahmā
bhagavato sissoti. kallosi bhante nāgasenāti.
brahmacāripañho catuttho.
rājā āha bhante nāgasena upasampadā sundarā udāhu
anupasampadāti. thero āha mahārāja upasampadā sundarāti.
atthi pana bhante buddhassa upasampadāti. thero āha upasampanno
kho mahārāja bhagavāti. suṇantu me bhonto pañcasatā yonakā
ayaṁ nāgaseno evamāha upasampanno kho mahārāja bhagavāti yadi
bhante nāgasena samaṇo gotamo upasampanno ko ācariyo ko
upajjhāyo katīhi saṁghehi samaṇo gotamo upasampannoti. natthi
mahārāja bhagavato ācariyo upajjhāyo vā upasampanno hoti
bhagavā bodhiyā mūle sayambhū anācariyo saha sabbaññutañāṇenāti.
yadi bhante nāgasena samaṇassa gotamassa ācariyo natthi upajjhāyo
natthi tena jānāmi samaṇo gotamo anupasampannovāti kiṁkāraṇā
anācariyānupajjhāyakatāti. evaṁ vutte āyasmā nāgaseno
arahā paṭisambhidappatto milindaṁ rājānaṁ etadavoca tvaṁ mahārāja
bubhukkhito bhaveyyāsīti. āma bhante nāgasena bhuñjāmīti. tvaṁ
mahārāja bhuñjanto ko ācariyo ko upajjhāyoti. natthi

page number: 105

bhanteti. tvaṁ mahārāja na bhuñjasīti. na hi bhante na bhuñjāmi
kiñcāpi bhante mama bhuñjato ācariyo natthi anamatagge saṁsāre
āsevanena bhuñjāmīti. suṭṭhu kho mahārāja jāneyyāsi
evameva kho mahārāja bhagavā dasapāramiyo āsevanena bodhirukkhamūle
upasampanno sayambhū anācariyo saha sabbaññutañāṇena yathā
mahārāja anamatagge saṁsāre āsevanena bhuñjanuddesako natthi
tathā bhagavā kho mahārāja dasapāramiyo āsevanena bodhirukmūkhale
upasampanno ime acchariyā abbhūtadhammā loke pātubhavanti
jaccandhā cakkhuṁ paṭilabhanti. badhirā saddaṁ suṇanti. pīṭhasappino
kāyena kāmaṁ pakkamanti. mūgā jivhā paṭilabhanti. khujjā saraṁ
saraṁ viya sampajjanti. jighacchā annaṁ labhanti. pipāsā pānaṁ
labhanti. āghātā mettacittaṁ labhanti. petavisaye vinassanti.
visaṁ amataṁ viya sampajjati. muḷhagabbhā itthiyo sotthinā gabbhā
patanti. videsamabhipakkantā nāvā titthe uttārenti. duggandhā
sugandhā sampajjanti. avīcimahānirayaggī nibbāyanti. mahāsamudde
lavaṇaṁ madhuraṁ. pabbatā paṭinādaṁ nadanti. mahānadīsu udakaṁ na
pavattati. dibbāni candanacuṇṇāni dibbāni mandārapupphāni
abhivassanti. vikasitapupphāni devā vassanti. brahmāno
apphoṭenti. bhagavā kho mahārāja samatiṁsapāramiyo sevanena
suvaṇṇabimbo nānattacitraratanamiva bodhirukkhamūle sayambhū anācariyako

page number: 106

upasampanno hoti acchariyabbhūtadhammā pātubhavanti. tathāgatassa
upasampadānubhāvena sinerupabbatarājā cakkamattamiva bhamitvā ravati
viravati. ākāsaṭṭhakadevatā saha parivārehi ākāse rammamānā
dibbapupphehi sādhukāraṁ kariṁsu. candadevaputto ākāse rathamaṇḍalaṁ
ṭhapetvā ratanapupphehi ākiritvā ākāse āsiñcataṁ paggharitaṁ
khīrapiṇḍaṁ viya sādhukāramadāsi. ākāsaṭṭhakatārakadevatā ākāse
samosaramānā patītapatītā sādhukāramakariṁsu. evaṁ tathāgatassa
upasampadabhāvo pākaṭo ahosīti. upamaṁ karohīti. yathā tvaṁ
mahārāja hatthikhandhe abhiruyheyyāsi atthi añño koci tava khandhe
abhiruyheyyāti. na hi bhante nāgasena ahaṁ bhante hatthikhandhe
abhiruyhāmi yadi añño koci mama khandhe abhiruyha tassa
sīsacchedanaṁ bhaveyyāti. evameva kho mahārāja aññena bhagavā
upasampādito natthi yadi añño bhagavantaṁ upasampādeyya muddhā
tassa pateyyāti. tvaṁ mahārāja evaṁ vadesi katīhi saṁghehi
upasampāditoti. vadāmihaṁ bhante nāgasenāti. na saṁghena kho
mahārāja bhagavā upasampādito pāramisaṁghena kusalasaṁghena phalasaṁghena.
bhāsitaṁpi hetaṁ mahārāja bhagavatā
cattāro ca paṭipannā cattāro ca phale ṭhitā
esa saṁgho ujubhūto paññāsīlasamāhitoti.
athāpi mahārāja keci upasampannā iminā saṁghena upasampāditāti.
acchariyaṁ bhante nāgasena abbhūtaṁ bhante nāgasena abhivicitrā pañhā

page number: 107

appaṭibhāgā visajjitāti. āma mahārāja upasampadā sundarāti.
atthi pana bhante nāgasena buddhassa upasampadā udāhu natthīti.
upasampanno mahārāja bhagavā bodhirukkhamūle sabbaññutāya natthi
bhagavato upasampadā dinnā. yathā sāvakānaṁ mahārāja bhagavā
sikkhāpadaṁ paññāpeti yāvajīvaṁ anatikkamanīyanti. kallosi bhante
nāgasenāti.
upasampannapañho pañcamo.
rājā āha bhante nāgasena yo puriso mātu pitu matāya
rodati yo ca dhammapekkhena rodati dvinnaṁ rodamānānaṁ kassa
bhesajjaṁ kassa na bhesajjanti. thero āha ekaṁ kho mahārāja
janassa assu rāgadosamohena santāpitaṁ uṇhaṁ ekaṁ pītisomanassena
dhammaṁ sutvā uttamasītalaṁ yaṁ kho mahārāja sītalaṁ taṁ bhesajjaṁ yaṁ
uṇhaṁ taṁ na bhesajjanti. kallosi bhante nāgasenāti.
assupañho chaṭṭho.
rājā āha bhante nāgasena kiṁ nānākāraṇaṁ vītarāgassa ca
avītarāgassa cāti. thero āha eko kho mahārāja ajjhosito
eko anajjhositoti. kiṁ etaṁ bhante ajjhosito kiṁ na
ajjhositoti. eko kho mahārāja atthiko eko anatthikoti.
evarūpaṁ bhante passāmi yopi vītarāgo yopi avītarāgo sabbe
te sobhaṇaṁyeva icchanti khādanīyaṁ vā bhojanīyaṁ vā na koci pāpaṁ
icchatīti. thero āha vītarāgo kho mahārāja rasaṁ paṭisaṁvedī

page number: 108

bhojanaṁ bhuñjati nopi rasarāgaṁ paṭisaṁvedī. avītarāgo kho mahārāja
rasarāgaṁ paṭisaṁvedī bhojanaṁ bhuñjati no rasarāgaṁ na paṭisaṁvedīti.
kallosi bhante nāgasenāti.
rasapaṭisaṁvedipañho sattamo.
rājā āha bhante nāgasena paññā kuhiṁ vasatīti. thero
āha na kuhiñci mahārājāti. tenahi bhante nāgasena natthi
paññāti. thero āha vāto mahārāja kuhiṁ vasatīti. na
kismiñci bhante vasatīti. tenahi mahārāja natthi vātoti.
kallosi bhante nāgasenāti.
paññāya patiṭṭhānapañho aṭṭhamo.
rājā āha bhante nāgasena yaṁ panetaṁ brūsi saṁsāroti
katamo saṁsāroti. thero āha idha mahārāja jāto idha miyyati
idha mato aññatra upapajjati tahiṁ jāto tahiṁyeva marati tahiṁ
mato aññatra upapajjati evaṁ kho mahārāja saṁsāro hotīti.
upamaṁ karohīti. yathā mahārāja kocideva puriso pakkāmbaṁ
khāditvā ambaṭṭhiṁ ropeyya sopi ambaṭṭhirukkho mahanto assa
phalāni dadeyya tato so puriso ambapakkaṁ khāditvā ambaṭṭhiṁ
ropeyya sopi rukkho mahanto assa phalāni dadeyya purimo
rukkho visajjeyya evaṁ rukkhānaṁ purimakoṭi na paññāyati evameva
kho mahārāja idha jāto idha miyyati idha cuto aññatra upapajjati
tahiṁ jāto tahiṁyeva miyyati tahiṁ mato aññatra upapajjati evameva

page number: 109

kho mahārāja saṁsāro hotīti. kallosi bhante nāgasenāti.
saṁsārapañho navamo.
rājā āha bhante nāgasena kena atītaṁ cirakataṁ saratīti.
thero āha satiyā mahārājāti. etaṁ kho bhante nāgasena
cittena sariyati no satiyāti. thero āha abhijānāsi tvaṁ
mahārāja kiñcideva pakaraṇaṁ karitvā na sarasīti. āma bhanteti.
kinnu kho mahārāja tasmiṁ samaye acittako hosīti. na hi
bhante nāgasena sati tasmiṁ samaye na hotīti. suṭṭhu thero
abhinumodati. kallosi bhante nāgasenāti.
cirakatasaraṇapañho dasamo.
rājā āha bhante nāgasena sabbā sati abhijānato uppajjati
udāhu kuṭumbikassa ca satīti. thero āha abhijānatopi mahārāja
kuṭumbikassa satīti. evaṁ hi kho bhante nāgasena
nahevaṁ sabbā sati abhijānato natthi kuṭumbikassa satīti. yadi
mahārāja kuṭumbikassa sati natthi kiñci sippaṭṭhāne kammaṭṭhāne
vijjaṭṭhāne karaṇīyaṁ niratthakā ācariyā yasmā ca kho mahārāja
atthi kuṭumbikassa sati tasmā sippaṭṭhāne kammaṭṭhāne vijjaṭṭhāne
karaṇīyaṁ attho ācariyehīti. kallosi bhante nāgasenāti.
satiabhijānanapañho ekādasamo.
chaṭṭho vaggo.
-----------

page number: 110

sattamavaggo
rājā āha bhante nāgasena katīhi ākārehi sati
uppajjatīti. thero āha sattarasahi ākārehi mahārāja sati uppajjati
abhijānatopi mahārāja sati uppajjati kuṭumbikāyapi sati uppajjati
oḷārikaviññāṇatopi sati uppajjati hitaviññāṇatopi sati
uppajjati ahitaviññāṇatopi sati uppajjati sabhāganimittatopi sati
uppajjati visabhāganimittatopi sati uppajjati kathābhiññāṇatopi sati
uppajjati lakkhaṇatopi sati uppajjati saraṇatopi sati uppajjati
muddhatopi sati uppajjati gaṇanātopi sati uppajjati dhāraṇatopi
sati uppajjati bhāvanātopi sati uppajjati poṭṭhakanibandhanatopi
sati uppajjati upanikkhepanatopi sati uppajjati anubhūtatopi sati
uppajjatīti. kathaṁ bhante abhijānato sati uppajjatīti. yathā
mahārāja āyasmā ānando khujjuttarā ca upāsikā jātiṁ anussaranti
ye vā panaññepi keci jātisaraṇakā jātiṁ saranti evaṁ abhijānato
sati uppajjatīti. kathaṁ bhante kuṭumbikāya sati uppajjatīti.
pakatiyā mahārāja muṭṭhasatiko hoti pare ca janā bhaṇḍaṁ bandhanti
tena tena sarati evaṁ kuṭumbikāya sati uppajjatīti. kathaṁ
oḷārikaviññāṇato sati uppajjatīti. yathā mahārāja rajje abhisiñcito
vā hoti sotāpattiphalappatto vā evaṁ oḷārikaviññāṇato sati
uppajjatīti. kathaṁ hitaviññāṇato sati uppajjatīti. yamhi

page number: 111

sukhāpito hoti asukasmiṁ sukhāpito sarati evaṁ hitaviññāṇato sati
uppajjatīti. kathaṁ ahitaviññāṇato sati uppajjatīti. yamhi dukkhāpito
hoti asukasmiṁ dukkhāpito sarati evaṁ ahitaviññāṇato sati
uppajjatīti. kathaṁ sabhāganimittato sati uppajjatīti. sadisakaṁ puggalaṁ
disvā mātu vā pitu vā bhātu vā bhaginiyā vā sarati oṭṭhaṁ vā goṇaṁ
vā gadrabhaṁ vā disvā sarati evaṁ sabhāganimittato sati uppajjatīti.
kathaṁ visabhāganimittato sati uppajjatīti. nāmaṁ asukassa ediso
vaṇṇopi gandhopi rasopi phoṭṭhabbopi sarati evaṁ visabhāganimittato
sati uppajjatīti. kathaṁ kathābhiññāṇato sati uppajjatīti.
pakatiyā muṭṭhasatiko hoti parepi sarāpenti te sarati ekaṁ
kathābhiññāṇato sati uppajjatīti. kathaṁ lakkhaṇato sati uppajjatīti.
balibaddānaṁ aṅgato jānāti so lakkhaṇato jānāti evaṁ lakkhaṇato
sati uppajjatīti. kathaṁ saraṇato sati uppajjatīti. yo jano
muṭṭhasatiko hoti evaṁ eso taṁ vadeti sarāhi bho sarāhi bhoti
punappunaṁ sarāpeti evaṁ saraṇato sati uppajjatīti. kathaṁ muddhato
sati uppajjatīti. lekhāya likhitattā jānāti imassa akkharassa
antaraṁ idaṁ akkharaṁ kātabbanti akkharassa anantaraṁ kātabbanti
evaṁ muddhato sati uppajjatīti. kathaṁ gaṇanāto sati uppajjatīti.
gaṇanāya likhitattā gaṇanako bahū sarati evaṁ gaṇanāto sati
uppajjatīti. kathaṁ dhāraṇato sati uppajjatīti. dhāraṇāya likhitattā
dhāraṇakā bahū dhārenti evaṁ dhāraṇato sati uppajjatīti. kathaṁ

page number: 112

bhāvanāto sati uppajjatīti. idha bhikkhu anekavihitaṁ pubbenivāsaṁ
anussarati seyyathīdaṁ ekaṁpi jātiṁ dvepi jātiyo .pe. iti
sākāraṁ sauddesaṁ pubbenivāsaṁ anussarati evaṁ bhāvanāto sati
uppajjatīti. kathaṁ poṭṭhakanibandhanato sati uppajjatīti. rājāno
anusāsaniyā anussarantā etaṁ poṭṭhakaṁ āharathāti tena saranti
evaṁ poṭṭhakanibandhanato sati uppajjatīti. kathaṁ upanikkhepanato
sati uppajjatīti. upanikkhittaṁ bhaṇḍaṁ disvā sarati evaṁ
upanikkhepanato sati uppajjatīti. kathaṁ anubhūtato sati uppajjatīti.
diṭṭhattā rūpaṁ sarati sutattā saddaṁ sarati ghāyitattā gandhaṁ sarati
sāyitattā rasaṁ sarati phuṭṭhattā phoṭṭhabbaṁ sarati viññātattā
dhammaṁ sarati evaṁ anubhūtato sati uppajjati ime kho mahārāja
sattarasahi ākārehi sati uppajjatīti. kallosi bhante nāgasenāti.
satiākārapañho paṭhamo.
rājā āha bhante nāgasena tumhe evaṁ bhaṇatha yo ca
vassasataṁ apuññaṁ kareyya maraṇakāle ca ekaṁ buddhasaraṇagataṁ satiṁ
labheyya so devesu uppajjeyyāti etaṁ vacanaṁ na saddahāmi puna
evañcetaṁ vadetha ekenāpi pāṇātipātena nirayesu uppajjeyyāti
etaṁpi na saddahāmīti. thero āha taṁ kiṁ maññasi
mahārāja khuddakopi pāsāṇo vinā nāvāya udake
uppilaveyyāti. na hi bhanteti. kinnu vāhasataṁpi pāsāṇaṁ
nāvāya āropitaṁ udake uppilaveyyāti. āma bhante udake

page number: 113

uppilaveyyāti. yathā mahārāja nāvā evaṁ kusalāni kammāni
daṭṭhabbānīti.
bhattikānaṁ yathā nāvā appamāṇagarubhārā
atibhāraṁ samādhāya aṇṇave avasīdati
evameva naro pāpaṁ thokaṁ thokampi ācinaṁ
atibhāraṁ samādhāya nirayeva nimujjati
tasmā kiñci imaṁ nāvaṁ sittā te lahumessati
sutitthaṁ parato pāraṁ nibbānassānupādikanti.
kallosi bhante nāgasenāti.
vassasatapañho dutiyo.
rājā āha bhante nāgasena kiṁ tumhe atītassa dukkhassa
pahānāya vāyamathāti. thero āha na hi mahārājāti. kiṁ pana
bhante anāgatassa dukkhassa pahānāya vāyamathāti. na hi
mahārājāti. kiṁ pana bhante paccuppannassa dukkhassa pahānāya
vāyamathāti. na hi mahārājāti. yadi tumhe bhante na atītassa
dukkhassa pahānāya vāyamatha na anāgatassa dukkhassa pahānāya
vāyamatha na paccuppannassa dukkhassa pahānāya vāyamatha atha kimatthāya
vāyamathāti. thero āha kinti mahārāja idañca dukkhaṁ nirujjheyya
aññañca dukkhaṁ na uppajjeyya etadatthāya vāyāmoti. atthi
pana bhante nāgasena anāgataṁ dukkhanti. āma mahārājāti.
tumhe kho bhante nāgasena atipaṇḍitā ye tumhe asantānaṁ

page number: 114

pahānāya vāyamathāti. atthi pana vo mahārāja keci paṭirājāno
paccatthikā paccāmittā paccupaṭṭhitāti. āma bhante atthīti.
kiṁ nu kho mahārāja tadā parikkhaṁ khaṇāpeyyātha pākāraṁ
kārāpeyyātha gopuraṁ kārāpeyyātha addālakaṁ kārāpeyyātha dhaññaṁ
atiharāpeyyāthāti. na hi bhante paṭikacceva paṭiyattaṁ hotīti.
kiṁ tumhe mahārāja tadā hatthī sikkhāpeyyātha asse sikkhāpeyyātha
rathe sikkhāpeyyātha dhanū sikkhāpeyyātha tharū sikkhāpeyyātha kiṁ tvaṁ
mahārāja tadā hatthismiṁ sikkhāpeyyāsi assasmiṁ sikkhāpeyyāsi
rathasmiṁ sikkhāpeyyāsi dhanusmiṁ sikkhāpeyyāsi tharusmiṁ
sikkhāpeyyāsīti. na hi bhante paṭikacceva taṁ sikkhitaṁ hotīti.
kissatthāyāti. anāgatānaṁ bhayānaṁ paṭibāhanatthāyāti. atthi pana
mahārāja anāgatabhayanti. atthi bhanteti. tumhe kho mahārāja
atipaṇḍitā ye tumhe anāgatabhayānaṁ pahānāya paṭiyādethāti.
bhiyyo upamaṁ karohīti. taṁ kiṁ maññasi mahārāja yadā tvaṁ
pipāsito bhaveyyāsi tadā tvaṁ udakaṭṭhānaṁ khaṇāpeyyāsi pokkharaṇiṁ
khaṇāpeyyāsi taḷākaṁ khaṇāpeyyāsi pānīyaṁ pivissāmīti. na hi
bhante paṭikacceva taṁ paṭiyattaṁ hotīti. kissatthāyāti.
anāgatānaṁ bhante pipāsānaṁ pahānāya paṭiyattaṁ hotīti. atthi
mahārāja anāgatā pipāsāti. atthi bhanteti. tumhe kho
mahārāja atipaṇḍitā ye tumhe asantānaṁ pipāsānaṁ paṭibāhanatthāya
paṭiyādethāti. bhiyyo upamaṁ karohīti. taṁ kiṁ maññasi mahārāja

page number: 115

yadā bubhukkhito bhaveyyāsi tadā tvaṁ khettaṁ kasāpeyyāsi sāliṁ
vappeyyāsi yavaṁ ropeyyāsi bhattaṁ bhuñjissāmīti. na hi bhante
paṭikacceva taṁ paṭiyattaṁ hotīti. kissatthāyāti. anāgatānaṁ
bubhukkhānaṁ paṭibāhanāyāti. atthi pana mahārāja anāgatā
bubhukkhāti. atthi bhanteti. tumhe kho mahārāja atipaṇḍitā
ye tumhe asantānaṁ bubhukkhānaṁ pahānāya taṁ paṭiyādethāti.
kallosi bhante nāgasenāti.
anāgatapañho tatiyo.
rājā āha bhante nāgasena kīvadūro ito brahmalokoti.
dūro kho mahārāja ito brahmaloko kūṭāgāramattāpi selā
tamhā patitā ahoratte aṭṭhacattāḷīsayojanasahassāni bhassamānā
catūhi māsehi paṭhaviyaṁ patiṭṭhapeyyāti. bhante nāgasena tumhe
bhaṇatha seyyathāpi nāma balavā puriso sammiñjitaṁ vā bāhuṁ
pasāreyya pasāritaṁ vā bāhuṁ sammiñjeyya evameva iddhimā bhikkhu
cetovasippatto jambūdīpe antarahito brahmaloke pātubhaveyyāti
etaṁ vacanaṁ na saddahāmi evampi sīghaṁ tāva bahūni yojanasatāni
gacchissatīti. thero āha kuhiṁ pana mahārāja tava jātibhūmīti.
atthi bhante alasaṇḍo nāma dīpo tatthāhaṁ jātoti. kīvadūro
mahārāja ito alasaṇḍo hotīti. atthi bhante dvimattāni
yojanasatānīti. abhijānāsi nu tvaṁ mahārāja kiñcideva karaṇaṁ
karitvā sarasīti. āma bhante sarāmīti. lahuṁ kho tvaṁ mahārāja

page number: 116

gatosi dvimattāni yojanasatānīti. kallosi bhante nāgasenāti.
dūrabrahmalokapañho catuttho.
rājā āha bhante nāgasena yo idha kālakato brahmaloke
uppajjeyya yo idha kālakato kasmiranagare uppajjeyya kopi
cirataraṁ kopi sīghataranti. thero āha samakaṁ mahārājāti. upamaṁ
karohīti. kuhiṁ pana mahārāja tava jātibhūmīti. atthi bhante
kālasiragāmo tatthāhaṁ jātoti. kīvadūro mahārāja ito
kālasiragāmo hotīti. atthi bhante dvimattāni yojanasatānīti. kīvadūraṁ
mahārāja tato kasmiranagaraṁ hotīti. dvādasa bhante yojanānīti.
iṅgha tvaṁ mahārāja kālasiragāmaṁ cintehīti. cintito bhanteti.
iṅgha tvaṁ mahārāja kasmiranagaraṁ cintehīti. cintitaṁ bhanteti.
katamaṁ nukho mahārāja tayā cirataraṁ cintitaṁ katamaṁ sīghataranti.
samakaṁ bhanteti. evameva kho mahārāja yo idha kālakato
brahmaloke uppajjeyya yo ca idha kālakato kasmiranagare uppajjeyya
samakaṁ uppajjanti. bhiyyo upamaṁ karohīti. yathā mahārāja
dve sakuṇā ākāsena gaccheyyuṁ tesu eko nīcarukkhe nisīdeyya
eko uccarukkhe nisīdeyya tesaṁ samakaṁ patiṭṭhatānaṁ katamassa
chāyā paṭhamataraṁ paṭhaviyaṁ patiṭṭheyya katamassa chāyā cirataraṁ paṭhaviyaṁ
patiṭṭheyyāti. samakaṁ bhanteti. evameva kho mahārāja yo
idha kālakato brahmaloke uppajjeyya yo ca idha kālakato
kasmiranagare uppajjeyya samakaṁ uppajjantīti. bhiyyo upamaṁ

page number: 117

karohīti. maṁ mahārāja olokehīti. olokito bhanteti.
candimasuriyaṁ olokehīti. olokito bhanteti. tayā mahārāja
ahaṁ vā cirataraṁ olokito dvecattāḷīsayojanasahassāni candimasuriyā
vā cirataraṁ olokitāti. samasamakaṁ samācittaṁ olokitanti.
evameva kho mahārāja idha kālakatā eko brahmaloke uppajjeyya
eko kasmiranagare uppajjeyya samasamakā upapattīti. kallosi
bhante nāgasenāti.
brahmaloke kasmiranagarapañho pañcamo.
rājā āha ahaṁ bhante nāgasena turitakāraṇaṁ pucchissāmi
bhante nāgasena satto paralokaṁ gacchanto nīlaṁ vā lohitaṁ vā
pītaṁ vā odātaṁ vā mañjeṭṭhaṁ vā pabhassaraṁ vā katamena vaṇṇena
gacchati athavā hatthivaṇṇena vā assavaṇṇena vā rathavaṇṇena
vā gacchatīti. apaññattaṁ mahārāja bhagavatā tepiṭake buddhavacane
natthīti. yadi bhante nāgasena samaṇo gotamo satto paralokaṁ
gacchanto antarāmagge nīlaṁ vā pītaṁ vā lohitaṁ vā odātaṁ vā
mañjeṭṭhaṁ vā pabhassaraṁ vā na paññāyati kiṁ sabbaṁ jānāti netaṁ
paralokaṁ gacchati bhante nāgasena yaṁ vā guṇassa ājīvakassa vacanaṁ
tatheva saccaṁ paṇḍito so ācariyo yatra hi nāma evaṁ vakkhati
natthi loko natthi paraloko satto paralokaṁ na gacchatīti.
suṇohi mahārāja mama vākyanti. āma bhante nāgasena suṇomi tava
vākyanti. mama vākyaṁ mahārāja mukhato muttaṁ tava kaṇṇe

page number: 118

sampattaṁ antarāmaggepi akatavidhaṁ vā sālagge nīlaṁ vā pītaṁ vā
.pe. passasīti. na passāmi bhante nāgasenāti. yadi mahārāja
mama vākyaṁ antarāmagge nīlaṁ vā pītaṁ vā .pe. na passasi
mama vākyaṁ tava kaṇṇaṁ na gacchati tvaṁ alikaṁ bhāsasīti. na
bhante nāgasena alikaṁ bhaṇāmi kiñcāpi bhante nāgasena vākyaṁ
antarāmagge nīlaṁ vā pītaṁ vā na paññāyati tva vākyaṁ mama
kaṇṇe sampattanti. evameva kho mahārāja kiñcāpi satto
paralokaṁ gacchanto antarāmagge nīlaṁ vā pītaṁ vā na paññāyati
vākyaṁ viya sattā paralokaṁ gacchantīti. acchariyaṁ bhante nāgasena
abbhūtaṁ sakalajambūdīpe mahārajjaṁ anubhuñjatu bhante nāgasena na
ime ca pañcakkhandhā paralokaṁ gacchanti akatavidhā pañcakkhandhā ca
upapajjanti saṁsāro natthīti. tvaṁ mahārāja khettaṁ kārāpeyyāsīti.
āma bhante nāgasena khettaṁ karissāmi sāliṁ ropāpemīti. tava
mahārāja paṭhaviyaṁ ropitasālī uddhaṁ sālaggaṁ gacchati akatavidhaṁ sālagge
upapajjissatīti. bhante nāgasena paṭhaviyañca ropitasālī uddhaṁ
sālaggaṁ gacchati na akatavidhaṁ vā sālagge upapajjatīti. yadi
mahārāja paṭhaviyā ropitasālī uddhaṁ sālaggaṁ na gacchati akatavidhaṁ
vā sālagge na upapajjati sālī nāma natthīti. na bhante
nāgasena natthi sālī atthi sālī yadi bhante nāgasena paṭhaviyā
ropitasālī uddhaṁ sālaggaṁ gaccheyya uddhaṁ sālī parisampajjeyya
yadi akatavidhā sālaggaṁ upapajjeyya sālaggaṁ dhano samaṁ upapajjeyya

page number: 119

garusamaṁ upapajjeyyāti. evameva kho mahārāja yadi ime
pañcakkhandhā paralokaṁ gaccheyyuṁ kāṇo puna kāṇo bhaveyya
mūgo puna mūgo bhaveyya puññassa kiṁ karaṇīyaṁ yadi akatavidhā
pañcakkhandhā upapajjeyyuṁ akusalakammena nirayaṁ gaccheyyunti. bhiyyo
upamaṁ karohīti. seyyathāpi mahārāja padīpo aññaṁ padīpaṁ acchi
vā saṁkamati jālaṁ vā saṁkamati akatavidhā upapajjatīti. na hi
bhante nāgasena acchi vā saṁkamati padīpo aññaṁ padīpaṁ acchiṁ vā
jālaṁ vā pupethā vā saṁkamati na hi katavidhaṁ vā na upapajjatīti.
evameva kho mahārāja na ime pañcakkhandhā paralokaṁ gacchanti
napi akatavidhā pañcakkhandhā upapajjantīti. bhante nāgasena
vedanākkhandho paralokaṁ gacchatīti. yadi mahārāja vedanākkhandho
paralokaṁ gacchati imasmiṁyeva pañcakkhandhe vedanā te sattā
paralokaṁ gantvā vedanākkhandhoti. na hi bhante nāgasenāti.
taṁ kāraṇaṁ mahārāja jānāhi imasmiṁ attabhāve vedanākkhandho na
paralokaṁ gacchatīti. bhante nāgasena saññākkhandho paralokaṁ
gacchatīti. yadi mahārāja saññākkhandho paralokaṁ gacchati imasmiṁ
attabhāve hatthacchinno pādacchinno paralokaṁ gantvā hatthacchinno
pādacchinnoti saññā atthīti. natthi bhanteti. taṁ kāraṇaṁ
mahārāja jānāhi imasmiṁ saññākkhandho na paralokaṁ gacchatīti.
bhiyyo upamaṁ karohīti. atthi te mahārāja ādāsassa maṇḍalo
nāmāti. āma bhante atthīti. tvaṁ mahārāja ādāsamaṇḍalaṁ

page number: 120

gahetvā purato ṭhapehīti. ßēhapito bhanteti. imasmiṁ mahārāja
ādāsamaṇḍale tava akkhi ca kaṇṇañca nāsañca dantā ca dissanti
tvaṁ vā mahārāja katavidhanti. ādāsamaṇḍale bhante nāgasena akkhi
ca kaṇṇañca nāsañca dantā ca amhākanti. tava akkhiṁ
uppāṭetvā tava kaṇṇaṁ uppāṭetvā tava nāsaṁ uppāṭetvā tava
dantā uppāṭetvā tvaṁ mahārāja kāṇo bhavasi khandho bhavasīti.
na hi bhante nāgasena khandho bhavāmi mamaṁ bhante nāgasena upanissāya
chāyā ādāsamaṇḍale dissati napi akatavidhanti. evameva kho
mahārāja napi ime pañcakkhandhā paralokaṁ gacchanti napi akatavidhā
vā pañcakkhandhā upapajjanti imaṁyeva pañcakkhandhaṁ upanissāya
katakusalākusalakammena ādāsamaṇḍale chāyā viya satto mātukucchiyaṁ
paṭisandhāyatīti. kallosi bhante nāgasenāti.
paralokagatanīlapītādivaṇṇagatapañho chaṭṭho.
rājā āha bhante nāgasena satto mātukucchiyaṁ
paṭisandhāyanto katamena dvārena gantvā paṭisandhāyatīti. natthi mahārāja
dvāraṁ yena dvārena sattā mātukucchiyaṁ gantvā paṭisandhiyantīti.
upamaṁ karohīti. atthi te mahārāja ratanamañjusā nāmāti.
āma bhante atthīti. tvaṁ mahārāja ratanamañjusāya cintehīti.
cintitaṁ bhanteti. tava mahārāja cittaṁ ratanamañjuse gacchantaṁ
katamena dvārena gacchatīti. mama cittaṁ bhante nāgasena taṁ
mañjusaṁ gacchantaṁ dvārakammena natthīti. etaṁ tatheva bhavati kho

page number: 121

mahārāja satto mātukucchiyaṁ paṭisandhiyanto dvārakammena natthi
tava ratanamañjusaṁ cintitaṁ cittena viya sattā mātukucchiyaṁ
paṭisandhiyantīti. acchariyaṁ bhante nāgasena abbhūtaṁ bhante nāgasena
ativicitrāni pañhāpaṭibhāgāni visajjakosīti. kallosi bhante
nāgasena yadi buddho tiṭṭheyya sādhukāraṁ pavatteyya sādhu bhante
nāgasena sādhu bhante nāgasenāti.
mātukucchipaṭisandhipañho sattamo.
rājā āha bhante nāgasena katīni nukho bojjhaṅgānīti. satta
kho mahārāja bojjhaṅgānīti. katīhi pana bhante bojjhaṅgehi
bujjhatīti. ekena kho mahārāja bojjhaṅgena bujjhatīti. katamena
ekena bojjhaṅgena bhanteti. dhammavicayasambojjhaṅgenāti. atha
kissa nukho bhante vuccanti satta sambojjhaṅgānīti. taṁ kiṁ
maññasi mahārāja yathā asi kosiyā pakkhitto agahito hatthena
ussahati chejjaṁ chinditunti. na hi bhanteti. evameva kho mahārāja
dhammavicayasambojjhaṅgena vinā chahi bojjhaṅgehi na bujjhatīti.
kallosi bhante nāgasenāti.
sattabojjhaṅgapañho aṭṭhamo.
rājā āha bhante nāgasena katamaṁ nukho bahutaraṁ puññaṁ vā
apuññaṁ vāti. thero āha puññaṁ kho mahārāja bahutaraṁ apuññaṁ
thokanti. kathaṁ bhante nāgasena puññaṁ bahutaraṁ apuññaṁ thokanti.
apuññaṁ kho mahārāja karoti vippaṭisārī hoti pāpakammaṁ mayā

page number: 122

katanti tena kāraṇena pāpaṁ na vaḍḍhati puññaṁ kho mahārāja
karonto avippaṭisārī hoti avippaṭisāritvā pāmojjaṁ jāyati
pamuditassa pīti jāyati pītimanassa kāyo passaddhati passaddhikāyo
sukhaṁ vedeti sukhito cittaṁ samādhiyati tena kāraṇena puññaṁ vaḍḍhati
puriso kho mahārāja chinnahatthapādo bhagavato ekaṁ uppalahatthaṁ
datvā ekanavutikappe vipākaṁ gacchissati imināpi kho mahārāja
kāraṇena mayaṁ bhaṇāma puññaṁ bahutaraṁ apuññaṁ thokanti. kallosi
bhante nāgasenāti.
pāpapuññabahutarapañho navamo.
rājā āha bhante nāgasena yo vā jānanto pāpakammaṁ
karoti yo vā ajānanto pāpakammaṁ karoti katamassa bahutaraṁ
apuññanti. thero āha yo kho mahārāja ajānanto pāpakammaṁ
karoti tassa bahutaraṁ apuññanti. evaṁ kho bhante nāgasena
yo hi amhākaṁ rājaputto vā rājamahāmatto vā ajānanto
pāpakammaṁ karoti tassa mayaṁ dviguṇaṁ daṇḍaṁ dademāti. taṁ kiṁ
maññasi mahārāja tattaṁ ayoguḷaṁ ādittaṁ sampajjalitaṁ saṁyojitaṁ bhūtaṁ
eko ajānanto gaṇheyya eko jānanto katamo bāḷhataraṁ
gaṇheyyāti. yo kho bhante ajānanto so bāḷhataranti. evameva
kho mahārāja yopi ajānanto pāpakammaṁ karoti tassa apuññaṁ
bahutaranti. kallosi bhante nāgasenāti.
jānājānapañho dasamo.

page number: 123

rājā āha bhante nāgasena atthi koci iminā sarīrena
saddhiṁ uttarakuruṁ vā gaccheyya brahmalokaṁ vā aññaṁ vā pana
dīpanti. thero āha āma mahārāja so iminā cātumahābhūtikena
kāyena uttarakuruṁ vā gaccheyya brahmalokaṁ vā aññaṁ vā pana
dīpanti. kathaṁ bhante iminā cātumahābhūtikena kāyena uttarakuruṁ vā
gaccheyya brahmalokaṁ vā aññaṁ vā dīpanti. abhijānāhi tvaṁ
mahārāja imissā paṭhaviyā vidatthiṁ vā laṅghayitvā rataniyo
vāti. jānāmi bhante ahaṁpiyeva bhante aṭṭhapi rataniyo
laṅghāmīti. kathaṁ tvaṁ mahārāja aṭṭhapi rataniyo laṅghasīti.
ahaṁ bhante cittaṁ upādemi ettha upatissāmīti sahacittuppādo
kāyo lahuko hotīti. evameva kho mahārāja iddhimā bhikkhu
cetovasippatto kāye cittaṁ samāropayitvā cittabhāvanāya vehāsaṁ
gacchatīti. kallosi bhante nāgasenāti.
uttarakurupañho ekādasamo.
rājā āha bhante nāgasena tumhe bhaṇatha aṭṭhikāni dīghāni
yojanasatikānīti rukkhānipi natthi yojanasatikāni kuto pana aṭṭhikāni
dīghāni bhavissantīti. taṁ kiṁ maññasi mahārāja sutaṁ te mahāsamudde
pañcayojanasatikā macchā atthīti. āma bhante sutaṁ me mahāsamudde
pañcayojanasatikā macchā atthīti. nanu mahārāja pañcayojanasatikassa
macchassa aṭṭhikānipi dīghāni bhavissantīti. kallosi bhante nāgasenāti.
dīghāṭṭhikapañho dvādasamo.

page number: 124

rājā āha bhante nāgasena tumhe bhaṇatha sakkā assāsapassāse
nirodhetunti. mahārāja sakkā assāsapassāse nirodhetunti.
kathaṁ pana bhante sakkāti. taṁ kiṁ maññasi mahārāja sutaṁ te koci
kākacchamānopi. āma bhante sutanti. kinnu kho mahārāja
so saddo kāye bhamite virameyyāti. āma bhante virameyyāti.
so hi nāma mahārāja saddo abhāvitakāyassa abhāvitasīlassa
abhāvitacittassa kāye bhamite viramati kimpana bhāvitakāyassa
bhāvitasīlassa bhāvitacittassa catutthajjhānasamāpannassa assāsapassāsā
na nirujjhantīti. kallosi bhante nāgasenāti.
assāsapassāsapañho terasamo.
rājā āha bhante nāgasena samuddoti vuccati kena kāraṇena
āpaṁ udakaṁ samuddoti vuccatīti. thero āha yattakaṁ udakaṁ
mahārāja tattakaṁ loṇaṁ yattakaṁ loṇaṁ tattakaṁ udakaṁ tena
samuddoti vuccatīti. rājā āha bhante nāgasena kena kāraṇena
samuddo ekaraso loṇarasoti. thero āha ciraṭṭhitattā kho
mahārāja udakassa samuddo ekaraso loṇarasoti. kallosi
bhante nāgasenāti.
samuddapañho cuddasamo.
rājā āha bhante nāgasena sakkā sabbasukhumaṁ chinditunti.
thero āha āma mahārāja sakkā sabbasukhumaṁ chinditunti. kiṁ pana
bhante sabbasukhumanti. dhammo kho mahārāja sabbasukhumo na kho

page number: 125

mahārāja dhammā sabbe sukhumā sukhumanti vā thūlanti vā dhammānametaṁ
adhivacanaṁ yaṁ kiñci chinditabbaṁ sabbantaṁ paññāya chindati natthi dutiyaṁ
paññāya chedananti. kallosi bhante nāgasenāti.
sukhumachedanapañho paṇṇarasamo.
rājā āha bhante nāgasena paññā kuhiṁ vasatīti. na
katthaci mahārājāti. tenahi bhante nāgasena paññā natthīti.
taṁ kiṁ maññasi mahārāja vāto pana kuhiṁ vasatīti. na katthaci
bhanteti. tenahi mahārāja natthi vātoti. kallosi bhante
nāgasenāti.
paññāvisesapañho soḷasamo.
rājā āha bhante nāgasena paññāti vā viññāṇanti vā
bhūtasmiṁ jīvoti vā ime dhammā nānatthā ceva nānābyañjanā ca
udāhu ekatthā nānābyañjanāyevāti. thero āha vijānanalakkhaṇaṁ
mahārāja viññāṇaṁ pajānanalakkhaṇā paññā bhūtasmiṁ jīvo na
upalabbhatīti. rājā āha yadi jīvo na upalabbhati atha ko hi
cakkhunā rūpaṁ passati sotenapi saddaṁ suṇāti ghānenapi gandhaṁ
ghāyati jivhāyapi rasaṁ sāyati kāyenapi phoṭṭhabbaṁ phusati manasāpi
dhammaṁ vijānātīti. thero āha yadi jīvo cakkhunā rūpaṁ passati .pe.
manasā dhammaṁ vijānāti so jīvo cakkhūsu ugghāṭitesu mahantena
ākāsena bahimukho suṭṭhu tārakarūpaṁ passeyya sotesupi ugghāṭitesu
ghānesupi ugghāṭitesu jivhāya ugghāṭitāya kāyepi ugghāṭite

page number: 126

manepi ugghāṭite mahantena ākāsena bahimukho suṭṭhu dhammaṁ
vijāneyyāti. na hi bhanteti. tenahi mahārāja bhūtasmiṁ jīvo
na upalabbhatīti. kallosi bhante nāgasenāti.
viññādīnaṁ nānatthabhāvapañho sattarasamo.
thero āha dukkaraṁ mahārāja bhagavatā katanti. kiṁ pana bhante
nāgasena bhagavatā dukkaraṁ katanti. dukkaraṁ mahārāja bhagavatā kataṁ
imesaṁ arūpīnaṁ cittacetasikānaṁ dhammānaṁ ekārammaṇe vattamānānaṁ
vavatthānaṁ akkhātaṁ ayaṁ phasso ayaṁ vedanā ayaṁ saññā ayaṁ cetanā
idaṁ cittanti. upamaṁ karohīti. yathā mahārāja kocideva puriso
nāvāya mahāsamuddaṁ ajjhogāhetvā hatthapūṭena udakaṁ gahetvā jivhāya
sāyitvā jāneyya idaṁ gaṅgāya udakaṁ idaṁ yamunāya udakaṁ idaṁ
sarabhuyā udakaṁ idaṁ acīravatiyā udakaṁ idaṁ mahiyā udakanti.
dukkaraṁ bhante jānātunti. tato dukkarataraṁ kho mahārāja
bhagavatā kataṁ imesaṁ arūpīnaṁ cittacetasikānaṁ dhammānaṁ ekārammaṇe
vattamānānaṁ vavatthānaṁ akkhātaṁ ayaṁ phasso ayaṁ vedanā ayaṁ
saññā ayaṁ cetanā idaṁ cittanti. suṭṭhu bhanteti abbhānumodāmīti.
arūpavavatthabhāvadukkarapañho aṭṭhārasamo.

page number: 127

jānāsi kho mahārāja sampatti kā velāti. āma bhante
jānāmi sampatti velā paṭhamo yāmo atikkanto majjhimo
yāmo vattati ukkā padīpeyyunti. cattāri paṭākāni āṇattāni
gamissanti bhaṇḍato rājadeyyāti. yonakā evamāhaṁsu kallosi
mahārāja paṇḍito bhikkhūti. āma bhaṇe īdiso ācariyo
bhaveyya īdiso ca antevāsī na cirasseva dhammaṁ jāneyyāti.
tassa pañhāveyyākaraṇena tuṭṭho rājā theraṁ nāgasenaṁ
satasahassagghanikena kambalena acchādetvā bhante nāgasena ajjatagge
gehe aṭṭhasatabhattaṁ paññāpemi yaṁ kiñci antepure kappiyaṁ
tena ca pavāremīti. thero āha alaṁ mahārāja jīvāmīti.
jānāmi bhante nāgasena jīvasi apica attānañca rakkha mamañca
rakkhāhi. kathañca rakkhasi attānaṁ nāgaseno milindaṁ rājānaṁ
pasādesi na kiñci alabhīti parapavādo āgaccheyyāti evaṁ attānaṁ
rakkhāhi kathaṁ mamaṁ rakkhasi milindo rājā pasanno pasannākāraṁ
na karotīti evaṁ mamaṁ rakkhāhīti. tathā hotu mahārājāti.
seyyathāpi bhante sīho migarājā suvaṇṇapañjare
pakkhitto bahimukhoyeva hota evameva kho ahaṁ bhante kiñcāpi
agāraṁ ajjhāvasāmi bahimukhoyeva acchāmi sace ahaṁ bhante
agārasmā anagāriyaṁ pabbājeyyaṁ na ciraṁ jīveyyaṁ bahū me
paccatthikāti. atha kho āyasmā nāgaseno milindassa rañño
pañhaṁ visajjetvā uṭṭhāyāsanā saṅghārāmaṁ agamāsi.

page number: 128

acirapakkante āyasmante nāgasene milindassa rañño etadahosi kiṁ
mayā pucchitaṁ kiṁ bhadantena visajjitanti. atha kho milindassa
rañño etadahosi sabbaṁ mayā supucchitaṁ sabbaṁ bhadantena suvisajjitanti.
āyasmatopi nāgasenassa saṅghārāmagatassa etadahosi kiṁ
milindena raññā pucchitaṁ kiṁ mayā visajjitanti. atha kho
āyasmato nāgasenassa saṅghārāmagatassa etadahosi sabbaṁ milindena
raññā supucchitaṁ sabbaṁ mayā suvisajjitanti. atha kho āyasmā
nāgaseno tassā rattiyā accayena pubbaṇhasamayaṁ nivāsetvā
pattacīvaramādāya yena milindassa rañño nivesanaṁ tenupasaṅkami
upasaṅkamitvā paññattāsane nisīdi. atha kho milindo rājā
yenāyasmā nāgaseno tenupasaṅkami upasaṅkamitvā āyasmantaṁ nāgasenaṁ
abhivādetvā ekamantaṁ nisīdi. ekamantaṁ nisinno kho milindo
rājā āyasmantaṁ nāgasenaṁ etadavoca bhante nāgasena mā kho
bhadantassa evaṁ ahosi nāgasenassa mayā pañho pucchitoti teneva
somanassena taṁ rattāvasesaṁ vītināmeti evaṁ na daṭṭhabbaṁ tassa
mayhaṁ bhante taṁ rattāvasesaṁ etadahosi kiṁ mayā pucchitaṁ kiṁ
bhadantena suvisajjitanti sabbaṁ mayā pañhaṁ pucchitaṁ sabbaṁ bhadantena
suvisajjitanti. thero āha mā kho mahārāja tumhaṁ etaṁ
ahosi milindassa rañño pañho mayā visajjitoti teneva
somanassena taṁ rattāvasesaṁ supati na evaṁ daṭṭhabbaṁ tassa mayhaṁ
mahārāja rattāvasesaṁ etaṁ ahosi kiṁ milindena raññā pucchitaṁ kiṁ

page number: 129

mayā visajjitanti sabbaṁ milindena raññā pucchitaṁ sabbaṁ mayā
suvisajjitanti. itiha te ubho paṇḍitā aññamaññassa subhāsitaṁ
sulapitaṁ samanumodiṁsūti.
dukkarapañho ekūnavīsatimo.
sattamo vaggo.
----------
visesapañho
rājā āha bhante nāgasena bhāsitaṁ cetaṁ bhagavatā mātucchāya
mahāpajāpatiyā gotamiyā navadussayugaṁ diyamānāya saṁghe gotami
dehi saṁghe te dinne ahañceva pūjito bhavissāmi saṁgho cāti
kinnu kho bhante nāgasena tathāgato saṁgharatanato na bhāriko
na garuko na dakkhiṇeyyo. yaṁ hi vatthayugalaṁ tāya
mātucchāya sayaṁ vipiṅgitaṁ sayaṁ luñcitaṁ sayaṁ vattakaṁ sayaṁ poṭṭhitaṁ
sayaṁ kantitaṁ sayaṁ vāyitaṁ vatthayugalaṁ diyamānaṁ attano diyamānaṁ
tathāgato bhikkhusaṁghassa dāpesi yadi bhante nāgasena tathāgato
saṁgharatanato uttariko adhiko vā visiṭṭho vā bhaveyya mayi dinne
mahapphalaṁ bhavissatīti na tathāgato mātucchāya mahāpajāpatiyā taṁ
saṁghassa dehīti saṁghe dāpeyya yasmā ca kho bhante nāgasena
tathāgato attānaṁ na pattīyati na upanīyati tasmā tathāgato

page number: 130

mātucchāya taṁ saṁghassa dāpesīti. thero āha bhāsitañcetaṁ
mahārāja bhagavatā mātucchāya mahāpajāpatiyā gotamiyā sāṭakāya
diyamānāya saṁghe gotami dehi saṁghe te dinne ahañceva pūjito
bhavissāmi saṁgho cāti tañca pana vatthayugaṁ attano anūpanīyamānaṁ
na acittikatāya na adakkhiṇeyyatāya apica mahārāja hitatthāya
anukampāya anāgatamaddhānaṁ saṁgho mama accayena cittikato
bhavissatīti vijjamāneyeva guṇe patiṭṭhaṁ janayantoyeva evamāha
saṁghe gotami dehi saṁghe te dinne ahañceva pūjito bhavissāmi
saṁgho cāti. yathā mahārāja pitā dharamānoyeva
amaccagaṇadovārikānīkaṭṭhapārisajjānaṁ majjhe rañño santike puttassa
saṁvijjamāne guṇe paṭikitteti idha ṭhapito anāgatamaddhāne janamajjhe
pūjito bhavissatīti evameva kho mahārāja tathāgato hitatthāya
anukampāya anāgatamaddhānaṁ saṁgho mama accayena cittikato bhavissatīti
vijjamānakeyeva guṇe patiṭṭhaṁ janayanto evamāha saṁghe gotami
dehi saṁghe te dinne ahañceva pūjito bhavissāmi saṁgho cāti.
na kho mahārāja tāvattakena ca sāṭakānuppadānamattena saṁgho
tathāgatā adhiko vā hoti visiṭṭho vāti. yathā mahārāja
mātāpitaro nāma puttānaṁ acchādenti parimaṇḍenti nhāpenti
sambāhanaṁ denti api nu kho mahārāja tāvattakena
acchādanaparimaṇḍananhāpanasambāhanamattakena putto mātāpitūhi adhiko nāma
hoti visiṭṭho vāti. na hi bhante akāmakaraṇīyaṁ bhante putto

page number: 131

mātāpitūnaṁ tasmā mātāpitaro puttānaṁ acchādanaparimaṇḍananhāpanasambāhanaṁ
karontīti. evameva kho mahārāja na tāvattakena
sāṭakānuppadānamattakena saṁgho tathāgatā adhiko nāma hoti
visiṭṭho vā. apica tathāgato akāmakaraṇīyaṁ karonto
tāya mātucchāya saṁghassa sāṭakaṁ dāpesi. yathā pana
mahārāja kocideva puriso rañño upayānaṁ dadeyya taṁ
mahārāja upayānaṁ janassa aññatarassa bhattikassa vā balatthassa vā
purohitassa vā dadeyya api nu kho so mahārāja jano tāvattakena
upayānapaṭilābhamattakena raññā adhiko nāma hoti visiṭṭho
vāti. na hi bhante rājabhattiko bhante so rājapūjitaṭṭhāne
ṭhapayanto rājā upayānaṁ detīti. evameva kho mahārāja na
tāvattakena sāṭakānuppadānamattakena saṁgho tathāgatā adhiko
nāma hoti visiṭṭho vā. apica tathāgatā pabhūti saṁgho
budadhapūjitaṭṭhāne ṭhapayanto tathāgato saṁghassa sāṭakaṁ dāpesi.
apica kho mahārāja tathāgatassa evaṁ ahosi sabhāvapaṭipūjanīyo
saṁgho mama santike na saṁghe paṭipūjissāmīti saṁghassa sāṭakaṁ
dāpesi. na mahārāja tathāgato attanoyeva atipūjanaṁ vaṇṇeti
atha kho yo koci pūjanāraho hoti tesaṁpi tathāgato atipūjanaṁ
vaṇṇeti. bhāsitaṁ cetaṁ mahārāja bhagavatā devātidevena majjhimanikāye
varalañcake dhammadāyādadhammapariyāyena appicchaṁ paṭipattiṁ
pakittiyamānena asuyeva purimo bhikkhu pujjataro pāsaṁsataroti.

page number: 132

natthi mahārāja bhavesu sattanikāyesu koci satto tathāgatā adhiko
vā visiṭṭho vā. tathāgato ca dakkhiṇeyyo ca uttaro ca
adhiko ca. bhāsitaṁ cetaṁ mahārāja saṁyuttanikāye varalañcake
mānavagāmikena devaputtena bhagavato purato ṭhatvā sadevamanussamajjhe
vipulo rājagahīyānaṁ giriseṭṭho pavuccati
seto himavataṁ seṭṭho ādicco aghagāminaṁ
samuddodadhīnaṁ seṭṭho nakkhattānañca candimā
sadevakassa lokassa buddho aggo pavuccatīti.
taṁ kho panetaṁ mahārāja mānavagāmikena devaputtena gāthā saṁgītā
sugahitā na duggahitā subhāsitā na dubbhāsitā anumatā bhagavato.
nanu mahārāja therena sārīputtena dhammasenāpatinā bhaṇitaṁ eko
manappasādena saraṇaṅgato añjalīpaṇāmo vā ussāhato vā
tārayitunti. mārabalavidhaṁsakena buddhena bhagavatā ca bhaṇitaṁ devātidevena
ekapuggalo bhikkhave loke uppajjamāno uppajjati bahujanahitāya
bahujanasukhāya lokānukampāya atthāya hitāya sukhāya devamamussānaṁ.
katamo ekapuggalo. tathāgato arahaṁ sammāsambuddho ayaṁ kho
bhikkhave ekapuggalo .pe. devamanussānanti. sādhu bhante
nāgasena evametaṁ sampaṭicchāmīti.
gotamīvatthadānapañho.
------------

page number: 133

meṇḍakārambhakathā
atha kho āyasmā nāgaseno puna nivatti saṁghārāmaṁ.
bhassappavedī vetaṇḍī atibuddhi vicakkhaṇo
milindo ñāṇabhedāya nāgasenaṁ upāgami
vasanto tassa chāyāya paripucchanto punappunaṁ
pabhinnabuddhi hutvāna sopi āsī tipīṭakaṁ
navaṅgaṁ anumajjanto rattibhāge raho gato
addasa meṇḍake pañhe dunniveṭṭhe duniggahe
pariyāyabhāsitaṁ atthi atthaṁ sandhāya bhāsitaṁ
sabhāvabhāsitaṁ atthi dhammarājassa sāsane
tesaṁ atthaṁ anaññāya meṇḍakaṁ jinadesitaṁ
anāgatamhi addhāne viggaho tattha hessati
handa kathaṁ pasādetvā chedāpessāmi meṇḍake
tassa niddiṭṭhamaggena dīpayissanti anāgateti.
atha kho milindo rājā uṭṭhite aruṇe pabhātāya rattiyā
rajaniyā vītivattāya upaṭṭhitāya sattaraṁsiyā supavuddhesu pakkhīgaṇesu
apalindesu migapakkhīgaṇesu divākare vijotamāne paripuṇṇehi turiyehi
paripuṇṇehi nhāpakasambāhanehi upaṭṭhitehi mukhamaṅgalikehi suyyamānehi
gītehi āhanantehi ālambaramurajapaṇḍavehi vajjantehi cammāvanaddhehi

page number: 134

upasantehi saṅkhehi rassānehi vajjantehi gomukhehi pamuditapamudito
haṭṭhapahaṭṭho sīsanhāto apagatasugandhamālāmethunadhammo sirasi
varamañjalikaṁ katvā atītānāgatapaccuppanne sammāsambuddhe anussaritvā
aṭṭha vattapadāni samādayi ito me anāgatāni satta divasāni
aṭṭha guṇāni samādayitvā tapo caritabbo bhavissati so ahaṁ
ciṇṇatapo samāno ācariyaṁ ārādhayitvā meṇḍakapañhe
pucchissāmīti. atha kho milindo rājā apanayitvā pakatikadussayugaṁ
ābharaṇāni omuñcitvā nivāsayitvā kāsāyaṁ muddhikavatisīsakaṁ sīse
paṭimuñcitvā munibhāvaṁ upagantvā aṭṭha guṇāni samādayi. imehi
sattahi divasehi na raññā attho anusāsitabbo na rāgupasañhitaṁ
cittaṁ uppādetabbaṁ na kassaci parassa kodho karaṇīyo na mohavasena
caritabbaṁ dāsīpetakabhariyaparipāle nivātavuttinā bhavitabbaṁ kāyikavācasikaṁ
anurakkhitabbaṁ chapi āyatanāni niravasesato rakkhitabbāni mettābhāvanāya
mānasaṁ pakkhipitabbaṁ iti imāni aṭṭhaguṇāni samādayitvā
tesuyeva aṭṭhaguṇesu mānasaṁ pakkhipitvā na bahi nīharitvā sattāhaṁ
vītināmetvā pabhātāya rattiyā aṭṭhamiyaṁ niyāte pageva pātarāsaṁ
katvā okkhittacakkhu mitabhāṇī susaṇṭhitena iriyāpathena avikkhittena
pahaṭṭhena mānasena udaggena vippasannena theraṁ nāgasenaṁ
upasaṅkamitvā sirasā abhivādetvā ṭhitakova idamavoca atthi me bhante
nāgasena koci attho tayā saddhiṁ paṭimantayitabbo tattha na añño
koci tatiyo icchitabbo suññokāse pavivitte araññe aṭṭhaṅgehi

page number: 135

upete samaṇasārūpe pañho pucchitabbo bhavissati tattha me na
guyhaṁ kattabbaṁ na rahassakaṁ rahassakaṁpi suṇituṁ mantaniyānañca
mantane upagate upamāyapi so attho upaparikkhitabbo bhavati.
yathā kiṁ viya yathā nāma bhante nāgasena mahāpaṭhavī nikkhepakaṁ
arahati nikkhipituṁ nikkhepe upagate evameva kho bhante nāgasena
arahāmhi rahassakaṁpi suṇituṁ mantaniyānañca mantane upagateti.
pātova pātarāsañca katvā garunā saha ekato pavanaṁ pavisitvā
rājā idamavoca bhante nāgasena idha purisena mantitukāmena
aṭṭha parivajjanīyāni ṭhānāni bhavanti na tesu ṭhānesu viññū
puriso abbhantarikopi santo atthaṁ manteti mantitopi tattha
attho paripatati na sambhavati. katamāni aṭṭha. visamaṁ ṭhānaṁ
parivajjanīyaṁ sabhayaṁ parivajjanīyaṁ ativāto parivajjanīyo paṭicchannaṁ
parivajjanīyaṁ devaṭṭhānaṁ parivajjanīyaṁ pantho parivajjanīyo saṅkamo
parivajjanīyo udakatitthaṁ parivajjanīyaṁ imāni aṭṭhaṭṭhānāni parivajjanīyānīti.
thero āha ko doso visame ṭhāne sabhaye ativāte paṭicchanne
devaṭṭhāne panthe saṅkame udakatittheti. visame bhante nāgasena
mantito attho vikirati paggharati vibbhamati na sambhavati. sabhaye mānasaṁ
santasati santasito na sammā atthaṁ samanupassati. ativāte saddo
avibhūto hoti. paṭicchanne upassutiṁ tiṭṭhanti. devaṭṭhāne mantito
attho garukaṁ pariṇamati. panthe mantito attho tucchako bhavati.
saṅkame calācalo bhavati. udakatitthe pākaṭoyeva bhavati. bhavatiha

page number: 136

visamaṁ sabhayaṁ ativāto paṭicchannaṁ devanissitaṁ
pantho ca saṅkamo tittho aṭṭhete parivajjayāti.
mantassa parivajjiyaṭṭhānāni aṭṭha. bhante nāgasena aṭṭha puggalā
mantaṁ mantiyamānā mantitaṁ atthaṁ byāpādenti. katame aṭṭha.
rāgacarito puggalo dosacarito puggalo mohacarito puggalo
mānacarito luddho alaso ekacintito bāloti. thero āha
tesaṁ ko dosoti. rājā āha rāgacarito bhante nāgasena puggalo
rāgavasena mantaṁ mantiyamāno mantitaṁ atthaṁ byāpādeti. dosacarito
dosavasena mohacarito mohavasena mānacarito mānavasena mantaṁ
mantiyamāno mantitaṁ atthaṁ byāpādeti. luddho lobhavasena mantaṁ
mantiyamāno mantitaṁ atthaṁ byāpādeti. alaso āyūhanadesanāya
alasatāya mantaṁ mantiyamāno mantitaṁ atthaṁ byāpādeti. ekacintito
ekacintitāya māniyā saṅgatitāya mantaṁ mantiyamāno mantitaṁ atthaṁ
byāpādeti. bālo paññāvekallatāya mantaṁ mantiyamāno mantitaṁ
atthaṁ byāpādeti. bhavatiha
rāgo doso ca moho ca māno luddho ca ālaso
ekacintito ca bālo ete atthaṁ vināsayāti.
mantīnaṁ vināsakapuggalā aṭṭha. bhante nāgasena nava ime
puggalā mantitaṁ guyhaṁ vivaranti na dhārenti. katame nava.
rāgacarito dosacarito mohacarito bhīruko āmisagaru itthī soṇḍī
paṇḍako dārakoti. thero āha tesaṁ ko dosoti.

page number: 137

ratto rāgavasena mantitaṁ guyhaṁ vivarati na dhāreti. duṭṭho
dosavasena mantitaṁ guyhaṁ vivarati na dhāreti. muḷho mohavasena
mantitaṁ guyhaṁ vivarati na dhāreti. bhīruko bhayavasena mantitaṁ
guyhaṁ vivarati na dhāreti. āmisagaru āmisānuppādanena mantitaṁ
guyhaṁ vivarati na dhāreti. itthī paññāya ittaratāya mantitaṁ
guyhaṁ vivarati na dhāreti. soṇḍiko surālolatāya mantitaṁ guyhaṁ
vivarati na dhāreti. paṇḍako sinehavasikatāya atikkantitāya mantitaṁ
guyhaṁ vivarati na dhāreti. dārako vipalatāya mantitaṁ guyhaṁ vivarati
na dhāreti. bhavatiha
rāgo doso ca moho ca bhīruko āmisagaru ca
itthī soṇḍī ca paṇḍako navamo bhavati dārako
ete nava guyhaṁ vivaranti.
ete kho ca puggalā loke itarā ceva lāmakā
etehi mantitaṁ guyhaṁ khippaṁ bhavati pākaṭanti.
guyhamantadhaṁsakā nava puggalā. bhante nāgasena aṭṭhahi kāraṇehi
buddhi na pariṇamati paripākaṁ gacchati. katamehi aṭṭhahi. vayapariṇāmena
buddhi na pariṇamati paripākaṁ gacchati. yasapariṇāmena buddhi na
pariṇamati paripākaṁ gacchati. paripucchāya pariṇāmena buddhi na
pariṇamati paripākaṁ gacchati. titthāvāsena buddhi na pariṇamati paripākaṁ
gacchati. yonisomanasikārena. sākacchāya. snehupavāsena.

page number: 138

paṭirūpadesavāsena buddhi na pariṇamati paripākaṁ gacchati. bhavatiha
vayena yasaparipucchāya titthāvāsena yoniso
sākacchāsnehupavāsena paṭirūpavasatāya vā
etāni aṭṭha aṅgāni buddhivisadakāraṇā
ye ete upasevanti tesaṁ buddhi pabhijjatīti.
paññāpaṭilābhassa aṭṭha kāraṇāni. bhante nāgasena ayaṁ bhūmibhāgo
aṭṭhaṅgasamupāgato. ahañca loke paramo mantasahāyo guyhaṁ
surakkhito yāva ayaṁ loko carissati yāvāhaṁ jīvissāmi tāva guyhaṁ
anurakkhissāmi. aṭṭhahimehi kāraṇehi buddhi pariṇāmaṁ gatā
dullabho etarahi mādiso antevāsī sammā paṭipanno. yāni ca
ācariyassa pañcavīsati ācariyaguṇāni tehi guṇehi ācariyena
sammā paṭipajjitabbāni. katamāni pañcavīsati ācariyassa
ācariyaguṇāni. idha bhante ācariyena antevāsikamhi sattaṁ samiddhaṁ
ārakkho upaṭṭhapetabbo. sevanāsevanaṁ jānitabbaṁ.
pamattāppamattaṁ jānitabbaṁ. seyyovakāso jānitabbo. gilāno
jānitabbo. bhojanīyaṁ laddhāladdhaṁ jānitabbaṁ. viseso jānitabbo.
pattabhattaṁ saṁvibhajjitabbaṁ. assāsetabbo mā bhāyi attho te
abhikkamatīti. iminā puggalena paṭicaratīti paṭicāro jānitabbo.
gāmūpacāro jānitabbo. vihārūpacāro jānitabbo. na tena
hāsodavo kātabbo. dosaṁ disvā adhivāsetabbaṁ. sakkaccaṁ
kārinā bhavitabbaṁ. avakhaṇḍaṁ kārinā bhavitabbaṁ. arahassaṁ

page number: 139

kārinā bhavitabbaṁ. niravasesaṁ kārinā bhavitabbaṁ. janemi imaṁ
sippesūti janakacittaṁ upaṭṭhapetabbaṁ. kathaṁ ayaṁ na parihāyeyyāti
vuḍḍhacittaṁ upaṭṭhapetabbaṁ. balavaṁ imaṁ karomi sikkhābalenāti
cittaṁ upaṭṭhapetabbaṁ. mettacittaṁ upaṭṭhapetabbaṁ. āpadāsu na
vijjahitabbaṁ. kiriyā na pamajjitabbā. khalite dhammena
paggahetabbanti. imāni pañcavīsati ācariyassācariyaguṇāni. tehi
guṇehi mayi sammāpaṭipajjassu dullabho etarahi mādiso antevāsī
saṁsayo me bhante mahanto uppanno atthi meṇḍakapañho jinadesito
anāgate addhāne tattha viggaho uppajjissati. paravādīhi
kathito ca ācariyo jānanto bhavissati vasaṁdhārino attho ca suvibhatto
bhavissati gaṇṭhi ca pañho tumpito bhavissati anāgate addhāne
tayā sadiso bhikkhu dullabho bhavissati tesu me pañhesu cakkhuṁ
dehi parappavādānaṁ niggahāyāti.
thero sādhūti sampaṭicchitvā dasa upāsakaguṇāni paridīpesi.
dasa imāni kho mahārāja upāsakassa upāsakaguṇāni. katamāni
dasa guṇāni. idha mahārāja upāsako bhikkhusaṁghehi samānasukhadukkho
hoti. kāyikavācasikañcassa surakkhitaṁ hoti. dhammādhipateyyova
hoti. yathāthāmaṁ saṁvibhāgaratova hoti. jinasāsanaṁ jānituñca
vāyamati. sammādiṭṭhikova hoti. apagatakotuhalamaṅgalikova hoti.
jīvitahetupi aññaṁ satthāraṁ na uddissati. samaggārāmo hoti
samaggarato anuyuñjanako hoti. na kuhanavasena sāsane carati

page number: 140

buddha dhammasaṁghaṁ saraṇaṅgatova hoti. imāni kho mahārāja dasa
upāsakassa upāsakaguṇāni tāni sabbāni guṇāni tayi saṁvijjanti.
tante yuttañca pattañca anucchavikañca paṭirūpañca yaṁ tvaṁ jinasāsanaparihāniṁ
disvā abhivuḍḍhiṁ icchasi. karomi te okāsaṁ puccha
maṁ tvaṁ yathāsukhanti.
meṇḍakārambhakathā niṭṭhitā.
----------
paṭhamavaggo
atha kho milindassa rañño etadahosi katāvakāso khomhi
āyasmatā nāgasenenāti. nipatitvā gurussa pāde sirasi añjaliṁ
katvā etadavoca bhante nāgasena ime titthiyā evaṁ bhaṇanti
yadi buddho pūjaṁ sādiyati na parinibbuto buddho saṁyutto lokena
antogadhiko lokasādhāraṇo tassa kato adhikāro avajjho bhavati
saphalo yadi parinibbuto visaṁyutto lokena visaṭṭho sabbabhavehi
tassa pūjā na uppajjati parinibbuto na kiñci sādiyati asādiyantassa
buddhassa kato adhikāro vajjho bhavati aphaloti. ayaṁ
ubhato koṭiko pañho neso visayo appattamānasānaṁ eso visayo
mahantānaṁ bhindatha bhante diṭṭhijālaṁ ekaṁsena thāmaniyo tava eso
pañho anuppatto anāgatānaṁ jinaputtānaṁ cakkhuṁ dehi paravādānaṁ
niggahāyāti. thero āha parinibbuto mahārāja tathāgato na ca

page number: 141

tathāgato pūjaṁ sādiyati bodhiyāyeva mūle tathāgatassa sādiyanā
pahīnā kiṁ pana anupādisesāya nibbānadhātuyā parinibbutassa bhagavato.
bhāsitaṁ cetaṁ mahārāja therena sārīputtena dhammasenāpatināpi
pūjitā asamasamā sadevamānusehi te
na sādiyanti sakkāraṁ buddhānaṁ esa dhammatāti.
bhante nāgasena putto vā pituno vaṇṇaṁ bhāsati pitā vā
puttassa vaṇṇaṁ bhāsati na cetaṁ kāraṇaṁ parappavādānaṁ niggahāya
pasādapakāsano nāmeso iṅgha tvaṁ tattha kāraṇaṁ sabbaṁ brūhi
sakavādassa patiṭṭhāpanāya diṭṭhijālaṁ viniveṭṭhanāyāti. thero
āha parinibbuto kho mahārāja tathāgato na ca tathāgato pūjaṁ
sādiyati asādiyantassa tathāgatassa devamanussā parinibbutassa
dhāturatanaṁ vatthuṁ karitvā tathāgatassa ñāṇaratanārammaṇena sammāpaṭipattiṁ
sevantā tisso sampattiyo paṭilabhanti upamāyapi so attho
upaparikkhitabbo bhavati. yathā kiṁ viya yathā mahārāja mahati
mahāaggikhandho pajjalitvā nibbāyati api nu kho so mahārāja
mahāaggikhandho sādiyati tiṇakaṭṭhaupādānanti. rājā āha
jalamānopi so bhante mahati mahāaggikhandho tiṇakaṭṭhupādānaṁ na
sādiyati kiṁ parinibbuto vūpasanto acetanā sādiyatīgi. tasmiṁ pana
mahārāja aggimhi uparate vūpasante loko agginā suñño hoti
ye te pana mahārāja manussā aggikāmā nirāsā hontīti. na hi
bhante kaṭṭhaṁ bhante aggissa upādāya vatthuṁ hoti ye keci manussā

page number: 142

aggikāmā te attanothāmabalena viriyena paccattapurisakārena kaṭṭhaṁ
manthayitvā aggiṁ nibbattayitvā tena agginā aggikaraṇīyāni
karontīti. tenahi mahārāja titthiyānaṁ vacanaṁ micchā bhavati
asādiyantassa kato adhikāro vajjho bhavati aphaloti yathā mahārāja
mahati mahāaggikhandho pajjalati evameva tathāgatopi dasasahassiyā
lokadhātuyaṁ buddharaṁsiyā pajjali. yathā mahārāja mahati mahāaggikhandho
pajjalitvā nibbāyati evameva tathāgatopi dasasahassiyā lokadhātuyaṁ
buddharaṁsiyā pajjalitvā anupādisesāya nibbānadhātuyā parinibbuto.
yathā mahārāja parinibbuto aggi tiṇakaṭṭhupādānaṁ na sādiyati
evameva kho lokahitassa sādiyanā pahīnā upasantā. yathā
mahārāja manussā nibbutassa aggissa anupādānassa attano
thāmabalaviriyena paccattapurisakārena kaṭṭhaṁ manthayitvā aggiṁ nibbattayitvā
tena agginā aggikaraṇīyāni karonti evameva devamanussā
tathāgatassa parinibbutassa asādiyantassa dhāturatanaṁ vatthuṁ karitvā
tathāgatassa ñāṇaratanārammaṇena sammāpaṭipattiṁ sevantā tisso
sampattiyo paṭilabhanti. iminā mahārāja kāraṇena tathāgatassa
parinibbutassa asādiyantassa kato adhikāro avajjho bhavati saphaloti.
aparampi mahārāja uttariṁ kāraṇaṁ suṇohi yadi kāraṇena te
vimati na sammati yena mahārāja kāraṇena tathāgatassa parinibbutassa
asādiyantassa kato adhikāro avajjho bhavati saphalo yathā
mahārāja mahati mahāvāto vāyitvā uparamati api nu kho so

page number: 143

mahārāja uparato vāto sādiyati puna nibbattāpananti.
na hi bhante natthi uparatassa ābhogo vā manasikāro vā puna
nibbattāpanāya taṁ kiṁkāraṇaṁ acetanāhetūti. api nu tassa
mahārāja uparatassa vātassa vātoti samaññā upachijjatīti. na hi
bhante ye keci manussā uṇhābhitattā pariḷāhapīḷitā te
tālapaṇṇena vā vidhūpanena vā attano thāmabalaviriyena
paccattapurisakārena taṁ nibattayitvā tena vātena uṇhaṁ nibbāpenti
pariḷāhaṁ vinodentīti. tenahi mahārāja titthiyānaṁ vacanaṁ micchā
bhavati parinibbutassa tathāgatassa asādiyantassa kato adhikāro vajjho
bhavati aphaloti. yathā mahārāja mahati mahāvāto vāyi evaṁ
tathāgatopi dasasahassiyā lokadhātuyaṁ sītalamadhurasantasukhumamettavātena
upavāyi. yathā mahārāja mahati mahāvāto vāyitvā uparamati
evaṁ tathāgatopi dasasahassiyā lokadhātuyaṁ sītalamadhurasantasukhumamettavātena
upavāyitvā anupādisesāya nibbānadhātuyā parinibbuto.
yathā mahārāja uparato puna nibbattāpanaṁ na sādiyati evaṁ lokahitassa
sādiyanā upasantā. yathā te manussā uṇhābhitattā pariḷāhapīḷitā
evaṁ devamanussā tividhaggisantāpapariḷāhapīḷitā. yathā tālapattañca
vidhūpanañca vātassa nibbattiyā paccayā honti evaṁ tathāgatassa
dhāturatanañca ñāṇaratanañca paccayā honti tissannaṁ sampattīnaṁ
paṭilābhāya. buddhe dharamāne sante pūjāvisese parinibbute vā
yo koci naro ca saddhāya kato so sattesu pamodayanto

page number: 144

hoti tividhasiriyā patthentā yathākāmaṁ samiddhippattā. yathā
manussā uṇhābhitattā pariḷāhapīḷitā tālapattena vā vidhūpanena
vātaṁ nibbattayitvā uṇhaṁ nibbāpenti pariḷāhaṁ vinodenti
evaṁ devamanussā tathāgatassa parinibbutassa asādiyantassa
dhāturatanañca ñāṇaratanañca pūjayitvā kusalaṁ nibbattayitvā tena
kusalena tividhaggisantāpapariḷāhaṁ parinibbāpenti vūpasamenti imināpi
mahārāja kāraṇena tathāgatassa parinibbutassa asādiyantassa kato
adhikāro avajjho bhavati saphaloti. bhante nāgasena
atibahupariyāyakathaṁ kathesi samantā jappitena hi ñāṇavatoyeva atthañca
vadehīti. aparaṁpi mahārāja uttariṁ kāraṇaṁ suṇohi parappavādānaṁ
niggahāya yathā mahārāja eko puriso bheriṁ ākoṭento saddaṁ
nibbatteti yo bherīsaddo purisena nibbattito so saddo
antaradhāyati api nu kho so mahārāja saddo sādiyati puna
nibbattāpananti. na hi bhante antarahito so saddo natthi
tassa puna uppādāya ābhogo vā manasikāro vā sakiṁ nibbatte
bherīsadde antarahite bherīsaddo samucchinno hoti. bherī pana
bhante paccayo hoti saddassa nibbattiyā puriso ca paccaye
sati atrajena vāyāmena bheriṁ ākoṭetvā bherīsaddaṁ nibbattetīti.
evameva kho mahārāja bhagavā sīlasamādhipaññāvimuttivimuttiñāṇa-
dassanaparibhāvitaṁ dhāturatanañca dhammañca vinayañca anusandhavaṁ satthāraṁ
ṭhapayitvā anupādisesāya nibbānadhātuyā parinibbuto na ca bhagavati

page number: 145

parinibbute sampattipaṭilābho samucchinno bhavati bhavadukkhaparipīḷitā
sattā dhāturatanañca dhammaratanañca vinayaratanañca anusandhiṁ ca paccayaṁ
karitvā sampattikāmā sampattiyo nibbattenti bherito viya
bherīsaddanti. yadi mahārāja vijjamānāya bheriyā vijjamāne
ākoṭake bherīpaccayena ākoṭakā aparāparaṁ saddaṁ nibbattenti
tenahi dhāturatanepi vijjamāne vijjamānāya anusandhiyā dhāturatanaṁ
anusandhiyā paccayaṁ karitvā sampattikāmā sampattiyo paṭilabhanti.
iminā mahārāja kāraṇena tathāgatassa parinibbutassa asādiyantassa
kato adhikāro avajjho bhavati saphaloti. kathitañcetaṁ mahārāja
bhagavatā anāgatamaddhānaṁ bhaṇitañca ācikkhitañca siyā kho
panānanda tumhākaṁ evamassa atītasatthukaṁ pāvacanaṁ natthi no
satthāti na kho panetaṁ ānanda evaṁ daṭṭhabbaṁ yo vo ānanda
mayā dhammo ca vinayo ca desito paññatto so vo mamaccayena
satthāti. tasmā hi tathāgatassa parinibbutassa asādiyantassa kato
adhikāro vajjho bhavati aphaloti tesaṁ titthiyānaṁ vacanaṁ micchā
abhūtaṁ avitathaṁ asantaṁ alikaṁ viparitaṁ apāyagamanīyaṁ. aparaṁpi mahārāja
uttariṁ kāraṇaṁ suṇohi yena kāraṇena tathāgatassa parinibbutassa
asādiyantasseva kato adhikāro avajjho bhavati saphalo sādiyati
nu kho mahārāja ayaṁ mahāpaṭhavī evaṁ sabbavījāni mayi saṁvirūhantīti.
na hi bhanteti. kissa pana tāni mahārāja sabbavījāni asādiyantiyā

page number: 146

mahāpaṭhaviyā saṁvirūhitvā daḷhamūlajātāni patiṭṭhitakhandhasārāni
sākhāvitthinnāni pupphaphaladharāni hontīti. asādiyantīpi bhante mahāpaṭhavī
tesaṁ vījānaṁ vatthu hoti paccayaṁ deti virūhanāya tāni vījāni taṁ vatthuṁ
nissāya tena paccayena saṁvirūhitvā daḷhamūlajātāni patiṭṭhitakhandhasārāni
sākhāvitthinnāni pupphaphaladharāni hontīti. tenahi mahārāja
titthiyā sakena vādena naṭṭhā honti hatā viruddhā sacete bhaṇanti
asādiyantassa kato adhikāro vajjho bhavati aphaloti. yathā
mahārāja mahāpaṭhavī evaṁ tathāgato arahaṁ sammāsambuddho
vijjācaraṇasampanno sugato lokavidū. yathā mahārāja mahāpaṭhavī na kānici
sādiyati vījāni evaṁ tathāgato loke na kiñci sādiyati. yathā
mahārāja tāni sabbavījāni mahāpaṭhaviṁ nissāya saṁvirūhitvā
daḷhamūlajātāni patiṭṭhitakhandhasārāni sākhāvitthinnāni pupphaphaladharāni honti
evaṁ devamanussā tathāgatassa parinibbutassa asādiyantassa ñāṇaratanaṁ
nissāya daḷhakusalamūlajātā patiṭṭhitasamādhikhandhadhammasārā sīlasākhāvitthinnā
vimuttipupphasāmaññaphaladharā honti imināpi mahārāja
kāraṇena tathāgatassa parinibbutassa asādiyantassa kato adhikāro
avajjho bhavati saphaloti. aparaṁpi mahārāja uttariṁ kāraṇaṁ
suṇohi yena kāraṇena tathāgatassa parinibbutassa asādiyantassa
kato adhikāro avajjho bhavati saphalo sādiyanti mahārāja
ime oṭṭhagoṇagadrabhājamahisapasumanussā antokucchismiṁ kimikulāni
sambhavantānīti. na hi bhanteti. kissa pana te mahārāja

page number: 147

kimayo tesaṁ antokucchismiṁ sambhavitvā bahuputtanattā vepullattaṁ
pāpuṇantīti. pāpassa bhante kammassa balavatā asādiyantānaṁyeva
tesaṁ antokucchismiṁ kimayo sambhavitvā bahuputtanattā vepullattaṁ
pāpuṇantīti. evameva kho mahārāja tathāgatassa dhātuyā ca
ñāṇaratanassa ca balavatā tathāgate kato adhikāro avajjho bhavati
saphaloti. aparaṁpi mahārāja uttariṁ kāraṇaṁ suṇohi yena
kāraṇena tathāgatassa paranibbutassa asādiyantassa kato adhikāro
avajjho bhavati saphalo sādiyanti mahārāja ime manussā chanavuti
rogā kāye nibbattantūti. na hi bhanteti. kissa pana
te mahārāja rogā asādiyantānaṁ manussānaṁ kāye nibbattantīti.
pubbe katena bhante duccaritenāti. yadi mahārāja pubbe kataṁ
akusalaṁ idha vedanīyaṁ hoti tenahi mahārāja pubbe kataṁpi idha
kusalākusalakammaṁ avajjhaṁ bhavati saphalaṁ. imināpi mahārāja
kāraṇena tathāgatassa parinibbutassa asādiyantassa kato adhikāro
avajjho bhavati saphalo. sutapubbaṁ pana tayā mahārāja nandako
nāma yakkho there sārīputte cittaṁ padositvā mahāpaṭhaviṁ paviṭṭhoti.
āma bhante suyyati loke pākaṭo esoti. api nu kho mahārāja
thero sārīputto sādiyati taṁ yakkhaṁ yakkho mahāpaṭhaviṁ pavisatūti.
pavattamānepi bhante sadevake loke patamānepi chamāyaṁ candimasuriye
vikirante sinerumhi pabbatarāje thero sārīputto na parassa
dukkhaṁ sādiyeyya. taṁ kissa hetu. yena hetunā thero

page number: 148

sārīputto kuppeyya vā kujjheyya vā dusseyya vā so hetu
therassa sārīputtassa samūhato samucchinno. hetuno samugghātattā
bhante thero sārīputto jīvitahārakepi sati kopaṁ na kareyyāti.
yadi mahārāja thero sārīputto nandakassa yakkhassa mahāpaṭhavīgilanaṁ
na sādayi kissa pana so nandako yakkho mahāpaṭhaviṁ paviṭṭhoti.
akusalassa bhante kammassa balavatāti. yadi mahārāja akusalassa
kammassa balavatā nandako yakkho mahāpaṭhaviṁ pavisati. tenahi mahārāja
kusalassa kammassa balavatā asādiyantassa kato adhikāro avajjho
bhavati saphalo. imināpi mahārāja kāraṇena tathāgatassa parinibbutassa
asādiyantassa kato adhikāro avajjho bhavati saphaloti.
kati nu kho mahārāja manussā ye etarahi sutā mahāpaṭhaviṁ paviṭṭhā
atthi te tattha savananti. āma bhante suyyatīti. iṅgha
mahārāja sāvehīti. ciñcamānavikā bhante suppabuddho ca sakko
devadatto ca thero nandako ca yakkho nando ca mānavakoti
ime pañca janā mayā sutāti. kasmiṁ te mahārāja aparaddhāti.
bhagavati bhante sāvakesu vāti. api nu kho mahārāja bhagavā
sādiyati tesaṁ sattānaṁ ime sattā mahāpaṭhaviṁ pavisantūti. na
hi bhanteti. tenahi mahārāja tathāgatassa parinibbutassa
asādiyantassa kato adhikāro avajjho bhavati saphaloti. suviññāpito
bhante nāgasena pañho gambhīro uttānakato guyhaṁ vidhaṁsitaṁ

page number: 149

gaṇṭhi bhinnā gahanaṁ agahanakataṁ naṭṭhā parappavādā bhaggā kudiṭṭhi
nippabhājātā kutitthiyā tvaṁ gaṇivarapavaramāsajjāti.
tathāgatassa parinibbutassa asādiyantassa
vajjhāvajjhapañho paṭhamo.
bhante nāgasena buddho sabbaññūti. āma mahārāja bhagavā
sabbaññū na ca bhagavato satataṁ samitaṁ ñāṇadassanaṁ paccupaṭṭhitaṁ
āvajjanapaṭibaddhaṁ bhagavato sabbaññutañāṇaṁ āvajjitvā yathicchakaṁ
jānātīti. tenahi bhante nāgasena buddho asabbaññū yadi tassa
pariyesanīyaṁ sabbaññutañāṇaṁ hotīti. vāhasatāni kho mahārāja
vīhīnaṁ atthi pañca cattāri tayo dve ca āḷhakā ekaccharakkhaṇe
pavattassa cittassa ettakā vīhilakkhā ṭhapiyamānā parikkhayaṁ
pariyādānaṁ gaccheyyuṁ. tatrīme sattavidhā cittā pavattanti ye te
mahārāja sarāgā sadosā samohā sataṇhā sakilesā abhāvitakāyā
abhāvitasīlā abhāvitacittā abhāvitapaññā honti tesaṁ cittaṁ
garukaṁ uppajjati dandhaṁ pavattati taṁ kiṁkāraṇaṁ abhāvittatā cittassa.
yathā mahārāja vaṁsanāḷissa saṁsibbitassa visibbitassa visālassa
vitthinnassa visikkhitassa jaṭājaṭitassa ākaḍḍhiyamānassa garukaṁ hoti
āgamanaṁ dandhaṁ pavattati taṁ kiṁkāraṇā saṁsibbitavisibbitattā visākhāya.
evameva kho mahārāja ye te sarāgā sadosā samohā sataṇhā
sakilesā abhāvitakāyā abhāvitasīlā abhāvitacittā abhāvitapaññā
taṁ tesaṁ cittaṁ garukaṁ uppajjati dandhaṁ pavattati kiṁkāraṇaṁ

page number: 150

saṁsibbitavisibbitattā sabbakilesehi. idaṁ paṭhamacittaṁ vibhattamāpajjati.
tatrīdaṁ dutiyaṁ cittaṁ vibhattamāpajjati. ye te mahārāja
sotāpannā pahīnāpāyā diṭṭhippattā viññātasatthusāsanā taṁ tesaṁ
cittaṁ tīsu ṭhānesu lahukaṁ uppajjati lahukaṁ pavattati uparibhūmīsu
garukaṁ uppajjati dandhaṁ pavattati taṁ kiṁkāraṇaṁ tīsu ṭhānesu
cittassa parisuddhattā uparikilesānaṁ appahīnattā. yathā mahārāja
vaṁsanāḷissa tipabbagaṇṭhiparisuddhassa uparisākhājaṭājaṭitassa ākaḍḍhiyamānassa
yāva tipabbagaṇṭhiparisuddho tāva lahukaṁ hoti tato upari
dandhaṁ pavattati taṁ kiṁkāraṇaṁ heṭṭhā visuddhattā uparisākhāya
jaṭājaṭitattā. evameva kho mahārāja ye te sotāpannā pahīnāpāyā
diṭṭhippattā viññātasatthusāsanā tesantaṁ cittaṁ tīsu ṭhānesu lahukaṁ
uppajjati lahukaṁ pavattati uparibhūmīsu garukaṁ uppajjati dandhaṁ
pavattati taṁ kiṁkāraṇaṁ tīsu ṭhānesu parisuddhattā uparikilesānaṁ
appahīnattā. idaṁ dutiyaṁ cittaṁ.
tatrīdaṁ tatiyaṁ cittaṁ vibhattamāpajjati. ye te mahārāja sakadāgāmino
yesaṁ rāgo ca doso ca moho ca tanubhūtā tesaṁ cittaṁ pañcasu
ṭhānesu lahukaṁ uppajjati lahukaṁ pavattati. atha dandhaṁ uparibhūmīsu
garukaṁ uppajjati dandhaṁ pavattati taṁ kiṁkāraṇaṁ pañcasu ṭhānesu cittassa
visuddhattā uparikilesānaṁ appahīnattā. yathā mahārāja vaṁsanāḷissa
pañcapabbagaṇṭhiparisuddhassa uparijaṭājaṭitassa ākaḍḍhiyamānassa
yāva pañcapabbagaṇṭhiparisuddho tāva lahukaṁ eti tato upari dandhaṁ

page number: 151

pavattati taṁ kiṁkāraṇaṁ heṭṭhā visuddhattā uparisākhāya jaṭājaṭitattā.
evameva kho mahārāja ye te sakadāgāmino yesaṁ rāgadosamohā
tanubhūtā tesaṁ taṁ cittaṁ pañcasu ṭhānesu lahukaṁ uppajjati lahukaṁ
pavattati atha dandhaṁ uparibhūmīsu garukaṁ uppajjati dandhaṁ pavattati.
taṁ kiṁkāraṇaṁ pañcasu ṭhānesu cittassa visuddhattā upari kilesānaṁ
appahīnattā. idaṁ tatiyaṁ cittaṁ.
tatrīdaṁ catutthaṁ cittaṁ vibhattamāpajjati. ye te mahārāja
anāgāmino yesaṁ pañca orambhāgiyāni saṁyojanāni vigatāni honti tesaṁ
taṁ cittaṁ dasasu ṭhānesu lahukaṁ uppajjati lahukaṁ pavattati atha dandhaṁ
uparibhūmīsu garukaṁ uppajjati dandhaṁ pavattati taṁ kiṁkāraṇaṁ dasasu
ṭhānesu cittassa suvisuddhattā uparikilesānaṁ appahīnattā. yathā
mahārāja vaṁsanāḷissa dasapabbagaṇṭhiparisuddhassa uparijaṭājaṭitassa
ākaḍḍhiyamānassa yāva dasapabbagaṇṭhiparisuddho tāva lahukaṁ eti
tato upari dandhaṁ taṁ kiṁkāraṇaṁ heṭṭhā parisuddhattā ca uparisākhāya
jaṭājaṭitattā. evameva kho mahārāja ye te anāgāmino
yesaṁ pañca orambhāgiyāni saṁyojanāni pahīnāni tesaṁ taṁ cittaṁ dasasu
ṭhānesu lahukaṁ uppajjati lahukaṁ pavattati atha dandhaṁ uparibhūmīsu garukaṁ
uppajjati dandhaṁ pavattati taṁ kiṁkāraṇaṁ tesaṁ dasasu ṭhānesu cittassa
suvisuddhattā uparikilesānaṁ appahīnattā. idaṁ catutthaṁ cittaṁ.
tatrīdaṁ pañcamaṁ cittaṁ vibhattamāpajjati. ye te mahārāja
bhikkhū arahantā khīṇāsavā vusitavantā katakaraṇīyā dhotamalā

page number: 152

vantakilesā ohitabhārā anuppattasadatthā parikkhīṇabhavasaññojanā
pattapaṭisambhidā sāvakabhūmīsu parisuddhā tesantaṁ cittaṁ sāvakavisaye lahukaṁ
uppajjati lahukaṁ pavattati atha uddhaṁ paccekabuddhabhūmīsu garukaṁ uppajjati
dandhaṁ pavattati taṁ kiṁkāraṇaṁ parisuddhattā sāvakavisaye aparisuddhattā
paccekabuddhavisaye. yathā mahārāja vaṁsanāḷissa sabbapabbagaṇṭhiparisuddhassa
ākaḍḍhiyamānassa lahukaṁ hoti āgamanaṁ adandhaṁ taṁ
kiṁkāraṇaṁ sabbapabbagaṇṭhiparisuddhattā agahanattā ca vaṁsanāḷissa.
evameva kho mahārāja ye te bhikkhū arahantā khīṇāsavā vusitavantā
katakaraṇīyā dhotamalā vantakilesā ohitabhārā anuppattasadatthā
parikkhīṇabhavasaññojanā pattapaṭisambhidā sāvakabhūmīsu suparisuddhā tesantaṁ
cittaṁ sāvakavisaye lahukaṁ uppajjati lahukaṁ pavattati atha uddhaṁ
paccekasambuddhabhūmīsu garukaṁ uppajjati dandhaṁ pavattati taṁ kiṁkāraṇaṁ
parisuddhattā sāvakavisaye aparisuddhattā paccekabuddhavisaye. idaṁ
pañcamaṁ cittaṁ.
tatrīdaṁ chaṭṭhaṁ cittaṁ vibhattamāpajjati. ye te mahārāja
paccekasambuddhā sayambhuno anācariyakā ekacārino sakavisaye
parisuddhā vimalacittā tesaṁ taṁ cittaṁ sakavisaye lahukaṁ uppajjati lahukaṁ
pavattati atha uddhaṁ sabbaññūbuddhabhūmīsu garukaṁ uppajjati dandhaṁ
pavattati taṁ kiṁkāraṇaṁ parisuddhattā sakavisaye mahantatā sabbaññūbuddhavisayassa.
yathā mahārāja puriso sakavisaye parittanadiṁ asaṁbhīto
rattiṁpi divasaṁpi yathicchakaṁ otareyya atha so mahāsamuddaṁ puthulaṁ

page number: 153

vitthinnaṁ anopārataṁ disvā bhāyeyya tāseyya dandho bhaveyya
utrāseyya otarituṁ na sakko bhaveyya taṁ kiṁkāraṇaṁ ciṇṇattā sakavisaye
mahantattā mahāsamuddassa. evameva kho mahārāja ye te
paccekabuddhā anācariyakā sayambhuno ekacārino sakavisaye parisuddhā
vimalacittā tesaṁ taṁ cittaṁ sakavisaye lahukaṁ uppajjati lahukaṁ
pavattati atha uddhaṁ sabbaññūbuddhabhūmīsu garukaṁ uppajjati dandhaṁ
pavattati taṁ kiṁkāraṇaṁ parisuddhattā sakavisaye mahantattā
sabbaññūbuddhavisayassa. idaṁ chaṭṭhaṁ cittaṁ.
tatarīdaṁ sattamaṁ cittaṁ vibhattamāpajjati. ye te mahārāja
buddhā sabbaññuno dasabalā catuvesārajjavisāradappattā aṭṭhārasahi
buddhadhammehi samannāgatā anantajinā anantañāṇā tesaṁ taṁ cittaṁ
sabbattha lahukaṁ uppajjati sabbattha lahukaṁ pavattati taṁ kiṁkāraṇaṁ
sabbattha parisuddhattā. api nu kho mahārāja nārācassa
nigaṇṭhissa sudhotassa vimalassa sukhumadhārassa ajimhissa avaṁkassa
akuṭilassa daḷhacāpasamāruḷhassa khomasukhume vā kappāsikasukhume
vā kammabalasukhume vā balavanipātitassa kiñci dandhāyitattaṁ vā
lagganaṁ vā bhavatīti. na hi bhante taṁ kiṁkāraṇaṁ sukhumattā
vatthassa sudhotattā nārācassa balavatā ca nipātassāti. evameva
kho mahārāja ye te buddhā sabbaññuno dasabalā catuvesārajjavisāradappattā
aṭṭhārasahi buddhadhammehi samannāgatā anantajinā
anantañāṇā tesaṁ taṁ cittaṁ sabbattha lahukaṁ uppajjati sabbattha

page number: 154

lahukaṁ pavattati taṁ kiṁkāraṇaṁ sabbattha parisuddhattā. idaṁ sattamaṁ
cittaṁ.
tatra cittesu mahārāja yadidaṁ sabbaññūnaṁ cittaṁ channaṁ cittānaṁ
gaṇanaṁ atikkamitvā gaṇanāasaṁkheyyena guṇena parisuddhañca lahukañca
anopamaniyañca yasmā mahārāja bhagavato cittaṁ parisuddhañca lahukañca
tasmā bhagavā yamakapāṭiheraṁ dasseti yamakapāṭihere mahārāja
ñātabbaṁ bhagavato cittaṁ evaṁ lahukaṁ pavattati. na tattha sakkā
uttarikāraṇaṁ vattuṁ. te mahārāja pāṭiherā sabbaññūnaṁ cittaṁ
upādāya gaṇanampi saṁkhyampi kalampi kalabhāgampi na upenti tena
cittena āvajjanapaṭibaddhaṁ bhagavato sabbaññutañāṇaṁ āvajjitvā
yathicchakaṁ jānāti. yathā mahārāja puriso yaṁ kiñci hatthe ṭhapitaṁ
dutiye hatthe taṁ ṭhapeyya vivaṭṭe mukhe vācaṁ nicchāreyya mukhagataṁ
bhojanaṁ gileyya ummiletvā vā nimmileyya nimmilitvā vā
ummileyya sammiñjitaṁ vā bāhuṁ pasāreyya pasāritaṁ vā bāhuṁ
sammiñjeyya cirataraṁ etaṁ mahārāja lahukataraṁ bhagavato sabbaññutañāṇaṁ
āvajjitvā yathicchakaṁ jānāti āvajjanavekallamattakena na ettāvatā
buddhā asabbaññuno nāma hontīti. āvajjanaṁ hi bhante
nāgasena pariyesanāya kātabbaṁ iṅgha maṁ tattha kāraṇena saññāpehīti.
thero āha yathā mahārāja addhassa purisassa mahaddhanassa
mahābhogassa bahutajātarūparajaṭassa bahutacittupakaraṇassa bahutadhaññassa
sālīvīhiyavataṇḍulatilamuggapubbaṇṇāparaṇṇasappitelanavanītakhīradadhimadhuguḷaphāṇitopakaraṇā

page number: 155

kumbhipiṭakakoṭṭhabhājanagatā bhaveyyuṁ tassa
purisassa pāhuṇakā āgaccheyyuṁ bhattārahā bhattābhikaṁkhino tassa ca
gehe yaṁ randhikaṁ bhojanaṁ taṁ pariniṭṭhitaṁ bhaveyya kumbhito taṇḍule
nīharitvā randheyyuṁ. api nu kho so mahārāja puriso mahaddhano
tāvattakena bhojanavekallamattakena amahaddhano nāma bhaveyyāti.
kiṁ bhante evaṁ bhaṇasi cakkavattirañño gharepi bhante akāle
bhojanavekallamattā hoti kimaṅgaṁ pana gahapatikassa geheti.
evameva kho mahārāja tathāgatassa āvajjanapaṭibaddhaṁ sabbaññutañāṇaṁ
āvajjitvā yathicchakaṁ jānāti. yathā mahārāja rukkho assa phalito
onatavinato piṇḍibhārabharito na kiñci tattha patitaṁ phalaṁ bhaveyya.
api nu kho so mahārāja rukkho tāvattakena patitaphalavekallamattakena
aphalo nāma bhaveyyāti. na hi bhante patanapaṭibaddhaṁ rukkhaphalaṁ
patitaṁ yathicchakaṁ labhatīti. evameva kho mahārāja tathāgatassa
āvajjanapaṭibaddhaṁ sabbaññutañāṇaṁ āvajjitvā yathicchakaṁ jānāti.
bhante nāgasena āvajjitvā buddho yathicchakaṁ jānātīti. āma
mahārāja tathāgato āvajjitvā āvajjitvā yathicchakaṁ jānāti. yathā
mahārāja cakkavattirājā yadā cakkaratanaṁ sarati upetu upetu me
cakkaratananti sarite sarite cakkaratanaṁ upeti evameva kho mahārāja
tathāgato āvajjitvā āvajjitvā yathicchakaṁ jānātīti. daḷhaṁ bhante
nāgasena buddho sabbaññū sampaṭicchāmi buddho sabbaññūti.
buddhassa bhagavato sabbaññubhāvapañho dutiyo.

page number: 156

bhante nāgasena tumhe bhaṇatha evaṁ tathāgato kāruṇiko hitesī
anukampako sabbasattānanti. āma mahārāja tathāgato kāruṇiko
hitesī anukampako sabbasattānanti. devadatto pana bhante
nāgasena kena pabbājito brūhi bhante nāgasena yathābhūtanti. cha
ime mahārāja khattiyakumārā bhaddiyo ca sakko anuruddho ca ānando
ca bhaggu ca kimbilo ca devadatto ca kappako ca upāli sattamo
sabbaññutañāṇaṁ abhisambuddhe satthari sākyakulānupabbajituṁ nikkhamiṁsu
te tathāgato pabbājesīti. tatra bhante nāgasena devadatto
pabbajitvā saṁghaṁ bhinno na kira gihi saṁghaṁ bhindati na bhikkhunī
na sikkhamānā na sāmaṇero na sāmaṇerī saṁghaṁ bhindati bhikkhu
pakatatto samānasaṁvāsako samānasīmāyaṁ ṭhito saṁghaṁ bhindatīti.
āma mahārāja devadattena pabbajitvā saṁgho bhinnoti. bhante
yo saṁghabhedako pana puggalo kiṁ kammaṁ phusatīti. kappaṭṭhitikaṁ
mahārāja kammaṁ phusatīti. kiṁ pana bhante nāgasena tathāgato
jānāti devadatto pabbajitvā saṁghaṁ bhindissati saṁghaṁ bhinditvā
kappaṁ niraye paccissatīti. āma mahārāja tathāgato jānāti
devadatto pabbajitvā saṁghaṁ bhinditvā kappaṁ niraye paccissatīti.
yadi bhante nāgasena tathāgato jānāti devadatto pabbajitvā
saṁghaṁ bhindissati saṁghaṁ bhinditvā kappaṁ niraye paccissatīti tenahi
bhante nāgasena buddho kāruṇiko hitesī anukampako sabbasattānanti
yaṁ vacanaṁ taṁ micchā yadi taṁ ajānitvā pabbājesi tenahi buddho

page number: 157

asabbaññū ayaṁpi ubhato koṭiko pañho tavānuppatto vijaṭehi
etaṁ mahājaṭaṁ parappavādīnaṁ vādaṁ bhindāhi anāgate addhāne
tayā sadisā buddhimanto bhikkhū dullabhā bhavissanti tava balaṁ
pakittehīti. kāruṇiko ca mahārāja tathāgato sabbaññū ca
sabbadassāvī. kāruññena mahārāja tathāgato sabbaññutañāṇena
devadattassa gatiṁ olokento addasa devadattaṁ kappasatasahassāni
nirayena nirayaṁ vinipātena vinipātaṁ gacchantaṁ aparāpariyakammaṁ āyūhitvā
taṁ tathāgato sabbaññutañāṇena jānitvā imassa apariyantakataṁ
kammaṁ mama sāsane pabbajitassa pariyantakataṁ bhavissati purimaṁ upādāya
pariyantakataṁ dukkhaṁ bhavissati pabbajitopi ayaṁ moghapuriso kappaṭṭhitikameva
kammaṁ āyūhissatīti kāruññavasena devadattaṁ pabbājesīti.
tenahi bhante nāgasena tathāgato taṁ pothayitvā telena makkheti
papāte pātayitvā hatthalambakaṁ deti mārayitvā jīvitaṁ pariyesati yaṁ
so paṭhamaṁ dukkhaṁ datvā pacchā sukhaṁ updahatīti. pothayitvā
mahārāja tathāgato sattānaṁ kāruññena hitavasena anukampāya
pātayitvā mārayitvāpi sabbasattānaṁ hitaṁyeva upadahati. upamāyapi
so attho upaparikkhitabbo bhavati. yathā kiṁ viya. yathā
mahārāja mātāpitaro nāma pothayitvā puttānaṁ hitaṁyeva upadahanti
evameva kho mahārāja tathāgatopi sattānaṁ hitavasena pothayitvā
pātayitvāpi mārayitvāpi yena yena yogena sattānaṁ guṇavuḍḍhi
hoti tena tena yogena sabbasattānaṁ hitaṁyeva upadahati. bahūni

page number: 158

kappasatasahassāni mahārāja ce devadatto apabbajitvā gihibhūto
samāno nerayikaṁ pāpakammaṁ janeyya taṁ tathāgato jānamāno kāruññena
devadattaṁ pabbājesi mama sāsane pabbajitassa dukkhaṁ pariyantakataṁ
bhavissatīti kāruññena yaṁ garukaṁ dukkhaṁ lahukaṁ akāsi. yathā
mahārāja puriso dhanayasasiriñātipakkhehi balavā ñātiṁ vā mittaṁ vā
rañño garukaṁ daṇḍaṁ dhārentaṁ ñatvā attasakavisayamhi samatthabhāvena
garukaṁ daṇḍaṁ lahukaṁ karoti evameva kho mahārāja bhagavā
bahūni kappasatasahassāni devadattena dukkhaṁ vediyamānaṁ ñatvā
devadattaṁ pabbājetvā sīlasamādhipaññāvimattiñāṇabalasamatthabhāvena
garukaṁ lahukaṁ akāsi. yathā vā pana mahārāja bhiṁsako sallakanto
garukaṁ bayādhiṁ balavaosathavasena lahukaṁ karoti evameva kho
mahārāja bahūni kappasatasahassāni devadattana dukkhaṁ vediyamānaṁ ñatvā
bhagavā yogaññutāya pabbājetvā kāruññena patthaddhadhammosathabalena
garukaṁ dukkhaṁ lahukaṁ akāsi. api nu kho mahārāja tathāgato
bahuvedanīyaṁ devadattaṁ appavedanīyaṁ karonto kiñci apuññaṁ
āpajjatīti. na hi bhante kiñci apuññaṁ āpajjeyya antamaso
goduhanamattampīti. imampi kho tvaṁ mahārāja kāraṇaṁ atthato
sampaṭiccha yena kāraṇena bhagavā devadattaṁ pabbājesi. yathā
vā pana mahārāja puriso coraṁ āgucāriṁ gahetvā rañño
dasseyya ayaṁ deva coro āgucārī imassa yaṁ icchasi taṁ daṇḍaṁ
opaṇehīti. tamenaṁ rājā evaṁ vadeyya gacchatha bho imaṁ coraṁ

page number: 159

bahinagaraṁ nīharitvā āghātane tassa sīsaṁ chindathāti. te tathā
paṭisuṇitvā taṁ purisaṁ bahinagaraṁ nīharitvā āghātanaṁ neyyuṁ.
tamenaṁ kocideva puriso passeyya rañño santike laddhavaro
paṭiladdhayasalābho ādeyyavāco hitavacano balavicchitakārī so tassa
kāruññaṁ katvā te purise evaṁ vadeyya alaṁ bho kiṁ tumhākaṁ
imassa sīsaṁ chedanena tenahi imassa hatthapāde chinditvā dukkhitassa
kāruññaṁ katvā corassa jīvitaṁ rakkhatha ahameva tassa kāraṇā
rañño santike paṭivacanaṁ karissāmīti. te tassa balavato
vacanena tassa corassa hatthapāde chinditvā jīvitaṁ rakkheyyuṁ.
api nu kho so mahārāja puriso evaṁkārī tassa corassa kiccakārī
assāti. jīvitadāyako so bhante puriso tassa corassa jīvite
dinne kiṁ tassa akataṁ nāma atthīti. yā pana tassa hatthapādachedane
vedanā so tāya vedanāya kiñci apuññaṁ āpajjeyyāti.
attanā katena kammena so bhante coro vedanaṁ dukkhaṁ vedayati
jīvitadāyako pana puriso na kiñci apuññaṁ āpajjeyyāti.
evameva kho mahārāja bhagavā kāruññena devadattaṁ pabbājesi
mama sāsane pabbajitassa pariyantakataṁ bhavissatīti. pariyantakataṁ
mahārāja devadattassa dukkhaṁ devadatto mahārāja maraṇakāle
imehi aṭṭhīhi tamaggapuggalaṁ
devātidevaṁ naradammasārathiṁ

page number: 160

samantacakkhuṁ satapuññalakkhaṇaṁ
pāṇehi buddhaṁ saraṇaṁ upemīti
pāṇupetaṁ saraṇaṁ agamāsi. cha bhāge mahārāja kate kappe
atikkante paṭhamakoṭṭhāse devadatto saṁghaṁ bhindi pañcakoṭṭhāse
niraye paccitvā tato muccitvā aṭṭhissaro nāma paccekasambuddho
bhavissati api nu kho mahārāja tathāgato evaṁkārī devadatte kiccakaro
assāti. sabbadado bhante nāgasena tathāgato devadattassa yaṁ
bhagavā devattaṁ paccekasambuddhaṁ pāpesi kiṁ bhagavatā devadatte
akataṁ nāma atthīti. yaṁ pana mahārāja devadatto saṁghaṁ bhinditvā
niraye dukkhavedanaṁ vedayati tāya vedanāya api nu kho mahārāja
tathāgato kiñci apuññaṁ āpajjeyyāti. na hi bhante attanā
katena bhante devadatto kappaṁ niraye pacci dukkhapariyantassa kārako
satthā na kiñci apuññaṁ āpajjeyyāti. imampi kho tvaṁ
mahārāja kāraṇaṁ atthato sampaṭicchāhi yena kāraṇena bhagavā
devadattaṁ pabbājesīti.
aparaṁpi mahārāja uttariṁ kāraṇaṁ suṇohi. yathā mahārāja
mātāpitaro putte janentā ahitaṁ apanetvā hitaṁ upadahitvā
te vaḍḍhenti aparena samayena so dārako pāpakammaṁ kareyya
api nu kho mahārāja mātāpitaro puttakatena pāpakammena
upalimpeyyunti. na hi bhante bahupakārā bhante mātāpitaro tesaṁ
ahitaṁ apanetvā hitameva upadahitvā sukhaṁ karitvā vaḍḍhesuṁ te

page number: 161

sayaṁ katena kammena jānissantīti. evameva kho mahārāja tathāgato
devadattassa apariyantakataṁ dukkhaṁ pariyantakataṁ bhavissatīti sākyasāsane
pabbājesi pabbajitvā devadatto saṁghaṁ bhindeyya api nu kho mahārāja
tathāgato tassa devadattassa sākyasāsane pabbajitattā kiñci
apuññaṁ āpajjeyyāti. na hi bhante mātāpitusamo bhante
tathāgato janako janetvā devadattaṁ pabbājesi pabbajitvā devadatto
saṁghaṁ bhindati tassa pāpako paccuṭṭharati. imampi kho tvaṁ
mahārāja kāraṇaṁ atthato sampaṭicchāhi yena kāraṇena bhagavā
devadattaṁ pabbājesīti.
aparaṁpi mahārāja uttariṁ kāraṇaṁ suṇohi. yathā mahārāja bhiṁsako
sallakkanto vātapittasemhasannipātautupariṇāmavisamaparihāraopakkamikūpagataṁ
pūtikuṇapaduggandhābhisannaṁ antosallaṁ susiragataṁ pubbaruhirasampuṇṇaṁ
vaṇaṁ vūpasamento vaṇamukhaṁ kakkhalatikhiṇakhārakaṭukena
bhesajjena anulimpati paripakkanāya paripakkitvā tanubhāvaṁ upagataṁ
satthena kantayitvā dahati salākāya daḍḍhāya khāralavaṇaṁ deti
bhesajjena anulimpati vaṇassa rūhanāya byādhitassa sotthiṁ anupattiyā
api nu kho mahārāja bhiṁsako sallakanto ahitacitto bhesajjena
anulimpati satthena kanteti dahati salākāya khāralavaṇaṁ detīti.
na hi bhante hitacitto bhiṁsako sallakanto sotthikāmo tāni
kiriyāni karotīti. yā pana tassa mahārāja bhesajjakiriyākāraṇena

page number: 162

uppannā dukkhā vedanā tatonidānaṁ bhiṁsako sallakanto kiñci
apuññaṁ āpajjatīti. hitakāmo so bhante bhiṁsako sallakkanto
hitacitto sotthikāmo tāni kiriyāni karoti na kiñci apuññaṁ
āpajjissati saggagāmī so bhante bhiṁsako sallakantoti. evameva
kho mahārāja bhagavā kāruññena devadattaṁ pabbājesi dukkhaparimuttiyāti.
aparaṁpi mahārāja uttariṁ kāraṇaṁ suṇohi. yathā mahārāja
puriso kaṇṭakena paviṭṭho assa khāṇunā vā pahato atha aññataro
puriso tassa hitakāmo sotthikāmo tikkhena kaṇṭakena vā
satthamukhena vā samantato chinditvā paggharantena lohitena taṁ kaṇṭakaṁ
nīharati api nu kho so mahārāja puriso ahitacitto taṁ kaṇṭakaṁ
nīharatīti. na hi bhante hitakāmo so bhante puriso sotthikāmo
taṁ kaṇṭakaṁ nīharati sace so bhante taṁ kaṇṭakaṁ na nīhareyya
maraṇaṁpi so tattha pāpuṇeyya maraṇamattaṁpi dukkhanti. evameva
kho mahārāja tathāgato kāruññena devadattaṁ pabbājesi
dukkhaparimuttiyā sace bhagavā devadattaṁ na pabbājeyya satasahassaṁ
devadatto kappaṁ aparāparaṁ niraye paccissatīti. anusotagāmiṁ
bhante nāgasena devadattaṁ tathāgato paṭisotaṁ āropesi
vipattipannaṁ devadattaṁ sampattiṁ bhagavā āropesi papāte patitassa
devadattassa patiṭṭhānaṁ adāsi visamamaggagataṁ devadattaṁ bhagavā
samaṁ magugaṁ āropesi. ime bhante nāgasena hetū imāni

page number: 163

kāraṇāni na sakkā aññena pabbajitena sandassetuṁ aññatra
tayādisena buddhimantenāti.
bhagavatā mahākaruṇāya sabbaññutañāṇena
devadattaṁ pabbājitapañho tatiyo.
bhante nāgasena bhāsitaṁ bhagavatā aṭṭhime bhikkhave hetū
aṭṭha paccayā mahato bhūmicālassa pātubhāvāyāti asesavacanaṁ idaṁ
nippariyāyavacanaṁ idaṁ natthañño navamo hetu mahato bhūmicālassa
pātubhāvāya yadi bhante nāgasena añño navamo hetu bhaveyya
mahato bhūmicālassa pātubhāvāya taṁ bhagavā hetuṁ katheyya yasmā ca
kho bhante nāgasena natthañño navamo hetu mahato bhūmicālassa
pātubhāvāya tasmā anācikkhito bhagavatā. ayaṁ pana navamo hetu
dissati mahato bhūmicālassa pātubhāvāya yaṁ vessantarena raññā
mahādāne diyamāne sattakkhattuṁ paṭhavī kampittha. yadi bhante
nāgasena aṭṭha hetū aṭṭha paccayā mahato bhūmicālassa pātubhāvāya
bhaveyyuṁ tenahi vessantarena raññā mahādāne diyamāne sattakkhattuṁ
paṭhavī kampitthāti yaṁ vacanaṁ taṁ micchā yadi vessantarena raññā
mahādāne diyamāne sattakkhattuṁ paṭhavī kampittha tenahi aṭṭha hetū
aṭṭha paccayā mahato bhūmicālassa pātubhāvāyāti yaṁ vacanaṁ taṁ
micchā. ayaṁ ubhato koṭiko pañho sukhumo mahanto
dunniveṭṭhiyo andhakāro cakkhumato tavānuppatto nāññena tādisikaṁ
pañhaṁ sakkā visajjituṁ aññatra tavādisena vuddhimantenāti.

page number: 164

bhāsitaṁ hetaṁ mahārāja bhagavatā aṭṭha ime bhikkhave hetū
aṭṭha paccayā mahato bhūmicālassa pātubhāvāyāti yaṁ pana vessantarena
raññā mahādāne diyamāne sattakkhattuṁ mahāpaṭhavī kampitāti taṁ
akālikaṁ kadācuppattakaṁ aṭṭhahi hetūhi vimuttaṁ tasmā taṁ abhaṇitaṁ
aṭṭha hetūti vuttaṁ. yathā mahārāja mahiyā tayoyeva meghā
gaṇiyanti vassiko hemantiko gimhantikoti yadi tehi muñcitvā
añño megho pavassati na so megho gaṇiyati sammatehi meghehi
akālameghotveva saṁkhyaṁ gacchati. evameva kho mahārāja vessantarena
raññā mahādāne diyamāne yaṁ sattakkhattuṁ mahāpaṭhavī kampitā
akālikaṁ etaṁ kadācuppattikaṁ aṭṭhahi hetūhi vippamuttaṁ netaṁ
gaṇiyati aṭṭhahi hetūhi. yathā pana mahārāja himavantā pabbatā
pañca nadīsatāni sandanti tesaṁ mahārāja pañcannaṁ nadīsatānaṁ daseva
nadiyo nadīgaṇanāya gaṇiyanti taṁ yathā gaṅgā yamunā aciravatī
sarabhū mahī sindhū satadhū vidhā pipāsī candabhāgīti. avasesā nadiyo
nadīgaṇanāya agaṇitā taṁ kiṁkāraṇaṁ na tā nadiyo dhuvasalilā.
evameva kho mahārāja vessantarena raññā mahādāne diyamāne yaṁ
sattakkhattuṁ mahāpaṭhavī kampitā akālikaṁ etaṁ kadācuppattikaṁ aṭṭhahi
hetūhi vippamuttaṁ na taṁ gaṇiyati aṭṭhahi taṁ kiṁkāraṇaṁ na taṁ dhuvakampanaṁ.
yathā vā pana mahārāja rañño sataṁpi dvesataṁpi amaccā
honti tesaṁ chayeva janā amaccagaṇanāya gaṇiyanti. taṁ yathā
senāpati purohito akkhadasso bhaṇḍarakkho chattagāho khaggagāho

page number: 165

eteyeva amaccagaṇanāya gaṇiyanti taṁ kiṁkāraṇaṁ yuttapayuttā
rājaguṇehi avasesā agaṇitā sabbe amaccātveva saṁkhyaṁ gacchanti.
evameva kho mahārāja vessantarena raññā mahādāne diyamāne
sattakkhattuṁ mahāpaṭhavī kampitā akālikaṁ taṁ kadācuppattikaṁ aṭṭhahi
hetūhi vippamuttaṁ na taṁ gaṇiyati aṭṭhahi hetūhi.
suyyanti nu kho mahārāja etarahi jinasāsane katādhikārānaṁ
diṭṭhadhammasukhavedaniyakammānaṁ kitti ca yaso ca yesaṁ abbhuggato
devamanussesūti. āma bhante suyyatīti. kati mahārāja te
suyyantīti. satta bhante ete suyyantīti. ke mahārāja teti.
sumano bhante mālākāro ekasāṭako brāhmaṇo puṇṇo ca
bhatiko mallikādevī gopālamātādevī suppiyā upāsikā puṇṇadāsī
satta ime diṭṭhadhammavedaniyā sutāti.
aparepi suyyanti nukho atīte bhagavato sakkāraṁ katvā
manussasakeneva sarīradehena tidasabhavanaṁ gatāti. āma bhante
suyyantīti. ke ca mahārāja teti. gottilo bhante
gandhabbarājā sādhino ca rājā nimirājā ca mandhāturājā cāti ime
caturo janā suyyanti te tena sarīradehena tidasabhavanaṁ gatā.
suciraṁpi kataṁ suyyati sukaṭaṁ na dukkaṭaṁ kammanti. sutapubbaṁ
pana tayā mahārāja atīte vā addhāne vattamāne vā
itthannāmassa dāne diyamāne sakiṁ vā dvikkhattuṁ vā tikkhattuṁ vā
mahāpaṭhavī kampitāti. na hi bhanteti. atthi me mahārāja āgamo

page number: 166

adhigamo pariyatti savanaṁ sikkhābalaṁ buddhaparisevanā sussūsā paripucchā
saṁvāsā ācariyupaṭṭhānaṁ mayā asutapubbaṁ itthannāmassa dāne
diyamāne sakiṁ vā dvikkhattuṁ vā tikkhattuṁ vā mahāpaṭhavī kampitāti
ṭhapetvā vessantarassa rājavasabhassa dānavaraṁ. bhagavato ca mahārāja
sākyamunino bhagavato ca kassapassa ca dvinnaṁ buddhānaṁ antare
gaṇanapathaṁ vītivattā vassakoṭiyo atikkantā. tatrāpi me kāle
savanaṁ natthi vicinantopi na passāmi itthannāmassa dāne diyamāne
sakiṁ vā dvikkhattuṁ vā tikkhattuṁ vā mahāpaṭhavī kampitāti. na
mahārāja tāvattakena viriyena tāvattakena parakkamena mahāpaṭhavī
kampitā guṇabhārabharitā mahārāja sabbaṁ soceyyaṁ mahāpaṭhavī dhāretuṁ na
visahantī calati saṁkampati vedhati pavedhati. yathā mahārāja sakaṭassa
atibharitassa bhārena nābhī ceva ārā ca nemiyo calanti akkhaṁ
bhañjati. evameva kho mahārāja sabbaṁ soceyyaṁ viriyaguṇabhārabharitā
mahāpaṭhavī dhāretuṁ na visahantī calati kampati pakampati vedhati
pavedhati. yathā vā pana mahārāja gagaṇaṁ anilavegassa chāditaṁ
bhārabharitaṁ ativātaphuṭṭhattā nadati ravati calati galagalāyati evameva
kho mahārāja mahāpaṭhavī rañño vessantarassa dānabalavipulavasena
bharitā dhāretuṁ na visahantī calati kampati pakampati vedhati pavedhati.
na hi mahārāja rañño vessantarassa cittaṁ rāgavasena pavattati na
dosavasena pavattati na mohavasena pavattati na mānavasena pavattati
na diṭṭhivasena pavattati na kilesavasena pavattati na kuppitavasena

page number: 167

pavattati na arativasena pavattati atha kho dānavasena bahulī
pavattati kinti anāgatā ca yācakā āgaccheyyuṁ āgatā ca yācakā
yathākāmaṁ labhitvā attamanā lābhena bhiyyo āgaccheyyunti. rañño
mahārāja vessantarassa satataṁ samitaṁ dasasu ṭhānesu mānasaṁ ṭhapitaṁ
hoti dame saññame khantiyā saṁvare niyame akkodhe avihiṁsāya sacce
soceyye metteyyeti. rañño mahārāja vessantarassa kāmesanā
pahīnā bhavesanā paṭipassaddhā brahmacariyesanāyeva ussukkaṁ āpanno.
rañño mahārāja vessantarassa attārakkhā pahīnā sabbakāle
sabbasatte parirakkhesu ussukkaṁ āpanno kinti ime sattā
samaggā assuṁ arogā sadhanā dīghāyukāti taṁ bahulaṁyeva mānasaṁ
pavattati. dadamāno ca mahārāja vessantaro rājā taṁ dānaṁ na
bhavasampattihetu deti na dhanahetu deti na paṭidānahetu na
upalāpanahetu na āyuhetu na vaṇṇahetu na sukhahetu na balahetu na
yasahetu na puttahetu na jīvitahetu. atha kho sabbaññutāya hetu
sabbaññutañāṇaratanakāraṇā evarūpe atulavipulānuttare dānavare
adāsi. sabbaññutaṁ patto bhagavā vacanaṁ bhaṇasi
jāli kaṇhājinaṁ puttaṁ maddiṁ deviṁ paṭibbataṁ
dadamāno na cintesiṁ bodhiyāyeva kāraṇāti.
rājā mahārāja vessantaro akkodhena kodhaṁ jināti asādhuṁ sādhunā
jināti kadariyaṁ dānena jināti alikaṁ saccena jināti sabbākusalaṁ
kusalena jināti. tassa evaṁ dadantassa dhammānuggatassa

page number: 168

dānabalaviriyavipulavitthārena heṭṭhā mahāvātā sañcalanti sakiṁ sakiṁ vāyanti
ākulā ākulā vāyanti onamanti unamanti vinamanti nisinnapattā
pādapā gumbagumbā vāyanti. balāhakā gagaṇaṁ sandhāvanti
rajasaṁyuttā vātā dāruṇā honti gagaṇakā nipīḷitā sampīḷitā
vātā vāyanti sahasā ca pavā dhumā vāyanti mahatimahābhīmo
saddo niccharati. tesu vātesu parikampitesu udakaṁ sakiṁ sakiṁ calati
udake calite kumbhilatimimacchakacchapā dhāvanti yamakayamakāyo
salilaummiyo dassanti jalacarā sattā caranti viciyo nādaṁ vattanti
ghorā bubbulā uṭṭhahanti pheṇumālā bhavanti uttaranti mahāsamuddā
disāvidisaṁ dhāvanti udakā osotapaṭisotamukhā sandanti
saliladhārāni. asurā garuḷā nāgā yakkhā ubbhijjanti kinnu
kho kathaṁ nu kho saddo vattatīti gamanapathamesanti bhītacittā
khubbhite lulite jaladhāre disvā kampanti ayaṁ paṭhavī sanadī
samahānagā sasāgarā parivattati sinerugirikūṭaselasīkharo vinamamāno hoti
ahinakulavilārakoṭṭhakasūkaramigapakkhino rudanti yakkhā appesakkhā
mahesakkhā kampamānā paṭhaviyā yanti. yathā mahārāja
mahatimahāpariyoge uddhanagate udakasampuṇṇe ākiṇṇataṇḍule heṭṭhā
aggimhi jalamāne paṭhamaṁ tāva pariyogo tappeti pariyoge tatte
udakaṁ tappeti udake santatte taṇḍulā tappenti taṇḍulā santattā
ummujjanti nimmujjanti bubbulakaṁ hoti pheṇumālā uttaranti.
evameva kho mahārāja vessantaro rājā yaṁ lokehi duccajjaṁ

page number: 169

taṁ cajati tassa vessantarassa taṁ duccajjaṁ cajantassa dānassa
sabhāvanissandena mahāvātā dhāretuṁ avisahitvā saṁkhubbhiṁsu vātesu
parikhubbhitesu udakaṁ calati udake calite mahāpaṭhavī kampati. tato
ime tayo mahārāja vātā udakañca paṭhavī ca ekato ahesuṁ
mahādānanissandena vitthārena vipulabalaviriyena natthi tādiso mahārāja
aññassa dāne ānubhāvo yathā vessantarassa cāge ānubhāvo.
yathā mahārāja mahiyā bahū vividhamaṇayo vijjanti. taṁ yathā
indanīlo mahānīlo jotiraso veḍuriyo ummārapuppho manoharo
suriyakanto candakanto vajiro kajopakkamako pussarāgo lohitaṅgo
masāragalloti ete sabbe atikkamma cakkavattimaṇi aggamakkhāyati
cakkavattimaṇi mahārāja samantā yojanaṁ obhāsena pharati. evameva
kho mahārāja yaṁ kiñci mahiyā dānaṁ vijjati asadisadānaparamaṁ
api ca ete sabbe atikkamma vessantarassa rañño mahādānaṁ
aggamakkhāyati. vessantarassa rañño mahādāne diyamāne
sattakkhattuṁ mahāpaṭhavī kampitāti. suviññāpito bhante nāgasena
pañho gumbo tayā viddhaṁsito gambhīro uttānīkato gaṇṭhi bhinnā
gahanaṁ agahanaṁ kataṁ parappavādā bhaggā nippabhāvena vinassanti
parappavādāti.
aṭṭhahetuaṭṭhapaccayāmahābhūmicālapātubhāvapañho catuttho.

page number: 170

bhante nāgasena tumhe bhaṇatha sīvirājena cakkhu dinnaṁ andhassa
sato puna ceva dibbacakkhu uppannanti idaṁ vacanaṁ saniggahaṁ
sadosaṁ sagaṇṭhaṁ hetusamugghāṭe avatthusmiṁ hatacakkhupasādassa natthi
dibbassa cakkhussa uppādoti sutte hetu vuttaṁ yadi bhante
nāgasena sīvirājena cakkhu dinnaṁ tenahi dibbacakkhu uppannanti yaṁ
vacanaṁ taṁ micchā yadi dibbacakkhu uppannaṁ tenahi sīvirājena cakkhu
dinnanti yaṁ vacanaṁ taṁ micchā. ayaṁ hi ubhato koṭiko pañho
gaṇṭhitopi idaṁ gaṇṭhitaro veṭṭhitopi idaṁ veṭṭhataro gahanatopi
idaṁ gahanataro tavānuppatto tattha tvaṁ chandamatijanehi parappavādānaṁ
niggahaṇāyāti.
dinnaṁ mahārāja sīvirājena yācakassa cakkhu tattha mā vimatiṁ
uppādesi tatthāpi nissaṁsayo bhavāhīti. api nu kho bhante
nāgasena ughāṭitāya hetuyā avatthusmiṁ dibbacakkhu uppajjatīti.
na hi mahārājāti. kiṁ pana bhante tattha kāraṇaṁ yena kāraṇena
ughāṭitāya hetuyā dibbacakkhū uppajjanti iṅgha kāraṇena maṁ
saññāpehīti. atthi pana mahārāja loke saccaṁ nāma yena
saccena saccavādino saccakiriyaṁ karontīti. āma bhante atthi taṁ
loke saccaṁ nāma yena saccavādino janā deve vassāpenti aggiṁ
nibbāpenti visaṁ hananti mahāsamuddaṁ paṭikkamāpenti mahāgaṅgaṁ
paṭisotaṁ sandāpenti aññaṁpi anekavidhaṁ kattabbakammaṁ karontīti.
tenahi mahārāja yujjati sameti sīvirājassa saccabalena dibbacakkhū

page number: 171

uppajjantīti saccavasena mahārāja avatthumhi kiñcāpi dibbacakkhū
uppajjanti saccaṁyeva tattha vatthu bhavati dibbassa cakkhussa uppādāya.
yathā mahārāja ye keci siddhā saccamanugāyanti mahāmegho
pavassatūti tesaṁ saccamanugītāya saha vācāya mahāmegho pavassati.
api nu kho mahārāja atthi ākāse vassassa hetu sannicito yena
hetunā mahāmegho pavassatīti. na hi bhante saccaṁ paramaṁ bhante
hetu saccaṁyeva tattha hetu bhavati mahāmeghassa pavassanāyāti.
evameva kho mahārāja natthi tassa pakatihetu saccaṁyeva tattha
vatthu bhavati dibbassa cakkhussa uppādāyāti. yathā vā pana
mahārāja ye keci siddhā saccamanugāyanti jalitapajalito mahāaggikkhandho
paṭinivattatūti tesaṁ saccamanugītāya saha vācāya jalitapajalito
mahāaggikkhandho khaṇena paṭinivattati. api nu kho mahārāja tasmiṁ
jalitapajalite mahāaggikkhandhe vatthu sannicitaṁ atthi yena vatthunā
jalitapajalito mahāaggikkhandho paṭinivattatīti. na hi bhante saccaṁyeva
bhante tattha vatthu hoti tassa pajalitassa mahāaggikkhandhassa khaṇena
paṭinivattanāyāti. evameva kho mahārāja saccaṁyeva tattha vatthu
hoti dibbassa cakkhussa uppādāyāti. yathā vā pana mahārāja
ye keci siddhā saccamanugāyanti visaṁ halāhalaṁ apagataṁ bhavatūti tesaṁ
saccamanugītāya saha vācāya visaṁ halāhalaṁ khaṇena apagataṁ bhavati.
api nu kho mahārāja halāhalavise vatthu sannicitaṁ atthi yena
vatthunā visaṁ halāhalaṁ apagataṁ bhavatīti. na hi bhante saccaṁyeva

page number: 172

tattha vatthu hoti visassa halāhalassa paṭighāṭāyāti. evameva
kho mahārāja saccaṁyeva tattha vatthu hoti dibbassa cakkhussa
uppādāyāti. catunnaṁpi mahārāja ariyasaccānaṁ paṭibodhāya
natthaññaṁ tattha saccaṁyeva vatthu hoti saccavatthukāni cattāri
ariyasaccāni paṭibujjhati. atthi pana mahārāja cīnavisaye cīnarājā
samudde kīḷitukāmo catumāse saccakiriyaṁ katvā saha rathena
antomahāsamuddaṁ yojanaṁ pavisati tassa rathasīsassa purato mahāvārikkhandho
paṭikkamati nikkhamantassa pokkharaṁ viya uttarati. api nu kho
mahārāja so mahāsamuddo sadevamanussehipi lokehi pakatikāyabalena
sakkā paṭikkamāpetunti. supūritakopi bhante taḷāko na sakkā
sadevamanussehi pakatikāyabalena paṭikkamāpetuṁ kiṁ pana bhante
mahāsamudde udakanti. imināpi mahārāja kāraṇena saccabalaṁ ñātabbaṁ
natthi taṁ ṭhānaṁ yaṁ saccena na vattabbanti.
nagare mahārāja pātaliputte asoko dhammarājā
sanigamagaṇāmaccabhaṭabalamahāmattehi parivuto mahāgaṅgāya udakakīḷaṁ kīḷanto
mahāgaṅgaṁ sampuṇṇaṁ navasalilena pañcayojanasatāyāmaṁ yojanaputhulaṁ
sandamānaṁ disvā amacce evamāha atthi koci bhaṇe
ussahissati yo imaṁ mahāgaṅgaṁ paṭisotaṁ sandāpetunti. atha te
amaccā āhaṁsu dukkaraṁ deva mahāgaṅganti. tasmiṁyeva gaṅgāya
kulle ṭhitā bindumatigaṇikā nāma taṁ assosi raññā kira evaṁ
vuttaṁ koci sakkoti nukho mahāgaṅgānadiṁ paṭisotaṁ sandāpetunti.

page number: 173

sā evamāha ahaṁ hi nagare pātaliputte gaṇikāva rūpavatī rūpūpajīvinī
jīvaloke mama tāva saccakiriyaṁ rājā passatūti saccakiriyamakāsi.
saha tāya saccakiriyāya katāya khaṇena sā mahāgaṅgā galāgalantī
paṭisotaṁ sandittha pekkhato mahato janakāyassa purato. atha
rājā mahāgaṅgāya āvaṭṭaummipheṇikāgalasaddaṁ sutvā vimhito
acchariyabhūto amacce evamāha kissāyaṁ bhaṇe mahāgaṅgānadī uddhamukhaṁ
sandatīti. te amaccā rañño gaṇikāya saccakiriyaṁ ācikkhiṁsu.
atha saṁviggo rājā turitaturito sayaṁ gantvā gaṇikaṁ pucchi bhoti
saccaṁ kira tayā saccakiriyāya ayaṁ mahāgaṅgānadī paṭisotaṁ
sandapitāti. āma devāti. kiṁ te tattha balaṁ atthi ko vā tava
vacanaṁ ādiyati yakkho vā nāgo vā kena vā tvaṁ phalena
mahāgaṅgānadiṁ paṭisotaṁ sandāpesīti. sā āha saccabalena ahaṁ deva
imaṁ mahāgaṅgānadiṁ paṭisotaṁ sandāpemīti. rājā āha kiṁ te
saccabalaṁ atthi mahācoriyā dhuttiyā asatiyā janavilumpitāya pāpikāya
bhinnasīlāya hirikātikkantikāya janapalobhikāyāti. saccaṁ mahārāja
tādisikā me kiriyā atthi ahaṁ yāya kiriyāya icchamānā sadevakaṁ
lokaṁ pavatteyyanti. rājā āha katamā pana te bhoti saccakiriyā
iṅgha mama santike sāvehīti. yo ve mahārāja dhanaṁ mayhaṁ deti
khattiyo vā brāhmaṇo vā vesso vā suddo vā añño
vā koci tesaṁ samakaṁyeva upaṭṭhahāmi khattiyoti viseso natthi
suddoti atimaññā me natthi anunayapaṭighacittavippamuttā dhanasāmikaṁ

page number: 174

paricarāmi. evaṁ tāya paramakiriyāya mahāgaṅgānadiṁ paṭisotaṁ
sandāpemīti. itipi mahārāja sacce na ṭhito imaṁ nāma paramakiriyaṁ
na vindati. dinnaṁ mahārāja sīvirājena yācakassa cakkhuṁ dibbacakkhuṁ
uppannaṁ tañca pana saccakiriyāya. yaṁ pana sutte vuttaṁ maṁsa
cakkhusmiṁ naṭṭhe ahetukasmiṁ avatthumhi natthi dibbacakkhussa uppādoti
taṁ bhāvanāmayaṁ evametaṁ mahārāja dhāretu sadevako lokoti.
sādhu bhante nāgasena suniveṭṭhito pañho suniddiṭṭhaṁ suniggahanaṁ
sumadditā parappavādāti. evametaṁ tathā sampaṭicchissāmīti.
sīvirañño cakkhudānapañho pañcamo.
bhante nāgasena bhāsitaṁ cetaṁ bhagavatā tiṇṇaṁ kho pana bhikkhave
sannipātānaṁ gabbhassa avakkanti hoti idha mātāpitaro ca
sannipatitā honti mātā ca utunī hoti gabbho ca paccupaṭṭhito
hoti imesaṁ kho bhikkhave tiṇṇaṁ sannipātānaṁ gabbhassa avakkanti
hotīti. ekenapi ce onā gabbhassa avakkanti na sambhavati
asesavacanametaṁ nissesavacanametaṁ nippariyāyavacanametaṁ arahassavacanametaṁ
devamanussānaṁ majjhe nisīditvā idañca bhaṇitaṁ vacanaṁ. dvisannipātena
gabbhassa avakkanti dissati. kathaṁ dukulena tāpasena pārikāya
tāpasiniyā utunīkāle dakkhiṇena hatthaṅguṭṭhakena nābhī parāmatthā
tassa dukulatāpasassa hatthena nābhīparāmasanena sāmo suvaṇṇo
nibbatto. mātaṅgenāpi isinā brāhmaṇiyā kaññāya utunīkāle
dakkhiṇena hatthaṅguṭṭhakena nābhī parāmatthā tassa mātaṅgassa isissa

page number: 175

tejena nābhīparāmasanena maṇḍabyo māṇavo nibbatto. isisiṅgo
tāpasopi passāvanissandena nibbatto. saṁkicco tāya kiriyāya
nibbatto. thero ca kumārakassapo asucilehaṇena nibbattoti
bhaṇati. yadi bhante nāgasena tiṇṇaṁ sannipātānaṁ
gabbhassāvakkanti hoti tenahi sāmo suvaṇṇo ca maṇḍabyo māṇavako
ca isisiṅgo ca saṁkicco ca thero kumārakassapo ca
nābhīparāmasanena ca asucilehaṇena ca passāvanissandena ca nibbattāti
yaṁ vacanaṁ taṁ micchā yadi te tāya kiriyāya jāyanti tenahi tiṇṇaṁ
sannipātānaṁ gabbhassa avakkanti hotīti yaṁpi vacanaṁ taṁ micchā.
ayaṁpi ubhato koṭiko pañho sugambhīro sunipuṇo visayo
vuddhimantānaṁ so tavānuppatto bhindatha vimatipathaṁ dhārehi ca
ñāṇavarapajjotanti.
bhāsitaṁ cetaṁ mahārāja bhagavatā tiṇṇaṁ kho pana bhikkhave
sannipātānaṁ gabbhassa avakkanti hoti idha mātāpitaro ca sannipatitā
honti mātā ca utunī hoti gabbho ca paccupaṭṭhito hoti imesaṁ
kho bhikkhave tiṇṇaṁ sannipātānaṁ gabbhassa avakkanti hotīti.
tenahi bhante nāgasena yena kāraṇena pañho na suviññāpito
hoti iṅgha kāraṇena maṁ saññāpehīti.
sutapubbaṁ pana tayā mahārāja sāmo suvaṇṇo isisiṅgo
tāpaso thero kumārakassapo iminā nāma te nibbattāti. āma
bhante suyyati abbhuggatā tesaṁ jāti dve migī dhenuyo utunīkāle

page number: 176

dvinnaṁ tāpasānaṁ passāvaṭṭhānaṁ gantvā tāpasassa sambhavapassāvaṁ
pivitvā tena passāvasambhavena saṁkicco ca kumāro isisiṅgo ca
tāpaso nibbattā. therassa udāyissa bhikkhunīupassayaṁ gatassa
rattacittassa bhikkhuniṁ upanijjhāyantassa sambhavaṁ kāsāve muñci.
tato bhikkhunī sā utunīsamaye taṁ sambhavaṁ mukhena aggahesi nimitteva
taṁ pakkhipi pakkhittamatte ca pana sā bhikkhunī gabbhinī ahosi.
acirena kālena thero kumārakassapo nibbatto. evaṁ kho ete
janā ahesunti. api nu tvaṁ mahārāja saddahasi taṁ vacananti.
āma bhante evaṁ balavaṁ tattha mayaṁ kāraṇaṁ upalabhāma yena
kāraṇena saddahāma iminā kāraṇena nibbattāti. kiṁ pana mahārāja
kāraṇanti. suparikammakate kalale vījāni patitvā khippaṁ saṁvirūhantīti.
āma mahārājāti. evameva kho bhante sā hi bhikkhunī utunī
samānā saṇṭhite kalale ruhire upacchinne ṭhapitāya utuyā sambhavaṁ
gahetvā tasmiṁ kalale pakkhipi tena tassā gabbho saṇṭhati evaṁ
tattha kāraṇaṁ pubbepi tesaṁ nibbattiyāti. evameva kho taṁ
mahārāja sampaṭicchāmi yonipavesena gabbho sambhūtoti sampaṭicchasi
tvaṁ mahārāja therassa kumārakassapassa gabbhāvakkantinti. āma
bhanteti. sādhu mahārāja tenahi paccāgatosi mama visayaṁ
ekavidheneva gabbhassāvakkantiṁ kathayanto mamānubalaṁ bhavissasi atha vā
pana tā migī dhenuyo passāvaṁ pivitvā gabbhaṁ labhiṁsu tāsaṁ tvaṁ
saddahasi mahārāja gabbhaṁ paṭilābhanti. āma bhante yaṁ kiñci

page number: 177

pītaṁ bhuttaṁ khāyitaṁ lehitaṁ sabbantaṁ kalale otarati ṭhānagataṁ vuddhimāpajjati
yathā nāma bhante nāgasena yā kāci saritā nāma sabbā
tā mahāsamuddaṁ otaranti ṭhānagatā vuddhimāpajjanti evameva kho
bhante nāgasena yaṁ kiñci pītaṁ bhuttaṁ khāyitaṁ lehitaṁ sabbantaṁ
kalale otarati ṭhānagataṁ vuddhimāpajjati tenāhaṁ kāraṇena saddahāmi
mukhaṭṭhānenapi gabbhassa avakkanti hotīti. sādhu mahārāja
bāḷhataraṁ upagatosi mukhaṭṭhānenapi dvinnaṁ sannipāto bhavati
saṁkiccassa ca mahārāja isisiṅgassa tāpasassa therassa kumārakassapassa
gabbhassa ca okkamanaṁ sampaṭicchasīti. āma bhante sannipātā
otarantīti.
sāmopi mahārāja suvaṇṇo maṇḍabyopi māṇavako tepi
dve tīsu sannipātesu antogadhā ekarasā purimena tattha kāraṇaṁ
vakkhāmi. dukulako ca mahārāja tāpaso pārikā tāpasinī cāti
ubhopi te araññe vasantā ahesuṁ pavivekādhimuttā uttamatthaṁ
gavesakā tapatejena yāva brahmalokā santāpesuṁ. tesaṁ tadā
sakko devānamindo sāyaṁ pātaṁ upaṭṭhānaṁ āgacchati. so
tesaṁ garugatamettāya upadhārento addasa anāgatamaddhāne dvinnaṁpi
cakkhūnaṁ antaradhānaṁ disvā te āha ekaṁ me bhante vacanaṁ
karotha sādhu bhante ekaṁ puttaṁ janeyyātha so putto tumhākaṁ
upaṭṭhāko upassayo bhavissatīti. bho sakka alaṁ vacanaṁ

page number: 178

amhākaṁ mā bhaṇīti na tassa te taṁ vacanaṁ sampaṭicchiṁsu.
anukampakoyaṁpi kāruṇiko atthakāmo sakko dutiyampi tatiyampi
āha ekaṁ me vacanaṁ karotha sādhu bhante ekaṁ puttaṁ janeyyātha
so tumhākaṁ upassayo bhavissatīti. tatiyampi te āhaṁsu alaṁ
kosiya mā tvaṁ amhe anatthe niyojesi kadāyaṁ kāyo na
bhijjissati bhijjatu ayaṁ kāyo bhijjamāno bhedanadhammoyeva bhijjissati
bhijjayantiyāpi dharaṇiyā patantepi ākāse patante selasikhare
patantesupi candimasuriyesu neva mayaṁ lokadhamme ramayissāma ito
mā tvaṁ puna amhākaṁ sammukhībhāvaṁ upagaccha upagatassa te eso
vissāso anatthacaro tvaṁ maññeti. tato sakko devānamindo
tesaṁpi manaṁ alabhamāno gurugato pañjaliko yācati yadi me vacanaṁ
na saddahatha kātuṁ yadā tāpasinī utunī hoti pupphavatī tadā tvaṁ
dakkhiṇahatthaṅguṭṭhakena nābhiṁ parāmaseyyāsi tato sā gabbhaṁ lacchati
sannipātāyeva sā gabbhāvakkantiyāti. te sakkoma kosiya
tāvattakaṁ kātuṁ na tāvattakena kiriyena amhākaṁ tapo bhijjissati
hotūti sampaṭicchiṁsu. tāya ca pana velāya devabhavane atthi
devaputto ussannakusalamūlo khīṇāyuko āyukhayappatto yadicchakaṁ
samattho okkamituṁ api cakkavattikulepi. atha sakko devānamindo
taṁ devaputtaṁ upasaṅkamitvā evamāha ehi mārisa supabhāso te
divaso atthasiddhi te upagatā yamahaṁ te upaṭṭhānaṁ upagacchāmi
ramaṇīye te okāse vāso bhavissati paṭirūpe kule paṭisandhi

page number: 179

sundarehi mātāpitūhi vuddhetabbo bhavissasi ehi me vacanaṁ karohīti
yācati dutiyampi tatiyampi yācati sirasi pañjalikato. tato so
devaputto evamāha katamaṁ pana taṁ mārisa kulaṁ yassa kulassa
tvaṁ abhiṇhaṁpi kittiyasi punappunanti. dukulako ca tāpaso pārikā
ca tāpasinīti. sopi tassa taṁ vacanaṁ sutvā tuṭṭho sampaṭicchitvā
evamāha sādhu mārisa yo tava chando so hotu ahañca
mārisa ākaṅkhamāno patthitesu kulesu uppajjeyyaṁ kimhi kule
uppajjāmi aṇḍaje vā jalābuje vā saṁsedaje vā upapātike
vāti. jalābujayoniyā ahaṁ yācāmīti. atha sakko uppattidivasaṁ
gaṇetvā dukulakassa tāpasassa ārocesi asukaṁ nāma divasaṁ
tāpasinī utunī bhavissati pupphavatī tadā tvaṁ bhante dakkhiṇena
hatthaṅguṭṭhena nābhiṁ parāmaseyyāsīti. tasmiṁ mahārāja divase
tāpasinī utunī pupphavatī ahosi devaputto ca tattha paccupaṭṭhito
ahosi tāpaso dakkhiṇahatthaṅgaṭṭhena tāpasiniyā nābhiṁ parāmasi.
iti tena tayo sannipātā ahesuṁ. nābhiparāmasanena tāpasiniyā
rāgo udapādi. so panassā rāgo nābhiṁ parāmasanaṁ paṭicca
mā taṁ sannipātaṁ ajjhācārameva maññi ūhasanaṁpi sannipāto
upalapanaṁpi sannipāto upanijjhāyanaṁpi upanijjhaṅganaṁpi sannipāto
pubbabhāgato rāgassa upādāya āmasanena sannipāto jāyati
sannipāto okkanti hoti. anajjhācārehi mahārāja parāmasanehi
gabbhāvakkanti hoti. yathā mahārāja aggi jalamāno aparāmasanenapi

page number: 180

upagatassa sītaṁ byāpahaṇati evameva kho mahārāja anajjhācārehi
parāmasanehi gabbhāvakkanti hoti. catunnaṁ vasena mahārāja
sattānaṁ gabbhāvakkanti hoti kammavasena yonivasena kulavasena
āyācanavasena sattānaṁ gabbhāvakkanti hoti. api ca sabbe
te kammappabhavā kammasamuṭṭhānā. kathaṁ mahārāja kammavasena sattānaṁ
gabbhāvakkanti hoti. ussannakusalamūlā mahārāja sattā yadicchakaṁ
uppajjanti khattiyamahāsālakule vā brāhmaṇamahāsālakule vā
gahapatimahāsālakule vā devesu vā aṇḍajāya vā yoniyā jalābujāya
vā yoniyā saṁsedajāya vā yoniyā upapātikāya vā yoniyā.
yathā mahārāja puriso addho mahaddhano mahābhogo pahutajātarūparajaṭo
pahutavittūpakaraṇo pahutadhanadhañño pahutañātipakkho dāsiṁ vā dāsaṁ
gāmaṁ vā nigamaṁ vā janapadaṁ vā padesaṁ vā kiñci manasā
abhipatthitaṁ yadicchakaṁ dviguṇaṁpi dhanaṁ datvā kīnāti evameva kho
mahārāja ussannakusalamūlā sattā yadicchakaṁ upapajjanti. evaṁ
kammavasena sattānaṁ gabbhāvakkanti hoti. kathaṁ yonivasena sattānaṁ
gabbhāvakkanti hoti. kukkuṭānaṁ mahārāja vātena gabbhāvakkanti
hoti. bakānaṁ meghasarena gabbhāvakkanti hoti. sabbepi
devā agabbhaseyyakā sattāyeva honti. tāsaṁ nānāvaṇṇena
gabbhāvakkanti hoti. yathā mahārāja manussā nānāvaṇṇena
mahiyā caranti keci purato paṭicchādenti keci pacchato paṭicchādenti
keci naggā honti keci culā honti keci setapaṭdharā

page number: 181

honti keci mālābandhā honti keci paṇḍukāsāyavatthavasanā honti
keci kāsāyavasanā molibandhā honti keci jaṭino vākacirā
honti keci tiṇavākaciradharā honti keci cammavasanā honti keci
isayo paṇṇaṁ nivāsenti keci paṇṇapaṭicchannā honti sabbepi
te manussā nānāvaṇṇena mahiyā caranti evameva kho mahārāja
sattāyeva te sabbe tesaṁ nānāvaṇṇena gabbhāvakkanti hoti
evaṁ yonivasena sattānaṁ gabbhāvakkanti hoti. kathaṁ kulavasena
sattānaṁ gabbhāvakkanti hoti. kulannāma mahārāja cattāri kulāni
aṇḍajajalābujasaṁsedajaupapātikāni. yadi tattha gandhabbo yato
kutoci āgantvā aṇḍaje kule uppajjati aṇḍajo hoti .pe.
jalābuje kule saṁsedaje kule upapātike kule upapajjati so
tattha opapātiko hoti. tesu tesu kulesu tādisāyeva sattā
sambhavanti. yathā mahārāja sinerupabbatarājassa suvaṇṇamayaṁ
uttarapassaṁ yekeci migapakkhino upenti sabbete sakavaṇṇaṁ vijahitvā
suvaṇṇavaṇṇā honti evameva kho mahārāja yo koci gandhabbo
yato kutoci āgantvā aṇḍajayoniṁ upagantvā sakabhāvavaṇṇaṁ
vijahitvā aṇḍajo hoti .pe. jalābujaṁ saṁsedajaṁ upapātikaṁ
yoniṁ upagantvā sakabhāvavaṇṇaṁ vijahitvā upapātiko hoti.
evaṁ kulavasena sattānaṁ gabbhāvakkanti hoti. kathaṁ āyācanavasena
sattānaṁ gabbhāvakkanti hoti. idha mahārāja kulaṁ hoti aputtakaṁ
bahusāpateyyaṁ saddhāsampannaṁ sīlavantaṁ kalyāṇadhammaṁ tapanissitaṁ

page number: 182

devaputto ca ussannakusalamūlo cavanadhammo ca hoti. atha sakko
devānamindo tassa kulassa anukampāya taṁ devaputtaṁ āyācati
paṇidhehi mārisa amukassa kulassa mahesiyā kucchimhīti. so
tassa yācanahetu taṁ kulaṁ paṇidhahati. yathā mahārāja manussā
puññakāmā samaṇaṁ manobhāvanīyaṁ āyācitvā gehaṁ upanenti ayaṁpi
upagantvā sabbassa kulassa sukhāvaho bhavissatīti evameva kho
mahārāja sakko devānamindo taṁ devaputtaṁ āyācitvā taṁ kulaṁ
upaneti. evaṁ āyācanavasena sattānaṁ gabbhāvakkanti hoti.
sāmo mahārāja suvaṇṇo sakkena devānamindena āyācito
pārikāya tāpasiniyā kucchimhi okkanto. sāmo mahārāja
suvaṇṇo katapuñño mātāpitaropissa sīlavanto kalyāṇadhammā
āyācanako samattho tiṇṇannaṁ cetopaṇidhiyā sāmo suvaṇṇo
nibbatto yathā mahārāja kusalo puriso sukhette vījaṁ ropeyya
api nu kho mahārāja tassa vījassa antarāyaṁ vivajjitassa vuḍḍhiyā
tassa koci antarāyo bhaveyyāti. nirupaghāṭaṁ bhante vījaṁ khippameva
varūheyyāti. evameva kho mahārāja sāmo suvaṇṇo mutto
uppannāntarāyāhi tiṇṇaṁ cetopaṇidhiyā nibbatto atthi koci
mahārāja tayā sutapubbo isīnaṁ manopadosena iddho phīto janapado so
samucchinnoti. āma bhante suyyāmi daṇḍakāraññaṁ mejjhāraññaṁ
kāliṅgāraññaṁ mātaṅgāraññaṁ sabbantaṁ araññabhūtanti sabbe te
nāgarā jānapadā isīnaṁ manopadosena khayaṁ pattāti. yadi mahārāja

page number: 183

tesaṁ manopadosena susamiddho janapado ucchijjati. api nu kho
tesaṁ manopasādena kiñci sukhaṁ āpajjeyyāti. āma bhante
atthīti. tenahi mahārāja sāmo suvaṇṇo tiṇṇaṁ balavantānaṁ
cetopasādena nibbatto isinimmito devanimmito puññanimmitoti
evametaṁ mahārāja dhārehi cattāro ime mahārāja devaputtā
sakkena devānamindena āyācitā kule uppannā katame cattāro
sāmo suvaṇṇo ca kusarājā ca mahāpanādo ca vessantaro
rājā ca ime cattāro bodhisattā āyācanā hontīti. suniddiṭṭho
bhante nāgasena pañho gabbhāvakkanti tayā sukathitā gumbaṁ araṇaṁ
kataṁ andhakāro āloko kato jaṭā vijaṭitā nippabhā parappavādā
evametaṁ tathā sampaṭicchāmīti.
gabbhāvakkantipañho chaṭṭho.
bhante nāgasena bhāsitaṁpi hetaṁ bhagavatā pañcevadāni ānanda
vassasahassāni saddhammo ṭhassatīti puna ca parinibbānasamaye subhaddena
paribbājakena pucchito evaṁ bhagavatā bhaṇitaṁ ime ca subhadda
bhikkhū sammāpaṭipattī vihareyyuṁ asuñño loko arahantehi
assāti asesavacanametaṁ nippariyāyavacanametaṁ yadi bhante pañcevadāni
ānanda vassasahassāni saddhammo ṭhassatīti bhagavatā bhaṇitaṁ tenahi
asuñño loko arahantehi assāti yaṁ vacanaṁ taṁ micchā yadi
tathāgatena bhaṇitaṁ asuñño loko arahantehi assāti tenahi
pañcevadāni ānanda vassasahassāni saddhammo ṭhassatīti yaṁpi vacanaṁ

page number: 184

taṁ micchā ayaṁ ubhatopi koṭiko pañho gahanatopi gahanataro
balavatopi balavataro gaṇṭhitopi gaṇṭhitaro vedhitopi vedhitaro so
tavānuppatto tattha tvaṁ ñāṇabalavipphāraṁ dassehi maṅkaro viya
sāgarabbhantare gatoti. bhāsitametaṁ mahārāja bhagavatā pañcevadāni
ānanda vassasahassāni saddhammo ṭhassatīti parinibbānasamaye ca
subhaddaparibbājakassa bhaṇitaṁ ime ca subhadda bhikkhū sammāpaṭipattī
vihareyyuṁ asuñño loko arahantehi assāti tañca pana mahārāja
bhagavato vacanaṁ nānāatthañceva hoti nānābyañjanañca ayaṁ
sāsanaparicchedo ayaṁ paṭipattiparidīpanā iti dūraṁ vivajjitā te ubho
aññamaññaṁ. yathā mahārāja gagaṇaṁ paṭhavito dūraṁ vivajjitaṁ
nirayaṁ saggato kusalaṁ akusalato dukkhaṁ sukhato dūraṁ vivajjitaṁ evameva
kho mahārāja te ubhopi aññamaññaṁ dūraṁ vivajjitā. apica
mahārāja mā te pucchā moghā assu rasato te saṁsandayitvā
ahaṁ kathayissāmi pañcevadāni ānanda vassasahassāni saddhammo
ṭhassatīti yaṁ bhagavā āha khayaṁ paridīpayanto bhagavā avasesakaṁ
paricchindi vassasahassāni ānanda saddhammo tiṭṭheyya sace bhikkhuniyo
na pabbajitā assu pañcevadāni ānanda vassasahassāni saddhammo
ṭhassatīti api nu kho mahārāja tathāgato evaṁ vadanto saddhammassa
antaradhānaṁ vā vadeti abhisamayaṁ vā paṭikkosatīti. na hi bhanteti.
naṭṭhaṁ mahārāja bhagavā parikittayanto sesakaṁ paridīpayanto paricchindi
yathā mahārāja puriso naṭṭhāyiko sāvasesakaṁ gahetvā janassa

page number: 185

paridīpeyya ettakaṁ nāma me bhaṇḍaṁ naṭṭhaṁ idaṁ sesakanti.
evameva kho mahārāja bhagavā naṭṭhasāsanaṁ parikittayanto sesakaṁ
majjhe devamanussānaṁ kathesi pañcevadāni ānanda vassasahassāni
saddhammo ṭhassatīti yaṁ pana mahārāja bhagavatā bhaṇitaṁ pañcevadāni
ānanda vassasahassāni saddhammo ṭhassatīti sāsanaparicchedo eso
yampana subhaddassa paribbājakassa parinibbānasamaye samaṇe
parikittayanto āha ime ca subhadda bhikkhū sammāpaṭipattī vihareyyuṁ
asuñño loko arahantehi assāti paṭipattiparidīpanā esā tattha
tvaṁ paridīpanañca paricchedanañca ekarasaṁ karosi yadi te chando
ekarasaṁ katvā dīpayissāmi sādhukaṁ suṇohi manasikarohi avicalamānaso.
yathā mahārāja taḷākaṁ bhaveyya navasalilasampuṇṇaṁ samaṁ suddhaṁ sumukhaṁ
uttariyamānaṁ paricchinnaṁ parivaṭumakataṁ apariyādinneyeva tasmiṁ taḷāke
udakupari mahāmegho aparāparaṁ anupavaddhanto abhivaddhanto abhivasseyya
api nu kho mahārāja tasmiṁ taḷāke udakaṁ parikkhayaṁ pariyādānaṁ
gaccheyyāti. na hi bhanteti. kena mahārāja kāraṇenāti.
devassa bhante anupavaddhavasenāti. evameva kho mahārāja
jinasāsanavaraṁ saddhammataḷākaṁ ācārasīlaguṇavattapaṭipattivimalanavasalilasampuṇṇaṁ.
uttariyamānaṁ bhagavatā maggabhāvanaṁ kathitaṁ tattha mahārāja
yo ācārasīlaguṇavattapaṭipattimeghavassaṁ aparāparaṁ anuvaddhāpeyya
abhivassāpeyya. evamidampi jinasāsanamuttamadhammataḷāko ciraṁ

page number: 186

dīghamaddhānaṁ tiṭṭheyya arahantehi loko asuñño bhaveyya. imamatthaṁ
bhagavatā sandhāya bhāsitaṁ ime ca subhadda bhikkhū sammāpaṭipattī vihareyyuṁ
asuñño loko arahantehi assāti. yathā pana mahārāja
mahāaggikkhandho jalamāno aparāparaṁ sukkhatiṇakaṭṭhagomayāni janā
vippakireyyuṁ api nu kho mahārāja so mahāaggikkhandho nibbāpeyyāti.
na hi bhante bhiyyo bhiyyo bhante so aggikkhandho jaleyya bhiyyo
bhiyyo pabhāseyyāti. evameva kho mahārāja dasasahassamhi
lokadhātuyā jinasāsanavaraṁ ācārasīlaguṇavattapaṭipattiyā jalati pabhāsati
yadi pana mahārāja taduttariṁ buddhaputtā pañcahi paṇidhāyaṅgehi
samannāgatā sudantā appamattā padaheyyuṁ tīsu sikkhāsu chandajātā
sikkheyyuṁ sikkheyyañca dhammaṁ paripūreyyuṁ cāritañca sīlasampadaṁ
paripūreyyuṁ evamidaṁ satthu sāsanaṁ bhiyyo bhiyyo ciraṁ dīghamaddhānaṁ
tiṭṭheyya asuñño loko arahantehi assāti imamatthaṁ bhagavatā
sandhāya bhāsitaṁ ime ca subhadda bhikkhū sammā paṭipattī vihareyyuṁ
asuñño loko arahantehi assāti. yathā pana mahārāja
ādāse siniddhe same sumajjite vimale saṇhasukhumagerukacuṇṇena
aparāparaṁ sumajjite api nu kho mahārāja tasmiṁ ādāse
malakaddamarajojallaṁ jāyeyyāti. na hi bhante aññadatthuṁ
vimalataraṁyeva bhaveyyāti. evameva kho mahārāja jinasāsanaṁ varaṁ
pakatinimmalabyapagatamalakilesarajojallasusaṇhasukhumamattena yadi te buddhaputtā
ācārasīlaguṇavattapaṭipattisallekhadhutaṅgaguṇena jinasāsanaṁ varaṁ sikkheyyuṁ

page number: 187

evamidaṁ jinasāsanaṁ varaṁ ciraṁ dīghamaddhānaṁ tiṭṭheyya asuñño loko
arahantehi avivitto bhaveyya paṭipattimūlaṁ mahārāja satthusāsanaṁ
paṭipattisārakaṁ paṭipattiyā anantarahitāya tiṭṭhatīti. bhante nāgasena
saddhammāntaradhānaṁ yaṁ bhaṇatha katamantaṁ saddhammāntaradhānanti. tīṇi
mahārāja antaradhānāni katamāni tīṇi adhigamāntaradhānaṁ paṭipattiantaradhānaṁ
liṅgāntaradhānanti. adhigamane mahārāja antarahite
supaṭipannassāpi dhammābhisamayo na hoti paṭipattiyā antarahitāya
sikkhāpadapaññatti antaradhāyati liṅgaṁyeva tiṭṭhati liṅge antarahite
paveṇichedo hoti imāni kho mahārāja tīṇi antaradhānīti.
suviññāpito bhante nāgasena pañho gambhīro uttānīkato gaṇṭhi
bhinnā naṭṭhā parappavādā bhaggā nippabhā tuvaṁ gaṇivarausabhamāsajjāti.
saddhammantaradhānapañho sattamo.
bhante nāgasena sabbaṁ akusalaṁ jhāpayitvā sabbaññutaṁ patto
udāhu sesakaṁ akusalaṁ jhāpayitvā sabbaññutaṁ pattoti. sabbete
mahārāja akusale jhāpayitvā tathāgato sabbaññutaṁ patto natthi
bhagavato sesakaṁ akusalaṁ jhāpayitvā kiriyanti. kiṁ pana bhante
dukkhā vedanā tathāgatassa kāye uppannapubbāti. āma mahārāja
rājagahe bhagavato pādo sakhalikāya khato veḷuvagāmake
lohitapakkhandikābādho uppanno kāye abhippasanne bhagavato jīvakena
vireko kato vātābādhe upaṭṭhānena therena uṇhodakaṁ pariyiṭṭhanti.

page number: 188

yadi bhante nāgasena tathāgato sabbaṁ akusalaṁ jhāpayitvā sabbaññutaṁ
patto tenahi bhagavato sarīre ābādho uppannoti yaṁ vacanaṁ taṁ
micchā yadi bhagavato sarīre ābādho uppanno tenahi tathāgato
sabbaṁ akusalaṁ jhāpayitvā sabbaññutaṁ pattoti yaṁ vacanaṁ taṁ micchā
natthi bhante vinā kammena vedayitaṁ kammameva mūlaṁ kammeneva
vedayitaṁ. ayaṁ ubhato koṭiko pañho tavānuppatto so tayā
nibbāhitabboti.
na hi mahārāja bhagavato sabbantaṁ vedayitaṁ kammamūlikaṁ
aṭṭhahi kho mahārāja kāraṇehi vedayitāni uppajjanti yehi
kāraṇehi puthuvedanā sabbe sattā vedayanti. katame aṭṭha.
vātasamuṭṭhānāni kho mahārāja idhekaccāni vedayitāni uppajjanti.
pittasamuṭṭhānānipi semhasamuṭṭhānānipi sannipātikānipi utupariṇāmajānipi
visamaparihārajānipi opakkamikānipi kammavipākajānipi kho
mahārāja idhekaccāni vedayitāni uppajjanti imehi kho mahārāja
aṭṭhahi kāraṇehi vedayitāni uppajjanti. ye te kammaṁ abhidhāvanti
imehi sattā aṭṭhahi kāraṇehi vidhāvanti tesaṁ vacanaṁ micchāti.
bhante nāgasena ye vātapittasemhasannipātikā utupariṇāmajā
visamaparihārajā opakkamikāpi sabbe te kammasamuṭṭhānāyeva honti
kammeneva te sambhavantīti. yadi mahārāja tepi kammasamuṭṭhānā
bhaveyyuṁ na tesaṁ koṭṭhāsato lakkhaṇāni bhaveyyuṁ vāto mahārāja
kuppamāno dasahi ṭhānehi kuppati sītena uṇhena jighacchāya

page number: 189

pipāsāya atibhuttena ṭhānena padhānena dhāvanena ca upakkamena
kammavipākena kuppati. tatra ye te navavidhā na atīte na
anāgate vattamānake bhave uppajjanti tasmā na vattabbā
kammasambhavā sabbā vedanāti. pittaṁ mahārāja kuppamānaṁ tividhena
kuppati sītena uṇhena visamabhojanena. semhaṁ mahārāja kuppamānaṁ
tividhena kuppati sītena uṇhena annapānena. yo ca mahārāja
vāto yañca pittaṁ yañca semhaṁ tehi kopehi kuppitvā missagatā
hutvā sakaṁ sakaṁ vedanaṁ ākaḍḍhanti. utupariṇāmajā mahārāja
vedanā utupariṇāmena uppajjanti. visamaparihārajā mahārāja
vedanā visamaparihārena uppajjanti. opakkamikā vā mahārāja
vedanā atthi kiriyā atthi vipākā. kammavipākajā vedanā
pubbe katena kammena uppajjanti. itipi mahārāja appaṁ
kammavipākajaṁ bahutaraṁ avasesaṁ. tattha bālā sabbaṁ kammavipākajaṁ
atidhāvanti taṁ kammaṁ na sakkā vinā buddhañāṇena vavatthānaṁ
kātuṁ. yaṁ pana mahārāja bhagavato pādo sakhalikāya khato taṁ
vedanaṁ neva vātasamuṭṭhānaṁ na pittasamuṭṭhānaṁ na semhasamuṭṭhānaṁ na
sannipātikaṁ na utupariṇāmajaṁ na visamaparihārajaṁ opakkamikaṁyeva
vedanaṁ. devadattopi mahārāja bahūni vassasatasahassāni tathāgate
āghātaṁ bandhi so tena āghātena mahantaṁ garusilaṁ gahetvā
matthake nipātessāmīti cintetvā muñci. sahasā silā tena
muttā aññe dve selā āgantvā taṁyeva selaṁ tathāgataṁ

page number: 190

asampattaṁ dve hatthā viya sampaṭicchiṁsu tesaṁ dvinnaṁ sampahārena
pappaṭikā bhijjitvā bhagavato pāde nipatitvā rudhiraṁ uppādesi.
kammavipākato vā mahārāja bhagavato esā vedanā nibbatteyya
kiriyato vā natthi tadaññā vedanā. yathā mahārāja khettaduṭṭhatāya
vā vījaṁ na sammā sambhavati vījaduṭṭhatāya vā evameva kho
mahārāja bhagavato kammavipākato vā esā vedanā uppajjeyya
kiriyato vā natthi tadaññā vedanā. yathā vā pana mahārāja
kucchiduṭṭhato vā bhojanaṁ visamaṁ pariṇāmati āhāraduṭṭhato vā
evameva kho mahārāja kammavipākato vā bhagavato esā vedanā
nibbattā kiriyato vā natthi tadaññā vedanā. apica mahārāja
bhagavato natthi kammavipākajā vedanā natthi visamaparihārajā vedanā
avasesehi chahi vedanā uppajjeyyuṁ tāya ca pana vedanāya na sakkā
jīvitā voropetuṁ nipatanti mahārāja bhagavato imasmiṁ catumahābhūtake
kāye iṭṭhā aniṭṭhā subhā asubhā vedanā. yathā mahārāja
ākāse pakkhittā leṇḍū paṭhaviyā nipatanti api nu kho mahārāja
te leṇḍū pubbe katena paṭhaviyaṁ nipatantīti. natthi so bhante
paṭhaviyā hetu yena hetunā mahāpaṭhavī kusalaṁ akusalaṁ paṭisaṁvediyeyya
paccuppannena bhante akammena hetunā te leṇḍū mahāpaṭhaviyā
nipatantīti. yathā mahārāja paṭhavī hoti evaṁ tathāgato daṭṭhabbo
yathā te leṇḍū pubbe akatena mahāpaṭhaviyaṁ nipatanti evaṁ
mahārāja tathāgatassa bhagavato pubbe akatena sakhalikā pāde

page number: 191

nipatitā. yathā mahārāja manujā mahāpaṭhaviṁ bhindanti ca khaṇanti
ca api nu kho te mahārāja manujā pubbe katena mahāpaṭhaviṁ
bhindanti ca khaṇanti cāti. na hi bhanteti. evameva kho
mahārāja yā sakhalikā bhagavato pāde nipatitvā rudhiraṁ uppādeti
na sā sakhalikā bhagavato pubbe kammena patitā. yopica mahārāja
bhagavato lohitapakkhandiko ābādho uppanno sopi ābādho na
pubbe katena uppanno sannipātena uppanno. yaṁ kiñci
mahārāja bhagavato kāyikaṁ ābādhaṁ uppannaṁ taṁ ābādhaṁ bhagavato
kammābhinibbattaṁ na hoti channaṁ tesaṁ ābādhaṁ samuṭṭhānānaṁ
abbhantarato nibbattaṁ. bhāsitaṁ cetaṁ mahārāja bhagavatā
devātidevena saṁyuttanikāye varalañchake moliyasivake veyyākaraṇe
pittasamuṭṭhānānipi kho sivaka idhekaccāni vedayitāni
uppajjanti. sāmaṁpi kho etaṁ sivaka evaṁ veditabbaṁ yathā
pittasamuṭṭhānānipi idhekaccāni vedayitāni uppajjanti. lokassapi
kho etaṁ sivaka saccasammataṁ yathā pittasamuṭṭhānānipi idhekaccāni
vedayitāni uppajjanti. tatra sivaka ye te samaṇabrāhmaṇā
evaṁvādino evaṁdiṭṭhino yaṁ kiñcāyaṁ purisapuggalo paṭisaṁvedayati
sukhaṁ vā dukkhaṁ vā adukkhamasukhaṁ vā sabbantaṁ pubbekatahetūti
yañca sāmaṁ ñātaṁ tañca atidhāvanti yaṁ loke saccasammataṁ tañca
atidhāvanti tasmā tesaṁ samaṇabrāhmaṇānaṁ micchāti vadāmi.
semhasamuṭṭhānānipi kho sivaka .pe. vātasamuṭṭhānānipi kho sivaka

page number: 192

.pe. sannipātasamuṭṭhānānipi kho sivaka .pe. utupariṇāmajānipi
kho sivaka .pe. visamaparihārajānipi kho sivaka .pe. opakkamikānipi
kho sivaka .pe. kammavipākajānipi kho sivaka idhekaccāni
vedayitāni uppajjanti. sāmaṁpi kho sivaka evaṁ veditabbaṁ yathā
kammavipākajānipi idhekaccāni vedayitāni uppajjanti. lokassapi kho
etaṁ sivaka saccasammataṁ yathā kammavipākajānipi idhekaccāni vedayitāni
uppajjanti. tattha sivaka ye te samaṇabrāhmaṇā evaṁvādino
evaṁdiṭṭhino yaṁ kiñcāyaṁ purisapuggalo paṭisaṁvedayati sukhaṁ vā
dukkhaṁ vā adukkhamasukhaṁ vā sabbantaṁ pubbekatahetūti yañca sāmaṁ
ñātaṁ tañca atidhāvanti yaṁ loke saccasammataṁ tañca atidhāvanti
tasmā tesaṁ samaṇabrāhmaṇānaṁ micchāti vadāmīti.
itipi mahārāja na hoti sabbā vedanā kammasamuṭṭhānā
kammavipākajā sabbaṁ akusalaṁ jhāpayitvā tathāgato sabbaññutaṁ
pattoti evameva kho mahārāja dhārehīti. sādhu evametaṁ bhante
tathā sampaṭicchāmīti.
bhagavato niravasesaṁ akusalaṁ chetvā sabbaññutaṁ
pattapañho aṭṭhamo.
bhante nāgasena tumhe bhaṇatha yaṁ kiñci karaṇīyaṁ tathāgatassa
sabbantaṁ bodhiyāyeva mūle pariniṭṭhitaṁ natthi tathāgatassa uttariṁ
karaṇīyaṁ katassa vā pariccayo idañca temāsaṁ paṭisallīnaṁ dissati
yadi bhante nāgasena yaṁ kiñci karaṇīyaṁ tathāgatassa sabbantaṁ

page number: 193

bodhiyāyeva mūle pariniṭṭhitaṁ natthi tathāgatassa uttariṁ karaṇīyaṁ
katassa vā pariccayo idañca temāsaṁ paṭisallīnanti yaṁ vacanaṁ taṁ
micchā. yadi temāsaṁ paṭisallīnaṁ yaṁ kiñci karaṇīyaṁ tathāgatassa
sabbantaṁ bodhiyāyeva mūle pariniṭṭhitanti yaṁ vacanaṁ taṁ micchā.
natthi katakaraṇīyassa paṭisallīnaṁ sakaraṇīyassa paṭisallīnaṁ yathā nāma
bhante nāgasena sabyādhikassa bhesajjena karaṇīyaṁ hoti abyādhikassa
kiṁ bhesajjena karaṇīyaṁ chātassa bhojanena karaṇīyaṁ hoti achātassa
kiṁ bhojanena evameva kho bhante nāgasena natthi katakaraṇīyassa
paṭisallīnaṁ sakaraṇīyassa paṭisallīnanti. ayaṁpi ubhato koṭiko
pañho tavānuppatto tayā ca nibbāhitabboti.
yaṁ kiñci mahārāja tathāgatassa karaṇīyaṁ sabbantaṁ bodhiyāyeva
mūle pariniṭṭhitaṁ natthi tathāgatassa uttariṁ karaṇīyaṁ katassa vā
pariccayo temāsaṁ bhagavā paṭisallīno paṭisallīnaṁ mahārāja bahuguṇaṁ
anekaguṇaṁ paṭisalliyitvā sabbe tathāgatā sabbaññutaṁ pattā.
taṁ tehi kataguṇaṁ anussarantā paṭisallīnaṁ sevanti. yathā mahārāja
puriso rañño santike dinnavaro paṭiladdhayasalābho kataguṇaṁ
anussaranto aparāparaṁ rañño upaṭṭhānaṁ gacchati evameva kho
mahārāja sabbe tathāgatā paṭisalliyitvā sabbaññutaṁ pattā taṁ
tesaṁ kataguṇaṁ anussarantā paṭisallīnaṁ sevanti. yathā mahārāja
puriso dukkhito āturo bhiṁsakaṁ upasevitvā sotthiṁ pāpuṇitvā

page number: 194

tassa kataguṇaṁ anussaranto aparāparaṁ upādāya dhanamanuppādanena
bhiṁsakamupasevati evameva kho mahārāja sabbe tathāgatā paṭisalliyitvā
sabbaññutaṁ pattā taṁ tehi kataguṇaṁ anussarantā paṭisallīnaṁ
sevanti.
aṭṭhavīsati khopimāni mahārāja paṭisallīnassa guṇāni teyeva
guṇe samanussaramāno tathāgato arahaṁ sammāsambuddho paṭisallīnaṁ
sevati. katamāni aṭṭhavīsati. idha mahārāja paṭisallīnaṁ
paṭisallīyamāno attānaṁ rakkhati āyuṁ vaḍḍheti balaṁ deti vajjaṁ
pidahati ayasaṁ vinodeti yasamupaneti aratiṁ nāsayati ratiṁ uppādeti
bhayaṁ apaneti vesārajjaṁ karoti kosajjamapaneti viriyamabhisañjaneti
rāgamapaneti dosamūpasameti mohaṁ haneti mānaṁ haneti savitakkaṁ
vajjeti cittekaggaṁ karoti cittaṁ snehayati hāsaṁ janayati pītiṁ
uppādayati garukaṁ karoti lābhaṁ nibbattiyati manapiyaṁ karoti khantiṁ
pāleti saṁkhārānaṁ āsavaṁ dhaṁseti bhavapaṭisandhiṁ ugghāṭeti sabbaṁ
sāmaññaṁ deti. imāni kho mahārāja aṭṭhavīsati paṭisallīnassa
guṇāni ye guṇe anussarantā tathāgatā paṭisallīnaṁ sevanti.
apica mahārāja tathāgatā santaṁ sukhaṁ samāpattiṁ taṁ anubhavitukāmā
paṭisallīnaṁ sevanti pariyositasaṁkappā. apica catūhi mahārāja
kāraṇehi tathāgatā paṭisallīnaṁ sevanti. katamehi catūhi.
vihārasukhāya tathāgatā paṭisallīnaṁ sevanti. anavajjaguṇabahulatāya
tathāgatā paṭisallīnaṁ sevanti. avasesāriyavuddhitāyapi tathāgatā

page number: 195

paṭisallīnaṁ sevanti. sabbabuddhānaṁ thutavaṇṇitapasaṭṭhato tathāgatā
paṭisallīnaṁ sevanti. imehi kho mahārāja catūhi tathāgatā
paṭisallīnaṁ sevanti. itipi mahārāja tathāgatā na sakaraṇīyattāya
na katassa pariccayāya paṭisallīnaṁ sevanti. atha kho guṇavisesaṁ
dassāvitāya paṭisallīnaṁ sevantīta. sādhu bhante nāgasena evametaṁ
tathā sampaṭicchāmīti.
tathāgatassa uttarikaraṇīyābhāvapañho navamo.
bhante nāsena bhāsitaṁ cetaṁ bhagavatā tathāgatassāpi ānanda
cattāro iddhipādā bhāvitā bahulīkatā yānīkatā vatthukatā
anuṭṭhitā paricitā susamāraddhā ākaṅkhamāno ānanda tathāgato
kappaṁ vā tiṭṭheyya kappāvasesaṁ vāti puna ca evamāha ito
tiṇṇaṁ māsānaṁ accayena tathāgato parinibbāyissatīti yadi bhante
nāgasena bhāsitaṁ tathāgatena tathāgatassa kho ānanda cattāro
iddhipādā bhāvitā .pe. susamāraddhā ākaṅkhamāno ānanda
tathāgato kappaṁ vā tiṭṭheyya kappāvasesaṁ vāti tenahi māsaparicchedaṁ
micchā yadi māsaparicchedaṁ saccaṁ tenahi kappaṁ vā tiṭṭheyya
kappāvasesaṁ vāti taṁpi vacanaṁ micchā natthi tathāgatānaṁ aṭṭhāne
gajjanaṁ amoghavacanā jinā bhagavato tathāgatavacanā saccavacanā.
ayaṁ ubhato koṭiko pañho gambhīro nipuṇo dunnijjhāsayo so
tavānuppatto bhindatha diṭṭhijālanti.
bhāsitaṁ cetaṁ mahārāja bhagavatā tathāgatassa kho ānanda

page number: 196

cattāro iddhipādā bhāvitā bahulīkatā yānīkatā vatthukatā
anuṭṭhitā paricitā susamāraddhā ākaṅkhamāno ānanda tathāgato
kappaṁ vā tiṭṭheyya kappāvasesaṁ vāti temāsaṁ paricchedo ca
kato so ca pana kappo āyukappo na mahārāja bhagavā attano
balaṁ kittayanto evamāha iddhibalaṁ parikittayanto mahārāja evamāha
ākaṅkhamāno ānanda tathāgato kappaṁ vā tiṭṭheyya kappāvasesaṁ
vāti. yathā mahārāja rañño assājānīyo bhaveyya sīghagati
anilajavasamā tassa rājā javabalaṁ parikittayanto sanigamajanapadarājabalabrāhmaṇa-
gahapatikāmaccajanamajjhe evaṁ vadeyya ākaṅkhamāno bho
ayaṁ hayavaro sāgarajalantaṁ vicaritvā khaṇena idhāgaccheyyāti na
ca taṁ attano javavidhiṁ parisāya dassetuṁ vijjati ca so javo tassa
samattho ca so khaṇena sāgarajalantaṁ vicaritvā āgantuṁ. evameva kho
mahārāja bhagavā iddhibalaṁ vipulaṁ vipphāraṁ parikittayamāno evamāha.
taṁpi tevijjānaṁ chaḷabhiññānaṁ arahantānaṁ vimalānaṁ khīṇāsavānaṁ
sadevamanussānaṁ majjhe nisīditvā bhaṇitaṁ tathāgatassa ānanda
cattāro iddhipādā bhāvitā bahulīkatā yānīkatā vatthukatā anuṭṭhitā
paricitā susamāraddhā ākaṅkhamāno ānanda tathāgato kappaṁ vā
tiṭṭheyya kappāvasesaṁ vāti. vijjati taṁ iddhibalaṁ samattho bhagavā
iddhibalena kappaṁ vā tiṭṭhātuṁ kappāvasesaṁ vā. na ca bhagavā attano
iddhibalaṁ tassaṁ parisāya dasseti anatthiko mahārāja tathāgato
sabbabhavehi garahitā ca tathāgatassa sabbabhavā. bhāsitaṁpi cetaṁ

page number: 197

mahārāja bhagavatā seyyathāpi bhikkhave appamattakopi gūtho duggandho
hoti evameva kho ahaṁ bhikkhave appamattakaṁpi bhavaṁ na vaṇṇemi
antamaso accharasaṁghāṭassāti. api nu kho mahārāja bhagavā
sabbabhavagatiyo gūthasamā miḷhasamā disvā iddhiṁ nissāya sabbabhave
chandarāgaṁ kareyyāti. na hi bhanteti. tenahi mahārāja bhagavā
iddhibalaṁyeva parikittayamāno evamāha evarūpaṁ buddhasīhanādaṁ abhinadīti.
sādhu bhante nāgasena tathā sampaṭicchāmīti.
iddhipādabaladassanapañho dasamo.
paṭhamo vaggo.
-----------
dutayavaggo
bhante nāgasena bhāsitaṁ bhagavatā abhiññeyyāhaṁ bhikkhave dhammaṁ
desemi no anabhiññeyyanti puna ca vinayapaññattiyā evaṁ bhaṇitaṁ
ākaṅkhamāno ānanda saṁgho mama accayena khuddānukhuddakāni
sikkhāpadāni samūhanatūti kinnu kho bhante nāgasena taṁ khuddānukhuddaṁ
sikkhāpadaṁ dupapaññattaṁ udāhu avatthusmiṁ paññattaṁ yaṁ bhagavā
attano accayena khuddānukhuddakaṁ sikkhāpadaṁ samūhanāpeti. yadipi
bhante nāgasena tathāgato abhiññeyyadhammaṁ deseti tenahi
sikkhāpadassa samūhanāpanaṁ micchā yadi khuddānukhuddāni sikkhāpadāni
samūhanāpeti tenahi abhiññeyyadhammaṁ desanā micchā. ayaṁ ubhato

page number: 198

koṭiko pañho saṇho sukhumo nipuṇo so tavānuppatto tattha
tvaṁ ñāṇabalavitthāraṁ dassehi maṅkaro viya sāgarabbhantaragatoti.
bhāsitaṁpi cetaṁ mahārāja bhagavatā abhiññeyyāhaṁ bhikkhave
dhammaṁ desemi no anabhiññeyyanti puna ca vinayapaññattiyaṁpi bhaṇitaṁ
ākaṅkhamāno ānanda saṁgho mama accayena khuddānukhuddakāni sikkhāpadāni
samūhanatūti. taṁ pana mahārāja tathāgatopi bhikkhūnaṁ vimaṁsamāno
āha ussakkissanti nu kho mama sāvakā mayā visajjiyamānā
khuddānukhuddakāni sikkhāpadāni udāhu ādiyissantīti. yathā mahārāja
rājā cakkavatti putte evaṁ vadeyya ayaṁ tātā mahājanapado
sabbāsu disāsu sāgarapariyanto dukkaro so tāvattakena balena
dhāretuṁ tumhe tātā mama accayena paccante padese paṭimuñcathāti.
api nu kho te mahārāja rājakumārā pituno vacanena hatthagate
janapade sabbe te paccantapadese muñceyyunti. rajjassa bhante
lobhena rājakumārā taduttariṁ dviguṇaṁ janapadaṁ pariyeseyyuṁ kiṁ pana
te hatthagataṁ janapadaṁ muñceyyunti. evameva kho mahārāja
tathāgato bhikkhūnaṁ vimaṁsamāno evamāha ākaṅkhamāno ānanda saṁgho
mama accayena khuddānukhuddakāni sikkhāpadāni samūhanatūti.
dukkhaparimuttiyā mahārāja buddhaputtā dhammassa lobhena aññaṁ uttariṁ
dviguṇaṁ sikkhāpadaṁ satataṁ bhāveyyuṁ kiṁ pana pakatipaññattaṁ
sikkhāpadanti. bhante nāgasena yaṁ bhagavā āha khuddānukhuddakāni
sikkhāpadāni samuhanatūti etthāyaṁ loko andho sammuḷho vimatijāto

page number: 199

adhikato saṁsayaṁ pakkhanto katamāni tāni khuddānukhuddakāni
sikkhāpadānīti. dukkaṭaṁ mahārāja khuddakasikkhāpadaṁ dubbhāsitaṁ
anukhuddakasikkhāpadaṁ imāni dve khuddānukhuddakāni sikkhāpadāni pubbehipi
mahārāja mahānāgehi tattha vimati uppāditā tehi ekaṁsena katā
dhammasaṅgīti pariyāyena me bhagavatā so pañho upadiṭṭhoti. cirakaṁ
nikkhittaṁ bhante nāgasena jinarahassaṁ ajjetarahi loke vivaṭaṁ pākaṭanti.
khuddānukhuddakapañho paṭhamo.
bhante nāgasena bhāsitaṁpi cetaṁ bhagavatā natthānanda
tathāgatassa dhammesu ācariyamuṭṭhīti puna therena māluṅkyaputtena pucchito na
byākāsi eso kho bhante nāgasena pañho dvayato ekantanissito
bhavissati ajānanena vā guyhakaraṇena vā. yadi bhante nāgasena
bhāsitaṁ bhagavatā natthi tathāgatassa dhammesu ācariyamuṭṭhīti tenahi
therassa māluṅkyaputtassa ajānantena na byākataṁ yadi therassa
māluṅkyaputtassa jānantena na byākataṁ tenahi atthi tathāgatassa
dhamme ācariyamuṭṭhi. ayaṁ ubhato koṭiko pañho .pe.
diṭṭhijālanti.
bhāsitaṁpi cetaṁ mahārāja bhagavatā natthānanda tathāgatassa
dhammesu ācariyamuṭṭhīti abyākato ca therena māluṅkyaputtena
pucchito pañho tañca pana na ajānanena na guyhakaraṇena. cattārimāni
mahārāja pañhassa veyyākaraṇāni dhammasenāpatinā bhāsitāni.
katamāni cattāri. ekaṁsabyākaraṇīyo pañho vibhajjabyākaraṇīyo

page number: 200

pañho paṭipucchābyākaraṇīyo pañho ṭhapanīyo pañhoti. katamo
ca mahārāja ekaṁsabyākaraṇīyo pañho. rūpaṁ aniccanti
ekaṁsabyākaraṇīyo pañho .pe. viññāṇaṁ aniccanti ekaṁsabyākaraṇīyo
pañho ayaṁ ekaṁsabyākaraṇīyo pañho. katamo vibhajjabyākaraṇīyo
pañho. aniccaṁ rūpanti vibhajjabyākaraṇīyo pañho .pe. aniccaṁ
viññāṇanti vibhajjabyākaraṇīyo pañho ayaṁ vibhajjabyākaraṇīyo
pañho. katamo paṭipucchābyākaraṇīyo pañho. kinnu kho cakkhunā
sabbaṁ vijānātīti ayaṁ paṭipucchābyākaraṇīyo pañho. katamo
ṭhapanīyo pañho. sassato lokoti ṭhapanīyo pañho. asassato
lokoti. antavā lokoti. anantavā lokoti. antavā ca
anantavā ca lokoti. nevantavā nānantavā lokoti. taṁ jīvaṁ
taṁ sarīranti. aññaṁ jīvaṁ aññaṁ sarīranti. hoti tathāgato
parammaraṇāti. na hoti tathāgato parammaraṇāti. hoti ca
na ca hoti tathāgato parammaraṇāti. neva hoti na na hoti
tathāgato parammaraṇāti ṭhapanīyo pañho ayaṁ ṭhapanīyo pañho.
bhagavā mahārāja therassa māluṅkyaputtassa taṁ ṭhapanīyaṁ pañhaṁ na
byākāsi. so pana pañho kiṁkāraṇā ṭhapanīyo. na tassa
dīpanāya hetu vā kāraṇaṁ vā atthi tasmā so pañho
ṭhapanīyo natthi buddhānaṁ bhagavantānaṁ akāraṇaṁ ahetukaṁ giramudīraṇanti.
sādhu bhante nāgasena evametaṁ tathā sampaṭicchāmīti.
ßēhapanīyābyākaraṇapañho dutiyo.

page number: 201

bhante nāgasena bhāsitaṁ cetaṁ bhagavatā sabbe tasanti daṇḍassa
sabbe bhāyanti maccunoti puna ca bhaṇitaṁ arahā sabbabhayamatikkantoti
atthi nu kho bhante nāgasena arahataṁ daṇḍabhayaṁ vā tasaṁ vā
niraye vā nerayikā sattā jalitā uṭṭhitā santattā tepi tamhā
jalitaggijālakā mahānirayā muccamānā maccuno bhāyanti. yadi
bhante nāgasena bhagavatā bhaṇitaṁ sabbe tasanti daṇḍassa sabbe
bhāyanti maccunoti tenahi arahā sabbabhayamatikkantoti yaṁ vacanaṁ taṁ
micchā yadi bhagavatā bhaṇitaṁ arahā sabbabhayamatikkantoti tenahi
sabbe tasanti daṇḍassa sabbe bhāyanti maccunoti yaṁ vacanaṁ taṁ
micchā. ayaṁ ubhato koṭiko pañho so tavānuppatto tayā
nibbāhitabboti.
netaṁ mahārāja vacanaṁ bhagavatā arahantaṁ upādāya bhaṇitaṁ sabbe
tasanti daṇḍassa sabbe bhāyanti muccunoti ṭhapitā arahanto tasmiṁ
vatthusmiṁ samugghāṭo bhayahetu arahantehi. ye te mahārāja
sakilesā yesañca adhimattā attānudiṭṭhi ye ca sukhadukkhesu
onatā honti etante upādāya bhagavatā bhaṇitaṁ sabbe tasanti
daṇḍassāti. arahantehi mahārāja sabbagati upacchinnā yoni
viddhaṁsitā upahatā paṭisandhi bhaggā ca phāsukā samūhatā sabbabhavahetuyo
samucchinnā appavattā saṁkhārā hatā kusalā ca akusalā vihatā avijjā
viññāṇaṁ avījaṁ kataṁ daḍḍhā sabbakilesā anibbattā lokadhammesu
tasmā arahanto na tasanti sabbabhayesu. yathā mahārāja rañño

page number: 202

cattāro mahāmattā bhaveyyuṁ anuraddhā laddhayasā vissāsikā ṭhapitā
mahati issariyaṭṭhāne atha rājā karaṇīyesu samuppannesu yāvatā
sakavisaye sabbajanassa baliṁ āṇāpeyya sabbeva me baliṁ karontu
sādhetha tumhe cattāro mahāmattā taṁ karaṇīyanti api nu kho
mahārāja tesaṁ catunnaṁ mahāmattānaṁ balibhayā tāso uppajjeyyāti.
na hi bhanteti. kena kāraṇenāti. ßēhapitā te bhante raññā
uttame ṭhāne natthi tesaṁ bali samatikkantā baliñca te avasese
upādāya raññā āṇāpitaṁ baliṁ sabbe karontūti. evameva
kho mahārāja netaṁ vacanaṁ arahante upādāya bhaṇitaṁ ṭhapitā
arahanto tasmiṁ vatthusmiṁ samūhato bhayahetu arahantehi ye te
mahārāja sattā sakilesā .pe. honti tante upādāya bhaṇitaṁ
sabbe tasanti daṇḍassāti tasmā arahanto na tasanti sabbabhayesūti.
netaṁ bhante nāgasena vacanaṁ sāvasesaṁ niravasesavacanametaṁ
sabbeti tattha me kāraṇaṁ brūhi vacanaṁ paṭibhātūti. yathā mahārāja
gāme gāmasāmiko āṇāpakaṁ āṇāpeyya tenahi bho yāvatā
gāme gāmikā te sabbe sīghaṁ mama santike sannipātehīti.
so āṇāpako sādhu sāmīti sampaṭicchitvā gāmamajjhe saṇṭhito
tikkhattuṁ saddamanussāveyya yāvatā gāme gāmikā te sabbe
sīghasīghaṁ sāmino santike sannipatantūti. tato te gāmikā
āṇāpakassa vacanena koṭipurisā turitaturitaṁ sannipatitā so āṇāpako
gāmasāmikassa āroceti sannipatitā sāmi sabbe gāmikā yaṁ te

page number: 203

karaṇīyaṁ taṁ karohīti. iti so mahārāja gāmasāmiko koṭike
purise sannipātento sabbe gāmike āṇāpeti te ca āṇattā na
sabbe sannipatanti koṭipuriseyeva ādiṁ katvā sannipatanti ettakāyeva
me gāmikāti gāmasāmiko ca tathā sampaṭicchi. aññe bahū
anāgatā itthī vā puriso vā dāsī vā dāso vā bhatiko vā
andho vā gadrabhā ajakā hatthikā suṇā goṇā dhenuyo ye
anāgatā sabbe te agaṇitā koṭipuriseyeva upādāya āṇāpitattā
sabbe sannipatantūti. evameva kho mahārāja ye te sattā
sakilesā etante satte upādāya bhagavatā bhaṇitaṁ sabbe tasanti
daṇḍassāti. atthi mahārāja sāvasesaṁ vacanaṁ sāvasesaṁ atthaṁ
atthi sāvasesaṁ vacanaṁ niravasesaṁ atthaṁ atthi niravasesaṁ vacanaṁ sāvasesaṁ
atthaṁ atthi niravasesaṁ vacanaṁ niravasesaṁ atthaṁ tena attho sammasitabbo
pañcavidhehi mahārāja kāraṇehi attho sampaṭicchitabbo āhaccapadena
rasena kāraṇuttariyatāya ca ācariyavaṁsatāya ca adhippāyena ca
imehi pañcahi kāraṇehi attho sampaṭicchitabbo. evaṁ so
pañho suvinicchito bhavatīti.
hotu bhante nāgasena tathā sampaṭicchāmi. ßēhapitā hontu
arahanto tasantu avasesā sattā. niraye pana nerayikā sattā dukkhā
kakkhalā kharā kaṭukā vedanā vedayamānā santattatapitajalitakampita-
sabbaṅgapaccaṅgā ruṇṇakāruññakanditaparidevitalālappitamukhā
asayhatibbadukkhābhibhūtā atāṇā asaraṇā asaraṇībhūtā anappasokāturā

page number: 204

antimapacchimagatikā ekantasokaparāyanā uṇhatikhiṇacaṇḍakharatapanatejavantā
bhīmabhayajanakaninnādamahāsaddā saṁsibbitachabbidhajālāmālākulā
samantā satayojanānupharaṇaccivegā kadariyā tapanīyā mahānirayā
muccamānā maccuno bhāyantīti. āma mahārājāti. nanu bhante
nāgasena nirayaṁ ekantadukkhavedanīyaṁ kissa pana te nerayikā sattā
ekantadukkhavedanīyā mīyantā sabbe maccuno bhāyanti kissa niraye
ramantīti. na te mahārāja nerayikā sattā niraye abhiramanti
muccitukāmā te nirayā maraṇassa eso mahārāja ānubhāvo yena
te sattā santāsaṁ okkamantīti. etaṁ kho ahaṁ bhante na
saddahāmi yaṁ muccitukāmānaṁ cutiyā santāso okkamati hāsanīyaṁ
bhante nāgasena taṁ ṭhānaṁ yaṁ te patthitaṁ labhanti taṁ kāraṇaṁ maṁ
saññāpehīti. maraṇaṁpi kho mahārāja adiṭṭhasaccānaṁ tāsanīyaṭṭhānaṁ
evaṁ ime janatā tasanti ca ubbijjanti ca yo mahārāja kaṇhasappaṁ
bhāyati sopi maraṇaṁ bhāyati yo maraṇaṁ bhāyati so kaṇhasappaṁpi
bhāyati. yopi mahārāja hatthisīhabyagghadīpiacchataracchamahisagavaya-
corāggiudakakhāṇukaṇṭakayakkharakkhasānaṁ tasati bhāyati maraṇabhayato
tasati bhāyati maraṇasseva so mahārāja surasabhāvatejo tassa
surasabhāvatejena sakilesā sattā tasanti bhāyanti. muccitukāmā
mahārāja nerayikā sattā maraṇassa bhāyanti. yathā mahārāja
purisassa kāye vedanāviddhā gaṇṭhikā uppajjeyya so tena
rogena upaddūto dukkhito parimuccitukāmo bhiṁsakaṁ sallakantaṁ

page number: 205

āmanteyya. atha kho bhiṁsako tassa rogassa sallakanto sampaṭicchitvā
uddharaṇāya upakaraṇaṁ upaṭṭhāpeyya tikkhaṁ satthaṁ kareyya
dahanasalākaṁ aggimhi pakkhipeyya khāralavaṇaṁ nisadāya piṁsāpeyya
api nu kho mahārāja tassa āturassa tikhiṇasatthena karaṇīyassa
kāraṇena ca aggimhi dahanasalākaṁ khipanena ca khāralavaṇapiṁsanena
ca tāso uppajjeyyāti. āma bhanteti. iti mahārāja
āturassa rogā parimuccitukāmassa vedanābhayā santāso uppajjati
evameva kho mahārāja parimuccitukāmānaṁ nerayikānaṁ maraṇabhayā tāso
uppajjati. yathā vā pana mahārāja puriso issarāparādhiko
baddho saṁkhalikabandhena gabbhapakkhitto dukkhito saṁkilisato
parimuccitukāmo siyā. tamenaṁ so issaro taṁ parimuccitukāmena
pakkosāpeyya api nu kho mahārāja tassa purisassa katadosassa issaramatiṁ
khippaṁ ajānantassa issaradassanena tāso uppajjeyyāti. āma
bhanteti. itipi mahārāja tassa purissasa issarāparādhikassa
muccitukāmassa issarabhayā tāso uppajjati evameva kho mahārāja nirayā
muccitukāmānaṁpi nerayikānaṁ maraṇabhayena tāso uppajjatīti.
aparampi bhante uttariṁ kāraṇaṁ brūhi yenāhaṁ kāraṇena balavako
okappeyyanti. yathā mahārāja puriso duṭṭhavisena āsivisena daṭṭho
bhaveyya so tena visākārena phuṭṭho pateyya upateyya vaṭṭeyya
pavatteyya. atha aññataro puriso balavantena mantapadena taṁ
duṭṭhavisaṁ ahiṁ āhuyyetvā duṭṭhavisaṁ paccāvapāpeyya. api nu

page number: 206

kho mahārāja tassa visaghātassa purisassa tamhi duṭṭhavisamhi sotthihetu
upagatamhi tamhā duṭṭhavisamhā tāso uppajjeyyāti. āma
bhanteti. iti mahārāja tathārūpassa sotthihetu upagatassa tāso
uppajjeyya evameva kho mahārāja muccitukāmānaṁ nerayikānaṁ tāso
uppajjati. aniṭṭhaṁ akantaṁ mahārāja sabbasattānaṁ maraṇaṁ tasmā
niraye nerayikā maccuno bhāyantīti. sādhu bhante nāgasena tathā
sampaṭicchāmīti.
sattānaṁ maccuno bhāyanapañho tatiyo.
bhante nāgasena bhāsitaṁ cetaṁ bhagavatā
na antalikkhe na samuddamajjhe
na pabbatānaṁ vivaraṁ pavissa
na vijjate so jagatippadeso
yatraṭṭhitaṁ nappasaheyya maccūti.
puna bhagavatā parittantaṁ uddiṭṭhaṁ. katamaṁ. khandhaparittaṁ
suvatthiparittaṁ moraparittaṁ dhajaggaparittaṁ āṭānāṭiyaparittamevāti. yadi
bhante nāgasena ākāse samuddamajjhe jalamajjhe pāsādakuṭileṇa-
gūhāpabbhāravilagirivivarapabbatantaraṁ gatopi na muccati maccupāsā tenahi
parittakammaṁ micchā yadi parittakāraṇena maccupāsā parimutti bhavati
tenahi yatraṭṭhitaṁ nappasaheyya maccūti yaṁpi vacanaṁ taṁ micchā.
ayaṁpi ubhato koṭiko pañho gaṇṭhitopi gaṇṭhitaro .pe. bhindatha
diṭṭhijālanti.

page number: 207

bhāsitametaṁ mahārāja bhagavatā
na antalikkhe na samuddamajjhe
na pabbatānaṁ vivaraṁ pavissa
na vijjate so jagatippadeso
yatraṭṭhitaṁ nappasaheyya maccūti.
parittā ca bhagavatā bahuvidhā uddiṭṭhā. taṁ pana sāvasesāyuvayaupagatassa
apetakammāvaraṇassa natthi mahārāja parikhīṇāyukassa ṭhitiyā
upakkamo vā kiriyakaraṇaṁ vā. yathā mahārāja matassa
rukkhassa sukkassa kolāpakassa nissinehassa uparundhajīvitassa
gatāyukhayassa patitapheggukassa apagatarasassa kumbhasahassehipi udakaṁ
ākirante allitaṁ vā pallavaṁ haritabhāvo na bhavati. evameva
kho mahārāja bhesajjaparittakammena natthi khīṇāyukassa ṭhitiyā
upakkamo vā kiriyakaraṇaṁ vā. yānipi tāni mahārāja mahiyā
osathāni bhesajjāni tānipi sabbāni khīṇāyukassa akiccakaraṇīyaṁ
bhavanti sāvasesassa mahārāja āyuvayaupetassa anupakkamaraṇassa
apetakammāvaraṇassa parittā rakkhanti gopenti. tassatthāya
bhagavatā parittā uddiṭṭhā. yathā mahārāja kasako paripakke
dhaññe taḷākassa udakapavesanaṁ vāreti yaṁ pana dhaññaṁ taruṇaṁ
meghasannibhaṁ vayasampannaṁ taṁ udakavattiyā vaḍḍhati evameva kho mahārāja
khīṇāyukassa bhesajjaparittakiriyā ṭhapitā honti paṭikkhittā ye pana
manussā sāvasesāyukā vayasampannā tesaṁ atthāya parittabhesajjāni

page number: 208

bhaṇitāni te parittabhesajjehi vaḍḍhantīti. yadi bhante nāgasena
khīṇāyuko marati sāvaseso jīvati tenahi parittabhesajjā niratthakā
hontīti. diṭṭhapubbo pana tayā mahārāja koci rogo bhesajjehi
paṭinivattikoti. āma bhante anekasatāni diṭṭhānīti. tenahi
mahārāja niratthakāni parittabhesajjānīti yaṁ vacanaṁ taṁ micchā bhavati kiriyā
tattha na dissatīti. bhante nāgasena vejjānaṁ upakkamo bhesajjānaṁ
anulepo tena tesaṁ upakkamena rogo paṭinivattatīti. parittānaṁ hi
mahārāja pavattiyamānānaṁ saddo suyyati jivhāpi sukkhati hadayaṁpi
papphoṭeti kaṇṭhopi āturati tena tesaṁ pavattena sabbabyādhiyo vūpasamenti
sabbā ītiyo apagacchanti. diṭṭhapubbo pana tayā mahārāja
ahinā daṭṭho naro mantapadena visaṁ vūpayamāno visucikāya uddhamanto
āvūpayamānoti. āma bhante ajjetarahi loke pubbaṁ suyyatīti.
tenahi mahārāja parittabhesajjāni niratthakānīti yaṁ vacanaṁ taṁ micchā
bhavati saparittassa mahārāja daṁsitukāmo ahi vivaṭamukhaṁ pidahati
corā ukkhittalaguḷāpi na sambhavanti te laguḷaṁ muñcitvā pemaṁ
karonti kupito hatthināgo naṁ sampatto uparamati pajalito aggikhandho
nibbāyati visaṁ halāhalaṁ khāyitaṁ agadaṁ sampajjati āhāratthaṁ
pharati vadhako āgantukāmo āgantvā dāsabhūto sampajjati akkantopi
pāso na sañcarati. sutapubbaṁ pana tayā mahārāja morassa
kataparittassa satavassāni nāsakkhi luddhako pāsaṁ upanetuṁ
aparittassa taṁyeva divasaṁ pāsaṁ upanesīti. āma bhante suyyati

page number: 209

abbhuggato so saddo sadeve manussaloketi. sutapubbaṁ pana
mahārāja dānavo bhariyaṁ parirakkhanto samugge pakkhipitvā gilitvā
kucchinā pariharati. atha vijjādharo tassa dānavassa mukhena
pavisitvā tāya saddhiṁ ramati yadā so aññāsi atha samuggaṁ
vamitvā vivari vivarite sahasamugge vivaṭe vijjādharo yathākāmaṁ
pakkamīti. āma bhante suyyati abbhuggato so saddo sadeve
manussaloketi. nanu so mahārāja vijjādharo parittabalena
gahaṇā muccatīti. āma bhanteti. tenahi mahārāja atthi
parittabalāni sutaṁ pana tayā mahārāja aparo vijjādharo bārāṇasīrañño
antepure mahesiyā saddhiṁ sampaduṭṭho so gahaṇaṁ patto
samāno khaṇena adassanaṁ gato mantabalenāti. āma bhante sopi
suyyatīti. nanu mahārāja sopi vijjādharo parittabalena gahaṇā
muccatīti. āma bhanteti. tenahi mahārāja atthi parittabalānīti.
bhante nāgasena kiṁ sabbe parittāni rakkhantīti. ekacce mahārāja
rakkhanti ekacce na rakkhantīti. tenahi bhante nāgasena parittaṁ
na sabbe rakkhatīti. api nu kho mahārāja bhojanaṁ sabbesaṁ jīvitaṁ
rakkhatīti. ekacce bhante rakkhati ekacce na rakkhatīti. kiṁ
kāraṇanti. yato bhante bhojanaṁ sabbe te bhuñjitvā atibhuttā
visūcikāya marantīti. tenahi mahārāja bhojanaṁ na sabbesaṁ jīvitaṁ
rakkhatīti.

page number: 210

dvīhi bhante nāgasena kāraṇehi bhojanaṁ jīvitaṁ harati atibhuttena
vā anto usmādubbalatāya vā āyudharaṁ bhante nāgasena bhojanaṁ
api durupacārena jīvitaṁ haratīti. evameva kho mahārāja parittaṁ
ekacce rakkhati ekacce na rakkhati. tīhi mahārāja kāraṇehi
parittaṁ na rakkhati kammāvaraṇena kilesāvaraṇena asaddahanatāya.
ananukampakānaṁ sattānaṁ durakkhaṁ parittaṁ attanā katena ārakkhaṁ jahati.
yathā mahārāja mātā puttaṁ kucchigataṁ poseti tena upacārena
janeti janayitvā mātā puttassa asucimuttasiṁghānikālasikaṁ apanetvā
uttamameva rasagandhaṁ upalimpati so aparena samayena paresaṁ putte
akkosanto vā paharanto vā pahāraṁ deti te tassa kujjhitvā
parisāya ākaḍḍhitvā taṁ gahetvā sāmino upanenti yadi pana tassā
putto aparādhiko hoti velātikkanto atha naṁ sāmino manussā
ākaḍḍhayamānā muggaradaṇḍajāṇumuṭṭhīhi tālenti pothenti.
api nu kho mahārāja tassa mātā labhati ākaḍḍhanaparikaḍḍhanagāhaṁ
sāmino upagamanaṁ kātunti. na hi bhanteti. kena
kāraṇenāti. attano bhante aparādhenāti. evameva kho
mahārāja sattānaṁ durakkhaṁ parittaṁ attanā katena aparādhena na
sijjhatīti. sādhu bhante nāgasena suvinicchito pañho gahanaṁ
araṇaṁ kataṁ andhakāro āloko kato vinivetthitaṁ diṭṭhijālaṁ tuvaṁ
gaṇavarusabhaṁ āsajjāti.
maccupāsāmuttikapañho catuttho.

page number: 211

bhante nāgasena tumhe bhaṇatha lābhī tathāgato
cīvarapiṇḍapātasenāsanagilānapaccayabhesajjaparikkhārānanti puna ca tathāgato
pañcasālabrāhmaṇagāmaṁ piṇḍāya pavisitvā kiñcideva piṇḍapātaṁ
alabhitvā yathādhotena pattena nikkhantoti. yadi bhante nāgasena
tathāgato lābhī cīvarapiṇḍapātasenāsanagilānapaccayabhesajjaparikkhārānanti
tenahi pañcasālabrāhmaṇagāmaṁ piṇḍāya pavisitvā kiñcideva
piṇḍapātaṁ alabhitvā yathādhotena pattena nikkhantoti taṁ
vacanaṁ micchā. yadi pañcasālabrāhmaṇagāmaṁ piṇḍāya pavisitvā
kiñcideva piṇḍapātaṁ alabhitvā yathādhotena pattena nikkhantoti
tenahi lābhī tathāgato cīvarapiṇḍapātasenāsanagilānapaccayabhesajja-
parikkhārānanti taṁpi vacanaṁ micchā. ayaṁpi ubhato koṭiko
pañho sumahanto dunnibodho .pe. nibbāhitabboti.
lābhī mahārāja tathāgato cīvarapiṇḍapāta .pe. parikkhārānaṁ
pañcasālabrāhmaṇagāmaṁ piṇḍāya pavisitvā yathādhotena pattena
nikkhantoti tañca pana kammaṁ mārassa pāpimato kāraṇanti.
tenahi bhante nāgasena gaṇanāpathaṁ vītivatte na kappe abhisaṁkhataṁ
kusalaṁ kiṁ nu niṭṭhitanti. adhunaṭṭhitena pāpimatā mahārāja
mārena taṁ akusalabalavegavipphārena pihitanti. tenahi bhante nāgasena
tasmiṁ vatthusmiṁ dvīsu ṭhānesu upavādo āgacchati kusalatopi
akusalaṁ vā balavataraṁ hoti buddhabalatopi mārabalaṁ balavataraṁ hoti
kena kāraṇena rukkhamūlatopi aggaṁ bhārataraṁ hoti guṇasamparikiṇṇatopi

page number: 212

pāpiyaṁ balavataraṁ hotīti. na hi mahārāja tāvattakena kusalatopi
akusalaṁ balavataraṁ hoti na buddhabalatopi mārabalaṁ balavataraṁ hoti
apicettha kāraṇaṁ atthi taṁ icchitabbaṁ. yathā mahārāja puriso
cakkavattirañño madhuñca madhupiṇḍikañca aññañca kiñci annapānaṁ
upayānaṁ abhihareyya tamenaṁ rājakule dvārapālo evaṁ vadeyya
akālo kho rañño dassanāya ambho purisa taṁ gahetvā sīghaṁ
sīghaṁ paṭinivattetha mā te rājā daṇḍaṁ pāpeyyāti. tato so
puriso rājadaṇḍabhayā tasito ubbhito upayānaṁ gahetvā sīghaṁ sīghaṁ
paṭinivatteyya api nu kho mahārāja so rājā cakkavatti tāvattakena
upayānaṁ appaharaṇamattakena dvārapālato dubbalataro hoti aññaṁ
vā pana upayānaṁ na labheyyāti. na hi bhante issāpakato
so dvārapālo upayānaṁ nivāresi aññena dvārena satasahassaguṇaṁpi
rañño upayānaṁ uppajjatīti. evameva kho mahārāja
issāya māro pāpimā pañcasālagāmake brahmaṇagahapatike anupāvisi
aññānipi anekāni devatāsatasahassāni amatadibbaojaṁ gahetvā
upagatāni bhagavato kāye ojaṁ ohissāmāti bhagavantaṁ añjalikāni
namassamānāni ṭhitānīti. hontu bhante nāgasena sulabhā bhagavatā
cattāro paccayā loke uttamapurisassa tāvattakaṁ piṇḍiyaṁ yathicchikaṁ
labbhati yācito bhagavā devatāhi cattāro paccaye paribhuñjati.
apica kho pana mārassa yo adhippāyo so tāvattakena siddho
ayaṁ bhagavato bhojanassa antarāyamakāsi ettha me bhante kaṅkhā

page number: 213

nacchijjati vimatijāto ahaṁ saṁsayaṁ pakkhanto na me tattha mānasaṁ
pakkhandati yaṁ hi tathāgatassa arahato sammāsambuddhassa sadevake
loke aggapuggalavarassa kusalavarapuññasambhārassa asamasamassa
anūpamassa kucchitaṁ nicchaṁ lāmakaṁ parittaṁ anariyaṁ vipannaṁ māro
lābhantarāyamakāsīti.
cattārimāni mahārāja antarāyāni yehi antarāyaṁ karoti
adiṭṭhāntarāyena uddissakatantarāyena upakkhatantarāyena
paribhogantarāyenāti. katamaṁ adiṭṭhantarāyaṁ nāma. tattha anodissa
adassanena abhisaṁkhataṁ koci antarāyaṁ karoti kiṁ parassa dinnenāti idaṁ
adiṭṭhantarāyaṁ nāma. katamaṁ uddissakatantarāyaṁ nāma. idhekaccena
puggalena uddissa bhojanaṁ paṭiyattaṁ hoti taṁ kenaci aguṇena
antarāyaṁ karoti idaṁ uddissakatantarāyaṁ nāma. katamaṁ
upakkhatantarāyaṁ nāma. idha yaṁ kiñci upakkhataṁ appaṭigahitaṁ tattha kenaci
aguṇena vimatiṁ uppādeti idaṁ upakkhatantarāyaṁ nāma. katamaṁ ca
paribhogantarāyaṁ nāma. idha paribhoge kenaci aguṇena kukkuccaṁ
uppādayitvā antarāyaṁ karoti idaṁ paribhogantarāyaṁ nāma.
ime kho mahārāja cattāro antarāyā honti. yañca pana
māro pāpimā pañcasālake brāhmaṇagahapatike anvāvisi taṁ neva
bhagavato paribhogaṁ na upakkhataṁ na uddissakataṁ anāgataṁ asampattaṁ
adassanena antarāyaṁ karoti. tañca pana paribhogantarāyaṁ na
ekassa bhagavatoyeva. atha kho tena samayena niggaṇṭhā

page number: 214

abbhāgatā honti te sabbepi taṁ divasaṁ bhojanaṁ na labhiṁsu.
nāhaṁ taṁ mahārāja passāmi sadevake loke samārake sabrahmake
sassamaṇabrāhmaṇiyā pajāya sadevamanussāya yo bhagavato uddissakataṁ
upakkhataṁ paribhogantarāyaṁ kareyya sacepi koci issāya vasena
uddissakataṁ upakkhataṁ paribhogantarāyaṁ kareyya tassa muddhā phaleyya
satadhā vā sahassadhā vā. cattārimāni mahārāja tathāgatassa
kehici anāvaraṇīyāni ṭhānāni. katamāni cattāri. lābho kho
mahārāja bhagavato niyato uddissakato upakkhato na sakkā kehici
antarāyaṁ kātuṁ. sarīrānugatā mahārāja bhagavato byāmappabhā
na sakkā kehici antarāyaṁ kātuṁ. sabbaññutaṁ mahārāja bhagavato
ñāṇaratanaṁ na sakkā kehici antarāyaṁ kātuṁ. jīvitaṁ mahārāja
bhagavato na sakkā kehici antarāyaṁ kātuṁ. sabbānipi ekarasāni
arogāni akuppāni aṭṭhānāni aparopakkamāni aphussāni kiriyāni.
adassanena mahārāja māro pāpimā nilīyitvā pañcasālake
brāhmaṇagahapatike anvāvisi. yathā mahārāja itthī sapatikā
nilīyitvā parapurisaṁ sevati. evameva kho mahārāja māro pāpimā
nilīyitvā pañcasālake brāhmaṇagahapatike anvāvisi. yadi mahārāja
itthī sāmikassa sammukhā parapurisaṁ seveyya api nu kho sā itthī
sotthiṁ labheyyāti. na hi bhante haneyyāpi taṁ bhante disvā
sāmiko vadheyyāpi bandheyyāpi dāsattaṁ upaneyyāti. evameva kho
mahārāja māro pāpimā nilīyitvā pañcasālake brāhmaṇagahapatike

page number: 215

anvāvisi yadi mahārāja māro pāpimā bhagavato uddissakataṁ
upakkhataṁ paribhogaṁ antarāyaṁ kareyya thūsamuṭṭhi viya māro pāpimā
vikireyya satadhā vā sahassadhā vā tassa sīsaṁ phaleyya. yathā
vā pana mahārāja rañño paccantime padese visame corā
nilīyitvā paṇṭhaṁ dussanti yadi rājā taṁ coraṁ passeyya tassa
sīsaṁ pharasunā phāleyya satadhā vā sahassadhā vā. evameva kho
mahārāja māro pāpimā nilīyitvā pañcasālake brāhmaṇagahapatike
anvāvisi yadi mahārāja māro pāpimā bhagavato uddissakataṁ
antarāyaṁ kareyya thūsamuṭṭhi viya māro pāpimā vikireyya satadhā
vā sahassadhā vā tassa sīsaṁ phaleyyāti. evameva kho bhante
nāgasena coriyakammaṁ kataṁ mārena pāpimena nilīyitvā pañcasālake
brāhmaṇagahapatike anvāvisitvā. sace so bhante nāgasena
māro pāpimā bhagavato uddissakataṁ paribhogaṁ upakkhataṁ antarāyaṁ
kareyya tassa sīsaṁ phaleyya satadhā vā sahassadhā vā kāyo tassa
thūsamuṭṭhi viya vikireyyāti.
bhagavato lābhantarāyapañho pañcamo.
bhante nāgasena tumhe bhaṇatha tathāgato sabbesaṁ sattānaṁ
ahitamapanetvā hitamupadahatīti puna ca bhaṇatha aggikhandhūpame dhammapariyāye
desiyamāne saṭṭhibhikkhūnaṁ anupādāya āsavehi cittāni
vimucciṁsu saṭṭhibhikkhū sikkhaṁ paccakkhāya hīnāya āvattiṁsu saṭṭhibhikkhūnaṁ
uṇhaṁ lohitaṁ mukhato uggatanti. yadi bhante nāgasena tathāgato

page number: 216

sabbasattānaṁ ahitamapanetvā hitamupadahatīti tenahi aggikhandhūpame
dhammapariyāye desiyamāne saṭṭhibhikkhūnaṁ uṇhaṁ lohitaṁ mukhato uggatanti
yaṁ vacanaṁ taṁ micchā. yadi aggikhandhūpame dhammapariyāye desiyamāne
saṭṭhibhikkhūnaṁ uṇhaṁ lohitaṁ mukhato uggataṁ tenahi tathāgato
sabbasattānaṁ ahitamapanetvā hitamupadahatīti yaṁ vacanaṁ taṁ micchā. ayaṁ
ubhato koṭiko pañho sumahanto sugambhīro tavānuppattoti.
tathāgato mahārāja sabbasattānaṁ ahitamapanetvā hitamupadahati
aggikhandhūpame dhammapariyāye desiyamāne saṭṭhibhikkhūnaṁ uṇhaṁ lohitaṁ
mukhato uggataṁ tañca pana tathāgatassa na vihesāya tesaññeva
attano kiriyenāti. tenetaṁ bhante nāgasena kāraṇañca na ceso
attho yadi bhante nāgasena tathāgato aggikhandhūpamaṁ dhammapariyāyaṁ
na bhaṇeyya etaṁ asutvā api na tesaṁ uṇhaṁ lohitaṁ mukhato
uggaccheyyāti. na hi mahārāja micchāpaṭipannānaṁ tathāgatassa
dhammaṁ sutvā pariḷāho kāyasmiṁ okkamati tena tesaṁ pariḷāhena
uṇhaṁ lohitaṁ mukhato uggatanti. tena hi bhante nāgasena
kāraṇena tathāgatoyeva tattha adhikāro hoti tesaṁ nāsanāya.
yathā nāma bhante nāgasena ahi vammikaṁ paviseyya atha aññataro
paṁsukāmo puriso vammikaṁ bhinditvā paṁsuṁ hareyya paṁsuharaṇena tassa
vammikassa susiraṁ pidaheyya tattheva so assāsaṁ alabhanto mareyya.
nanu so bhante ahi tassa purisassa vihesāya maraṇaṁ pattoti. āma
mahārājāti. evameva kho bhante nāgasena tathāgatoyeva tattha

page number: 217

adhikāro hoti tesaṁ nāsanāyāti. tathāgato mahārāja dhammaṁ
desayamāno anunayapaṭīghaṁ na karoti anunayapaṭīghavippayutto dhammaṁ deseti.
tathāgatassa mahārāja dhamme desiyamāneyeva tattha ye sammāpaṭipannā
te bujjhanti ye ca micchāpaṭipannā te patanti. yathā
mahārāja puriso ambaṁ vā jambuṁ vā madhukaṁ vā saphalaṁ pālayamāno yāni
tattha phalāni sāravantāni daḷhabandhanāni tattheva accutāni tiṭṭhanti
yāni tāni pana phalāni pūtivaṇḍamūlāni dubbandhanāni patanti evameva
kho mahārāja tathāgato yathāsabhāvaṁ dhammavithiyā dhammakathaṁ deseti evaṁ
dhamme desiyamāne ye ca tattha sammāpaṭipannā te bujjhanti ye
tattha pana micchāpaṭipannā te patanti. yathā vā pana mahārāja
kasakā dhaññaṁ ropetukāmā khettaṁ kasanti tesaṁ kasantānaṁ
anekasahassāni tiṇāni maranti evameva kho mahārāja tathāgato
paripakkamānase satte bodhetuṁ dhammakathaṁ karoti evaṁ dhamme desiyamāne
ye tattha sammāpaṭipannā te bujjhanti ye micchāpaṭipannā te
tiṇāni viya maranti. yathā vā pana mahārāja manussā rasahetu
yantena ucchuṁ pīḷayamānā ye ca tattha yantamukhagatā kimayo tepi
maranti evameva kho mahārāja tathāgato paripakkamānase satte
bodhetuṁ dhammayantaṁ abhipīḷayati ye tattha micchāpaṭipannā te kimayo
viya marantīti. nanu te saṭṭhibhikkhū bhante nāgasena tāya
dhammadesanāya patantīti. āma mahārāja api nu kho mahārāja

page number: 218

tacchako rukkhaṁ tacchanto ujukaṁ parisuddhaṁ karotīti. āma bhante
sabbantaṁ vajjanīyaṁ rukkhaṁ apanetvā evamimaṁ tacchako ujukaṁpi
parisuddhaṁ karotīti. evameva kho mahārāja tathāgato parisaṁ
rakkhanto na sakkoti abodhanīye satte bodhetuṁ micchāpaṭipanne
satte apanetvā ime satte bodhanīye bodheti. te pana
micchāpaṭipannā attanā kateneva patanti. yathā vā pana mahārāja
coro attanā katena akkhiuppāṭanaṁ sūlāropanaṁ hatthapādacchedanaṁ
sīsacchedanañca pāpuṇāti evameva kho mahārāja ye te
micchāpaṭipannā attanā katena te jinasāsanāva patanti. yathā vā
pana mahārāja kaddali veḷu assatarī attajena phalena hananti
evameva kho mahārāja ye te micchāpaṭipannā attanā katena te
jinasāsanāva patanti. yesaṁ mahārāja saṭṭhibhikkhūnaṁ uṇhaṁ lohitaṁ
mukhato uggataṁ tesaṁ neva bhagavato kiriyāya na ca paresaṁ kiriyāya
athakho attanoyeva kiriyāya tesaṁ uṇhaṁ lohitaṁ mukhato uggataṁ.
yathā vā pana mahārāja puriso sabbajanassa amataṁ dadeyya te
sabbe janā amataṁ asitvā arogā dīghāyukā sabbītiyā ca
mucceyyuṁ apica kho eko bhāgo arogo dīghāyuko bhaveyya eko
bhāgo tena durupacārena maraṇaṁ pāpuṇeyya. api nu kho
mahārāja so puriso tatonidānaṁ kiñci apuññaṁ āpajjeyyāti.
na hi bhanteti. evameva kho mahārāja tathāgato dasasahassamhi
sadevake loke amataṁ dhammadānaṁ deti ye ca pana bhabbā

page number: 219

dhammāmatena tepi bujjhanti ye ca pana abhabbā dhammāmatena teyeva
patanti. te taṁ amataṁ dhammaṁ sutvā patanti sāmaññā amataṁ
āsiñcitvā viya pattāti. bhojanaṁ mahārāja sabbesaṁ sattānaṁ
jīvitaṁ rakkhati. tamekacco bhuñjitvā visūcikāya marati na ca tattha
kiñci dāyako apuññaṁ āpajjatīti. sādhu bhante nāgasena tathā
sampaṭicchāmīti.
tathāgatassa sabbasattānaṁ hitacaraṇapañho chaṭṭho.
bhante nāgasena bhāsitampi cetaṁ bhagavatā dhammo hi vāseṭṭha
seṭṭho janetasmiṁ diṭṭheva dhamme abhisamparāyañcāti. puna ca
upāsako gihī sotāpanno pahīnāpāyo diṭṭhippatto
viññātasāsano bhikkhuṁ vā sāmaṇeraṁ vā puthujjanaṁ abhivādeti
paccupaṭṭhetīti. yadi bhante nāgasena dhammo seṭṭho janetasmiṁ tenahi
gihissa sotāpannassa bhikkhussa vā sāmaṇerassa vā puthujjanassa
abhivādananti yaṁ vacanaṁ taṁ micchā. yadi gihī sotāpanno bhikkhuṁ
vā sāmaṇeraṁ vā puthujjanaṁ abhivādeti tenahi dhammo seṭṭho
janetasminti yaṁ vacanaṁ taṁ micchā. ayaṁ ubhato koṭiko pañho
.pe. tayā nibbāhitabboti.
bhāsitampi cetaṁ mahārāja bhagavatā dhammo hi vāseṭṭha
seṭṭho janetasmiṁ diṭṭheva dhamme abhisamparāyañcāti. upāsako
gihī sotāpanno pahīnāpāyo diṭṭhippatto viññātasāsano bhikkhuṁ
vā sāmaṇeraṁ vā puthujjanaṁ abhivādeti paccupaṭṭhetīti. tattha

page number: 220

pana kāraṇaṁ atthi katametaṁ kāraṇaṁ. vīsati kho panime
mahārāja samaṇassa samaṇakaraṇā dhammā dve ca liṅgāni yehi
samaṇo abhivādanapaccupaṭṭhānasammānapūjanāraho hoti. katame vīsati
samaṇassa samaṇakaraṇadhammā dve ca liṅgāni. seṭṭhabhūmisayo aggo
niyamo cāro vihāro saññamo saṁvaro khanti soraccaṁ ekantābhirati
ekantacariyā paṭisallī hiri ottappaṁ viriyaṁ appamādo sikkhāpadānaṁ
uddeso paripucchā sīlādiabhirati nirālayatā sikkhāpadapāripūri
bhaṇḍakabhāvo muṇḍakabhāvoti ime kho mahārāja vīsati samaṇassa
samaṇakaraṇadhammā dve ca liṅgāni ete guṇe bhikkhu samādāya vattati
so kho tesaṁ dhammānaṁ anūnattā paripuṇṇattā samannāgatattā
sekkhabhūmiṁ arahantabhūmiṁ okkamati. seṭṭhabhūmantaragato arahattaṭṭhānaṁ
gatoti arahati upāsako sotāpanno bhikkhuṁ puthujjanaṁ abhivādetuṁ
paccupaṭṭhetuṁ. khīṇāsavo hi so sāmaññaṁ upagato natthi me so
samayoti arahati upāsako sotāpanno bhikkhuṁ puthujjanaṁ abhivādetuṁ
paccupaṭṭhetuṁ. aggapurisaṁ upagato nāhaṁ taṁ ṭhānaṁ sampattomhīti
arahati upāsako sotāpanno bhikkhuṁ puthujjanaṁ abhivādetuṁ
paccupaṭṭhetuṁ. arahati so pāṭimokkhuddesaṁ sotuṁ nāhantaṁ labhāmi
savanāyāti arahati upāsako sotāpanno bhikkhuṁ puthujjanaṁ abhivādetuṁ
paccupaṭṭhetuṁ. so bhikkhu aññe pabbājeti upasampādeti so
arahati jinasāsanaṁ vaḍḍhetuṁ ahaṁ ekaṁpi kātuṁ na labhāmīti arahati
upāsako sotāpanno bhikkhuṁ puthujjanaṁ abhivādetuṁ paccupaṭṭhetuṁ.

page number: 221

appamattesu sikkhāpadesu samaggakārī nāhaṁ tesu vattāmīti arahati
upāsako sotāpanno bhikkhuṁ puthujjanaṁ abhivādetuṁ paccupaṭṭhetuṁ.
upeto samaṇaliṅgehi buddhādhippāye ṭhito tenāhaṁ liṅgena dūraṁpi
gatoti arahati upāsako sotāpanno bhikkhuṁ puthujjanaṁ abhivādetuṁ
paccupaṭṭhetuṁ. uparuḷhakacchanakhalomo so aniñjitāmaṇḍito
anulittasīlagandho ahaṁ maṇḍanavibhūsanābhiratoti arahati upāsako
sotāpanno bhikkhuṁ puthujjanaṁ abhivādetuṁ paccupaṭṭhetuṁ. apica
mahārāja ye te vīsati samaṇakaraṇadhammā dve ca liṅgāni sabbe
te dhammā tassa bhikkhuno saṁvijjanti soyeva te dhamme dhāreti
aññepi tattha sikkhāpeti. so me āgamo sikkhāpadaṁ natthīti
arahati upāsako sotāpanno bhikkhuṁ puthujjanaṁ abhivādetuṁ paccupaṭṭhetuṁ.
upamāyapi so attho upaparikkhitabbo yathā mahārāja rājaputto
purohitassa santike vijjaṁ adhiyati. evaṁ mantayamānaṁ anusotthiṁ
gacchati so aparena samayena abhisitto rājā ahosi. ācariyaṁ
abhivādeti paccupaṭṭheti sikkhāpako ayaṁ bhavatīti. evameva kho
mahārāja bhikkhu sikkhāpako saṁvaradharoti arahati upāsako
sotāpanno bhikkhuṁ puthujjanaṁ abhivādetuṁ paccupaṭṭhetuṁ. apica mahārāja
imināpi tvaṁ pariyāyena jānāhi bhikkhubhūmiyā mahantakaṁ asamaṁ
vipulabhāvaṁ. yadi mahārāja upāsako sotāpanno arahattaṁ
sacchikaroti dve tassa gatiyo bhavanti anaññāyeva tasmiṁ divase
parinibbāyeyya vā bhikkhubhāvaṁ vā upagaccheyya acalā hi sā

page number: 222

mahārāja pabbajjā mahatī parisuddhā accuggatā yadidaṁ bhikkhubhūmīti.
Ñāṇavatā bhante nāgasena pañho nivedito balavatā abhivuddhinā
tayā na imaṁ samattho añño koci evaṁ nivedetuṁ aññatra
tayā vuddhimatāti.
seṭṭhadhammapañho sattamo.
bhante nāgasena tumhe bhaṇatha tathāgato abhejjaparisoti
puna ca devadattena ekappahāraṁ pañca bhikkhusatāni bhinnāni
dissantīti. yadi bhante nāgasena tathāgato abhejjapariso tenahi
devadattena ekappahāraṁ pañca bhikkhusatāni bhinnānīti yaṁ vacanaṁ taṁ
micchā. yadi bhante devadattena ekappahāraṁ pañca bhikkhusatāni
bhinnāni tenahi tathāgato abhejjaparisoti yaṁ vacanaṁ taṁ micchā.
ayaṁ ubhato koṭiko pañho gaṇṭhito gaṇṭhitaro tavānuppatto
tatra vāyaṁ pañho vikkhambho icchitabbo etthāyaṁ jano āvuṭo
nivuṭo ovuto pariyonaddho tava ñāṇabalaṁ dassehi paravādesūti.
abhejjapariso mahārāja tathāgato devadattena ekappahāraṁ
pañca bhikkhusatāni bhinnāni taṁ pana bhedake vijjamāne natthi
abhejjaṁ nāma. bhedake sati mātāpi puttena bhijjati puttopi
mātuyā bhijjati pitāpi puttena bhijjati puttopi pitunā bhijjati
bhātāpi bhaginiyā bhijjati bhaginīpi bhātunā bhijjati sahāyopi
sahāyena bhijjati nāvāpi nānārukkhehi saṁghāṭitā ummiyā
pahārehi bhijjati rukkhopi madhurakappo phalāphalabalavavegābhihato

page number: 223

asātasannivāsena tittikena bhijjati suvaṇṇaṁpi jātarūpaṁpi lohena
bhijjati. apica mahārāja neso adhippāyo viññūnaṁ neso
buddhānaṁ adhimutti neso paṇḍitānaṁ chando tathāgato
bhejjaparisoti. apica ettha kāraṇaṁ atthi yena kāraṇena tathāgato
vuccati abhejjaparisoti. katamaṁ ettha kāraṇaṁ. tathāgatassa
mahārāja katena ādānena vā appiyavacanena vā anatthacariyāya
vā asamānattatāya vā yato kutoci cariyaṁ carantassāpi
parisā paribhinnāti na sutapubbaṁ tena vuccati tathāgato
abhejjaparisoti. tayā cetaṁ mahārāja ñātabbaṁ atthi koci navaṅgesu
buddhavacanesu abbhattho sutagaṇṭho abbhatthāgami imasmiṁ nāma
kāraṇe bodhisattassa katena tathāgatassa parisā bhinnāti. natthi
bhante no cetaṁ loke dissati nopi suyyati sādhu bhante nāgasena
tathā sampaṭicchāmīti.
tathāgatassa abhejjaparisapañho aṭṭhamo.
bhante nāgasena tumhe bhaṇatha yo ajānanto pāṇātipātaṁ
karoti so balavataraṁ apuññaṁ pasavatīti puna ca bhagavatā vinayapaññattiyā
ekaṁ bhaṇitaṁ anāpatti ajānantassāti. yadi bhante
nāgasena ajānantena puggalena pāṇātipāto kato balavataraṁ
apuññaṁ hoti tenahi anāpatti ajānantassāti yaṁ vacanaṁ taṁ
micchā. yadi anāpatti ajānantassa tenahi ajānantena kato
pāpo pāṇātipāto balavataraṁ apuññaṁ hotīti yaṁ vacanaṁ taṁ

page number: 224

micchā. ayaṁ ubhato koṭiko pañho tavānuppatto duruttaro
duppāragāmīti.
bhāsitampi cetaṁ mahārāja bhagavatā yo ajānanto pāṇātipātaṁ
karoti sopi balavataraṁ apuññaṁ pasavatīti puna ca vinayapaññattiyā
bhagavatā bhaṇitaṁ anāpatti ajānantassāti tattha pana atthantaraṁ
atthi. katamettha atthantaraṁ. atthi mahārāja āpattiyo
saññāvimokkhā atthi āpattiyo nosaññāvimokkhā yāyaṁ
mahārāja āpatti saññāvimokkhā taṁ āpattiṁ ārabbha bhagavatā
bhaṇitaṁ anāpatti ajānantassāti. sādhu bhante nāgasena evametaṁ
tathā sampaṭicchāmīti.
ajānantassa pāpakaraṇāpuññapañho navamo.
bhante nāgasena bhāsitampi cetaṁ bhagavatā tathāgatassa kho
ānanda na evaṁ hoti ahaṁ kho bhikkhusaṁghaṁ pariharissāmīti vā
mamuddesiko bhikkhusaṁghoti vāti. puna ca metteyyassa bhagavato
sabhāvaguṇaṁ paridīpayamāno evaṁ bhaṇati so pana ariyametteyyo
anekasahassaṁ bhikkhusaṁghaṁ pariharissati seyyathāpi ahaṁ etarahi anekasataṁ
bhikkhusaṁghaṁ pariharāmīti. yadi bhante nāgasena tathāgatassa kho
ānanda na evaṁ hoti ahaṁ kho bhikkhusaṁghaṁ pariharissāmīti vā
mamuddesiko bhikkhusaṁghoti vāti tenahi metteyyassa bhagavato
sabhāvaguṇaṁ paridīpayamāno bhaṇati so anekasahassaṁ bhikkhusaṁghaṁ pariharissati
seyyathāpi ahaṁ etarahi anekasataṁ bhikkhusaṁghaṁ pariharāmīti yaṁ

page number: 225

vacanaṁ taṁ micchā. yadi metteyyassa bhagavato sabhāvaguṇaṁ
paridīpayamānena evaṁ bhaṇitaṁ so anekasahassaṁ bhikkhusaṁghaṁ pariharissati
seyyathāpi ahaṁ etarahi anekasataṁ bhikkhusaṁghaṁ pariharāmīti tenahi
tathāgatassa kho ānanda na evaṁ hoti ahaṁ kho bhikkhusaṁghaṁ
pariharissāmīti vā mamuddesiko bhikkhusaṁghoti vāti yaṁ vacanaṁ taṁ
micchā. ayaṁ ubhato koṭiko pañho tavānuppattoti.
bhāsitampi cetaṁ mahārāja bhagavatā tathāgatassa kho ānanda
na evaṁ hoti ahaṁ kho bhikkhusaṁghaṁ pariharissāmīti vā mamuddesiko
bhikkhusaṁghoti vāti. metteyyassa bhagavato sabhāvaguṇaṁ paridīpayamānena
bhagavatā bhāsitaṁ so anekasahassaṁ bhikkhusaṁghaṁ pariharissati seyyathāpi
ahaṁ etarahi anekasataṁ bhikkhusaṁghaṁ pariharāmīti. etasmiṁ ca mahārāja
pañhe eko attho sāvaseso eko attho niravaseso. na mahārāja
tathāgato parisāya anugāmiko parisā pana tathāgatassa anugāmikā.
sammati mahārāja esā ahanti mamanti na paramattho eso.
vigataṁ mahārāja tathāgatassa pemaṁ vigato sineho mayhantipi
tathāgatassa gahaṇaṁ natthi upādāya pana upassayo avaseso hoti.
yathā mahārāja paṭhavī bhummaṭṭhānaṁ sattānaṁ patiṭṭhā hoti upassayā
hoti paṭhaviṭṭhā cete sattā na ca mahāpaṭhaviyā mayhaṁ ete
sattāti apekkhā hoti evameva kho mahārāja tathāgato
sabbasattānaṁ patiṭṭhā hoti upassayaṁ deti tathāgatapatiṭṭhāva ete

page number: 226

sattā na ca tathāgatassa mayhaṁ ete sattāti apekkhā hoti.
yathā mahārāja mahāmegho abhivassanto tiṇarukkhapasumanussānaṁ
vuḍḍhiṁ deti sabbasattānaṁ anupālayati vuṭṭhiyā upajīvino ca ete
sattā na ca mahāmeghassa mayhaṁ eteti apekkhā hoti evameva
kho mahārāja tathāgato sabbasattānaṁ kusale dhamme janeti sīlena
anupālayati buddhūpajīvino ca ete sattā na ca tathāgatassa
mayhaṁ sattāti apekkhā hoti. taṁ kiṁkāraṇaṁ attānudiṭṭhiyā
pahīnattāti. sādhu bhante nāgasena sunivedhito pañho bahuvidhena
kāraṇena gambhīro uttānīkato gaṇṭhi bhinnā gahanaṁ agahanaṁ kataṁ
andhakāro āloko kato parappavādā bhaggā jinaputtānaṁ cakkhu
upāditanti.
bhagavato bhikkhugaṇāpekkhabhāvapañho dasamo.
dutiyo vaggo.
-----------
tatiyavaggo
bhante nāgasena bhāsitampi cetaṁ bhagavatā
kāyena saṁvaro sādhu sādhu vācāya saṁvaro
manasā saṁvaro sādhu sādhu sabbattha saṁvaroti.
puna ca tathāgato catunnaṁ parisānaṁ majjhe nisīditvā purato
devamanussānaṁ selabrāhmaṇassa kosohitavatthaguyhaṁ dassesi jivhaṁ

page number: 227

nīharitvā ubhopi kaṇṇasotāni anumasi paṭimasi ubhopi nāsikasotāni
kevalaṁpi nalāṭamaṇḍalaṁ jivhāya chādesi ye sabhāvā loke apākaṭā
asaṁvutā te sabbe. yadi bhante nāgasena bhagavatā bhaṇitaṁ
kāyena saṁvaro sādhūti tenahi selassa brāhmaṇassa kosohitavatthaguyhaṁ
dassesīti yaṁ vacanaṁ taṁ micchā. yadi selassa brāhmaṇassa
kosohitavatthaguyhaṁ dassesi tenahi kāyena saṁvaro sādhūti yaṁ vacanaṁ
tampi micchā. ayaṁ ubhato koṭiko pañho tavānuppatto so
tayā nibbāhitabboti.
bhāsitampi cetaṁ mahārāja bhagavatā kāyena saṁvaro sādhūti.
selassa ca brāhmaṇassa kosohitavatthaguyhaṁ dassesi. yassa sattassa
tathāgate kaṅkhā uppannā tassa bodhanatthāya bhagavā iddhiyā
tappaṭibhāgaṁ kāyachāyaṁ dassesi soyeva taṁ pāṭihāriyaṁ passatīti.
ko panetaṁ bhante nāgasena saddahissati yaṁ parisaṁ gato ekoyeva
taṁ vatthaguyhaṁ passati avasesā tattheva vasantā na passissanti.
iṅgha me taṁ tattha kāraṇaṁ upadisa kāraṇena maṁ saññāpehīti.
diṭṭhapubbo pana tayā mahārāja koci byādhiko puriso parikiṇṇo
ñātimittehīti. āma bhanteti. api nu kho mahārāja
parisā passati etaṁ vedanaṁ yāya vedanāya so puriso vedayatīti.
na hi bhante attanāyeva so bhante puriso vedayatīti. evameva
kho mahārāja yasseva tathāgate kaṅkhā uppannā tassa tathāgato
bodhanāya iddhiyā tappaṭibhāgaṁ kāyachāyaṁ dassesi soyeva taṁ

page number: 228

pāṭihāriyaṁ passati. yathā vā pana mahārāja kañcideva
purisaṁ bhūto āviseyya api nu kho sā mahārāja passantī parisā
taṁ bhūtaṁ āgacchantanti. na hi bhante soyeva āturo tassa
bhūtassa āgamanaṁ passatīti. evameva kho mahārāja yasseva tattha
tathāgate kaṅkhā uppannā soyeva taṁ pāṭiheraṁ passatīti. dukkaraṁ
bhante nāgasena bhagavatā kataṁ yaṁ ekassa adassanīyaṁ taṁ dassitanti.
na mahārāja bhagavā guyhaṁ dassesi iddhiyā pana chāyaṁ dassesīti.
kiñcāpi bhante nāgasena tathāgato iddhiyā tappaṭibhāgaṁ chāyaṁ dassesi
tāya pana diṭṭhāya diṭṭhaṁyeva hoti guyhaṁ yaṁ disvā kaṅkhaṁ chinditvā
niṭṭhaṅgato hotīti. sudukkarañcāpi mahārāja tathāgato karoti bodhanīye
satte bodhetuṁ. yadi mahārāja tathāgato kiriyaṁ parihāpeyya bodhanīyā
sattā na bujjheyyuṁ nanu mahārāja tathāgato sabbaññū nāma
bhaveyya. yasmā ca kho mahārāja yogaññū tathāgato bodhanīye
pabodhayituṁ tasmā mahārāja sabbaññū tathāgato yena yena yogena
bodhanīyā sattā bujjhanti tena tena yogena tathāgato bodhanīyeva
bodheti. yathā mahārāja bhiṁsako sallakanto yena yena bhesajjena
āturo arogo hoti tena tena bhesajjena āturaṁ upasaṅkamati
vamanīyaṁ vameti virecanīyaṁ vireceti anulepanīyaṁ anulimpeti phāletabbaṁ
phāleti anuvāsanārahaṁ anuvāseti. evameva kho mahārāja tathāgato
yena yena yogena bodhanīyā sattā bujjhanti tena tena yogena
bodheti. yathā vā pana mahārāja itthī muḷhagabbhā bhiṁsakassa

page number: 229

adassanīyaṁ guyhaṁ dasseti evameva kho mahārāja tathāgato bodhanīye
bodhetuṁ adassanīyaṁ guyhaṁ iddhiyā chāyaṁ dassesi. natthi mahārāja
adassanīyo nāma okāso puggalaṁ upādāya. yadi mahārāja
koci bhagavato hadayaṁ disvā bujjheyya tassapi bhagavā yogena hadayaṁ
dasseyya. yogaññū mahārāja tathāgato desanākusalo. nanu
mahārāja tathāgato therassa nandassa adhimuttiṁ jānitvā taṁ devabhavanaṁ
netvā devakaññāyo dassesi imināyaṁ kulaputto bujjhissatīti tena
ca so kulaputto bujjhi. iti kho mahārāja tathāgato anekapariyāyena
subhanimittaṁ pīḷento garahanto jigucchanto tassa bodhanahetu
kappitamaṇisuvaṇṇapārāvatakapotapādiniyo accharāyo dassesi tena
ca so bujjhi. evaṁ tathāgato yogaññū desanākusalo. puna ca
paraṁ mahārāja tathāgato therassa cullapaṇṭhakassa bhātarā nikaḍḍhitassa
dukkhitassa dummanassa upagantvā sukhumaṁ cīvarakhandhaṁ adāsi imināyaṁ
kulaputto bujjhissatīti so pana tena kāraṇena jinasāsane vasībhāvaṁ
pāpuṇi. evaṁpi mahārāja tathāgato yogaññū desanākusalo.
puna ca paraṁ mahārāja tathāgato brāhmaṇassa mogharājassa
yāvatatiyaṁpi pañhaṁ puṭṭho na byākāsi evamassa kulaputtassa māno
upasamissati mānūpasame abhisamayo bhavissatīti tena ca tassa kulaputtassa
māno upasami mānūpasamo ca so brāhmaṇo chasu abhiññāsu
vasībhāvaṁ pāpuṇi. evampi tathāgato yogaññū desanākusaloti.
sādhu bhante nāgasena sunivedhito pañho bahuvidhena kāraṇena gahanaṁ

page number: 230

agahanaṁ kataṁ andhakāro āloko kato gaṇṭhi bhinnā parappavādā
bhaggā jinaputtānaṁ cakkhu tayā uppāditanti.
vatthaguyhanidassanapañho paṭhamo.
bhante nāgasena bhāsitampi cetaṁ therena sārīputtena
dhammasenāpatinā parisuddhavacīsamācāro āvuso tathāgato natthi tathāgatassa
vacīduccaritaṁ yaṁ tathāgato rakkheyya mā me idaṁ paro aññāsīti.
puna ca tathāgato therassa sudinnassa kalandaputtassa aparādhe
pārājikaṁ paññāpento pharusāhi vācāhi moghapurisavādena
samudācarati. tena ca moghapurisavādena so thero gurucittutrāsanavasena
tasito vippaṭisārī nāsakkhi ariyamaggaṁ paṭivijjhituṁ. yadi bhante
nāgasena parisuddhavacīsamācāro tathāgato natthi tathāgatassa vacīduccaritaṁ
tenahi bhagavatā therassa sudinnassa kalandaputtasasa aparādhe
moghapurisavādena samudāciṇṇanti yaṁ vacanaṁ taṁ micchā. yadi bhante
nāgasena bhagavatā therassa kalandaputtassa aparādhe moghapurisavādena
samudāciṇṇaṁ tenahi parisuddhavacīsamācāro tathāgato natthi tathāgatassa
vacīduccaritanti tampi vacanaṁ micchā. ayaṁ ubhato koṭiko pañho
tavānuppatto so tayā visajjitabboti.
bhāsitampi cetaṁ mahārāja therena sārīputtena dhammasenāpatinā
parisuddhavacīsamācāro āvuso tathāgato natthi tathāgatassa vacīduccaritaṁ
yaṁ tathāgato rakkheyya mā me idaṁ paro aññāsīti. āyasmato
sudinnassa kalandaputtassa aparādhe pārājikapaññāpane bhagavatā

page number: 231

moghapurisavādena samudācaritaṁ. tañca pana aduṭṭhacittena asārambhena
yāthāvalakkhaṇena. kiñca tattha yāthāvalakkhaṇaṁ. yassa mahārāja
puggalassa imasmiṁ attabhāve catusaccābhisamayo na sambhavati tassa
purisattanaṁ moghaṁ aññaṁ kayiramānaṁ aññena sambhavati tena vuccati
moghapurisoti. iti mahārāja bhagavatā āyasmato sudinnassa
kalandaputtassa sabhāvavacanena samudācaritaṁ no abhūtavādenāti. sabhāvaṁpi
bhante nāgasena yo akkosanto bhaṇati tassa mayaṁ kahāpaṇadaṇḍaṁ
dhārema aparādhoyeva so vatthuṁ nissāya tattha visuṁ vohāraṁ ācaranto
akkosatīti. atthi pana mahārāja sutapubbaṁ tayā khalitassa
abhivādanaṁ vā paccupaṭṭhānaṁ vā sakkāraṁ vā upayānaṁ vā
dhanuppadānaṁ vāti. na hi bhante yato kutoci yattha katthaci
khalito so paribhāsanāraho hoti tajjanīyāraho uttamaṅgaṁpi tassa
chindanti ghātentīti. tenahi mahārāja bhagavatā kiriyāyeva katā
no akiriyāti. kiriyaṁpi bhante nāgasena kurumānena paṭirūpena
kātabbaṁ anucchavikenapi savanena bhante nāgasena tathāgatassa sadevako
loko garuko ottappati hiriyati bhiyyo dassanena taduttariṁ
upasaṅkamanena payirupāsanenāti. api nu kho mahārāja tikicchako
abhisannakoṭṭhassa koṭṭhahetu tiṇhāni lehanīyāni virecanāni detīti.
evaṁpi bhante ārogyakāmo detīti. evameva kho mahārāja
tathāgato vamayamāno sabbakilesabyādhīnaṁ vūpasamāya anusatthiṁ deti.
pharusāpi mahārāja tathāgatassa vācā satte sinehayati muduke

page number: 232

karoti. yathā mahārāja uṇhaṁ udkaṁ yaṁ kiñci sinehanīyaṁ
sinehayati mudukaṁ karoti evameva kho mahārāja pharusāpi tathāgatassa
vācā atthavatī hoti kāruññasahagatā. yathā mahārāja pitu vacanaṁ
nāma pattānaṁ atthavantaṁ kāruññasahagataṁ evameva kho mahārāja pharusāpi
tathāgatassa vācā atthavatī hoti kāruññasahagatā. pharusāpi
mahārāja tathāgatassa vācā sattānaṁ sabbakilesanāsanā hoti.
yathā mahārāja duggandhaṁpi gomuttaṁ pītaṁ asātaṁpi agadaṁ khāyitaṁ
sabbabyādhiṁ hanati evameva kho mahārāja pharusāpi tathāgatassa vācā
na kassaci dukkhaṁ uppādeti. yathā mahārāja mahantopi tūlapicu
parassa kāye nipatitvā rujjaṁ na karoti evameva kho mahārāja
pharusāpi tathāgatassa vācā na kassaci dukkhaṁ uppādetīti.
suvisajjito bhante nāgasena pañho bahūhi kāraṇehīti.
tathāgatassa pharusavācā natthītipañho dutiyo.
bhante nāgasena bhāsitampi cetaṁ tathāgatena
acetanaṁ brāhmaṇa asuṇantaṁ
jānaṁ ajānantamimaṁ palāsaṁ
āraddhaviriyo tuvaṁ appamatto
sukhaseyyaṁ pucchasi kissa hetūti.
puna ca bhaṇitaṁ iti phandano rukkhova tāvadeva paṭibhāsatha mayhaṁpi
vacanaṁ atthi bhāradvāja suṇohi meti. yadi bhante nāgasena
rukkho acetano tenahi phandanena rukkhena bhāradvājena saddhiṁ

page number: 233

sallapitanti yaṁ vacanaṁ taṁ micchā. yadi phandanena rukkhena bhāradvājena
saddhiṁ sallapitaṁ tenahi rukkho acetanoti taṁpi vacanaṁ micchā. ayaṁ
ubhato koṭiko pañho tavānuppatto so tayā nibbāhitabboti.
bhāsitampi cetaṁ mahārāja bhagavatā rukkho acetanoti. phandanena
ca rukkhena bhāradvājena saddhiṁ sallapitaṁ. tañca vacanaṁ lokasamaññāya
kathitaṁ natthi mahārāja acetanassa sallāpo nāma apica mahārāja
tasmiṁ rukkhe adhivaṭṭhā devatā tassāyeva taṁ adhivacanaṁ rukkhoti
rukkho sallapatīti cesāva lokapaṇṇatti. yathā mahārāja sakaṭaṁ
dhaññaparipūraṁ dhaññasakaṭanti jano voharati tañca pana sakaṭaṁ kaṭṭhamayaṁ
tasmiṁ sakaṭe dhaññassa ākiritattā dhaññasakaṭaṁ nāma evametaṁ
jano jānāti evameva kho mahārāja na rukkho sallapati rakkho
acetano yā pana tasmiṁ rukkhe adhivaṭṭhā devatā tassāyeva taṁ
adhivacanaṁ rukkhoti rukkho sallapatīti cesā lokapaṇṇatti. yathā
mahārāja dadhiṁ maṇṭhamāno takkaṁ maṇṭhemīti voharati na taṁ takkaṁ yaṁ
so maṇṭheti dadhiṁyeva so maṇṭhento takkaṁ maṇṭhemīti voharati
evameva kho mahārāja na rukkho sallapati rukkho acetano yā pana
tasmiṁ rukkhe adhivaṭṭhā devatā tassāyeva taṁ adhivacanaṁ rukkhoti
rukkho sallapatīti cesā lokapaṇṇatti. yathā mahārāja jano
asantaṁ sādhento asantaṁ sādhemīti asiddho siddhisallāpena vattati
evañcesā lokasamaññā evameva kho mahārāja na rukkho sallapati

page number: 234

acetano rukkho yā tasmiṁ rukkhe adhivaṭṭhā devatā tassāyeva
taṁ adhivacanaṁ rukkhoti rukkho sallapatīti cesā lokapaṇṇatti.
yāya mahārāja lokasamaññāya jano voharati tathāgatopi tāya
tesaṁ dhammaṁ desetīti. sādhu bhante nāgasena evametaṁ atthaṁ
tathā sampaṭicchāmīti.
rukkhānaṁ acetanapañho tatiyo.
bhante nāgasena bhāsitampi cetaṁ dhammasaṅgītikārakehi therehi
cundassa bhattaṁ bhuñjitvā kammārassāti me sutaṁ
ābādhaṁ samphusi dhīro sabāḷhaṁ maraṇantikanti.
puna ca bhagavatā bhaṇitaṁ dveme piṇḍapātā samasamaphalā
samasamavipākā ativiya aññehi piṇḍapātehi mahapphalatarā ca mahānisaṁsatarā
ca. katame dve. yañca piṇḍapātaṁ paribhuñjitvā tathāgato
anuttaraṁ sammāsambodhiṁ abhisaṁbujjhati yañca piṇḍapātaṁ paribhuñjitvā
tathāgato anupādisesāya nibbānadhātuyā parinibbāyati ime dve
piṇḍapātā samasamaphalā samasamavipākā ativiya aññehi piṇḍapātehi
mahapphalatarā ca mahānisaṁsatarā cāti. yadi bhante nāgasena tathāgatassa
cundassa bhattaṁ bhuñjitvā kharo ābādho uppanno pabāḷhā
vedanā pavattā maraṇantikā tenahi so piṇḍapāto samasamaphalo
samasamavipāko ativiya aññehi piṇḍapātehi mahapphalataro ca
mahānisaṁsataro cāti yaṁ vacanaṁ taṁ micchā. yadi so piṇḍapāto
samasamaphalo samasamavipāko ativiya aññehi piṇḍapātehi

page number: 235

mahapphalataro ca mahānisaṁsataro ca tenahi bhagavato cundassa bhattaṁ
bhuñjitvā kharo ābādho uppanno pabāḷhā ca vedanā pavattā
maraṇantikāti tampi vacanaṁ micchā. kinnu kho bhante nāgasena so
piṇḍapāto visagatatāya mahapphalo roguppādakatāya mahapphalo
āyuvināsakatāya mahapphalo sadevakassa lokassa cakkhuvināsanāya
mahapphalo bhagavato jīvitahāratāya mahapphalo tattha kāraṇaṁ brūhi
parappavādānaṁ niggahāya etthāyaṁ jano sammuḷho lobhavaseneva
atibahuṁ khāyitena lohitapakkhandikā uppannāti. ayaṁpi ubhato
koṭiko pañho tavānuppatto so tayā nibbāhitabboti.
bhāsitampi cetaṁ mahārāja dhammasaṅgītikārakehi therehi
cundassa bhattaṁ bhuñjitvā kammārassāti me sutaṁ
ābādhaṁ samphusi dhīro sabāḷhaṁ maraṇantikanti.
bhagavatā ca bhaṇitaṁ dveme piṇḍapātā samasamaphalā samasamavipākā
ativiya aññehi piṇḍapātehi mahapphalatarā ca mahānisaṁsatarā ca.
katame dve. yañca piṇḍapātaṁ paribhuñjitvā tathāgato anuttaraṁ
sammāsambodhiṁ abhisaṁbujjhati yañca piṇḍapātaṁ paribhuñjitvā tathāgato
anupādisesāya nibbānadhātuyā parinibbāyati ime dve piṇḍapātā
samasamaphalā samasamavipākā ativiya aññehi piṇḍapātehi mahapphalatarā
ca mahānisaṁsatarā cāti. so ca pana mahārāja piṇḍapāto
bahuguṇo bahuvipāko anekānisaṁso. devatā mahārāja tuṭṭhā
pasannamānasā ayaṁ bhagavato pacchimapiṇḍapātoti dibbaojaṁ

page number: 236

sūkaramaddeva ākiriṁsu. taṁ pana sammāpākaṁ bahupākaṁ manuññaṁ
jaṭharaggitejahitaṁ na hi mahārāja tatonidānaṁ bhagavato koci anuppanno
rogo uppajjati apica mahārāja bhagavato pakatidubbale sarīre
khīṇe āyusaṁkhāre uppanno rogo bhiyyo abhivaḍḍhati. yathā
mahārāja soto pakatiyā sandamāno abhivuṭṭhe mahāmeghe bhiyyo
udakavāho hoti evameva kho mahārāja bhagavato pakatidubbale
sarīre khīṇe āyusaṁkhāre uppanno rogo bhiyyo abhivaḍḍhati. yathā
mahārāja pakatiyā aggi jalamāno aññasmiṁ upādāne dinne
bhiyyova jalati evameva kho mahārāja bhagavato pakatidubbale sarīre
khīṇe āyusaṁkhāre uppanno rogo bhiyyo abhivaḍḍhati. yathā
vā pana mahārāja pakatiyā abhisandamāno vātakucchi aññasmiṁ
apakke ajjhoharite bhiyyo āmiyati evameva kho mahārāja
bhagavato pakatidubbale sarīre khīṇe āyusaṁkhāre uppanno rogo
bhiyyo abhivaḍḍhati. natthi mahārāja tasmiṁ piṇḍapāte doso
na ca tassa sakkā doso paññāpetunti.
bhante nāgasena kena kāraṇena te dve piṇḍapātā samasamaphalā
samasamavipākā ativiya aññehi piṇḍapātehi mahapphalatarā ca
mahānisaṁsatarā cāti. dhammānumajjanasamāpattivasena mahārāja te
dve piṇḍapātā samasamaphalā samasamavipākā .pe. mahānisaṁsatarā
cāti. bhante nāgasena katamesaṁ dhammānaṁ anumajjanasamāpattivasena
te dve piṇḍapātā samasamaphalā samasamavipākā .pe. mahānisaṁsatarā

page number: 237

cāti. navannaṁ mahārāja anupubbavihārasamāpattīnaṁ
anulomapaṭilomasamāpajjanavasena te dve piṇḍapātā samasamaphalā samasamavipākā
.pe. mahānisaṁsatarā cāti. bhante nāgasena tikkhattuṁyeva
tathāgato navānupubbavihārasamāpattiyo anulomapaṭilomaṁ samāpajji
etthantarena natthīti. āma mahārājāti. acchariyaṁ bhante
nāgasena abbhūtaṁ bhante nāgasena yaṁ imasmiṁ buddhakkhette asadisaṁ
paramadānaṁ taṁpi imehi dvīhi piṇḍapātehi agaṇitaṁ. acchariyaṁ
bhante nāgasena yāvamahantā navānupabbavihārasamāpattiyo yatra
hi nāma navānupubbavihārasamāpattivasena dānaṁ mahapphalataraṁ hoti
mahānisaṁsataranti.
dvinnaṁ piṇḍapātānaṁ mahapphalabhāvapañho catuttho.
bhante nāgasena bhāsitampi cetaṁ bhagavatā abyāvatā tumhe
ānanda hotha tathāgatassa sarīrapūjāyāti. puna ca bhaṇitaṁ
pūjetha naṁ pūjaniyassa dhātuṁ
evaṁkarā saggamito gamissathāti.
yadi bhante nāgasena tathāgatena bhaṇitaṁ abyāvatā tumhe ānanda
hotha tathāgatassa sarīrapūjāyāti tenahi
pūjetha naṁ pūjaniyassa dhātuṁ
evaṁkarā saggamito gamissathāti
yaṁ vacanaṁ taṁ micchā. yadi tathāgatena bhaṇitaṁ

page number: 238

pūjetha naṁ pūjaniyassa dhātuṁ
evaṁkarā saggamito gamissathāti
tenahi abyāvatā tumhe ānanda hotha tathāgatassa sarīrapūjāyāti
taṁpi vacanaṁ micchā. ayaṁpi ubhato koṭiko pañho tavānuppattoti.
bhāsitampi cetaṁ mahārāja bhagavatā abyāvatā tumhe ānanda
hotha tathāgatassa sarīrapūjāyāti. puna ca bhagavatā bhaṇitaṁ
pūjetha naṁ pūjaniyassa dhātuṁ
evaṁkarā saggamito gamissathāti.
tañca pana na sabbesaṁ jinaputtānaṁyeva ārabbha bhaṇitaṁ abyāvatā
tumhe ānanda hotha tathāgatassa sarīrapūjāyāti. akammañcetaṁ
mahārāja jinaputtānaṁ yadidaṁ pūjā. sammasanaṁ saṁkhārānaṁ yoniso
manasikāro satipaṭṭhānānupassanā ārammaṇasāraggāho kilesayuddhaṁ
sadatthamanuyuñjanaṁ etaṁ jinaputtānaṁ karaṇīyaṁ avasesānaṁ devamanussānaṁ
pūjā karaṇīyā. yathā mahārāja mahiyaṁ rājaputtānaṁ
hatthiassarathadhanutharulekhamuddhasikkhākhaggamantasutimutiyuddhayujjhāpanakiriyā karaṇīyā
avasesānaṁ puthuvessasuddānaṁ kasivaṇijjagorakkhā karaṇīyā evameva
kho mahārāja akammañcetaṁ jinaputtānaṁ yadidaṁ pūjā. sammasanaṁ
saṁkhārānaṁ yoniso manasikāro satipaṭṭhānānupassanā ārammaṇasāraggāho
kilesayuddhaṁ sadatthamanuyuñjanaṁ etaṁ jinaputtānaṁ karaṇīyaṁ
avasesānaṁ devamanussānaṁ pūjā karaṇīyā. yathā vāpana mahārāja
brāhmaṇamāṇavakānaṁ iruvedaṁ yajuvedaṁ sāmavedaṁ athabbaṇavedaṁ lakkhaṇaṁ

page number: 239

itihāsaṁ purāṇaṁ nigghanduṁ ketubhaṁ akkharappabhedaṁ padaṁ byākaraṇaṁ
bhāsamaggaṁ uppādaṁ supinaṁ nimittaṁ chaḷaṅgaṁ candagāhaṁ suriyagāhaṁ
sukkarāhucaritaṁ uḷuggahayuddhaṁ devadundubhissaraṁ okkantiṁ ukkāpātaṁ
bhūmikampaṁ disādāhaṁ bhummantalikkhaṁ jotisaṁ lokāyatikaṁ sācakkaṁ migacakkaṁ
antaracakkaṁ missakuppādaṁ sakuṇarudaṁ sikkhā karaṇīyā avasesānaṁ
puthuvessasuddānaṁ kasivaṇijjagorakkhā karaṇīyā evameva kho mahārāja
akammañcetaṁ jinaputtānaṁ yadidaṁ pūjā. sammasanaṁ saṁkhārānaṁ .pe.
sadatthamanuyuñjanaṁ etaṁ jinaputtānaṁ karaṇīyaṁ avasesānaṁ devamanussānaṁ
pūjā karaṇīyā. tasmā mahārāja tathāgato mā ime akamme
yuñjiṁsu sakakamme ime yuñjantūti evamāha abyāvatā tumhe
ānanda hotha tathāgatassa sarīrapūjāyāti. yadi te jinaputte
mahārāja tathāgato na bhaṇeyya pattaṁpi cīvaraṁpi attano pariyādiyitvā
buddhapūjaṁ kareyyunti. sādhu bhante nāgasena evametaṁ tathā
sampaṭicchāmīti.
buddhapūjānuññātapañho pañcamo.
bhante nāgasena tumhe bhaṇatha bhagavato gacchamānassa ayaṁ
acetanā nāma mahāpaṭhavī ninnaṁ unnamati uṇṇataṁ onamatīti. puna ca
bhaṇatha bhagavato pādo sakkhalikāya khatoti. yā sā sakkhalikā
bhagavato pāde patitā kissa pana sā sakkhalikā pādā na nivattā.
yadi bhante nāgasena bhagavato gacchamānassa ayaṁ acetanā mahāpaṭhavī
nāma ninnaṁ unnamati uṇṇataṁ onamati tenahi bhagavato pādo

page number: 240

sakkhalikāya khatoti yaṁ vacanaṁ taṁ micchā. yadi bhagavato pādo
sakkhalikāya khato tenahi bhagavato gacchamānassa ayaṁ acetanā nāma
mahāpaṭhavī ninnaṁ unnamati uṇṇataṁ onamatīti taṁpi vacanaṁ micchā.
ayaṁpi ubhato koṭiko pañho gambhīro dunnivedho tavānuppattoti.
saccaṁ mahārāja atthetaṁ bhagavato gacchamānassa ayaṁ acetanā
nāma mahāpaṭhavī ninnaṁ unnamati uṇṇataṁ onamati bhagavato ca
pādo sakkhalikāya khato na ca sā sakkhalikā attano dhammatāya patitā
devadattassa upakkamena patitā. devadatto mahārāja bahūni
jātisatasahassāni bhagavati āghātaṁ bandhi so tena āghātena mahantaṁ
kūṭāgārappamāṇaṁ pāsāṇaṁ bhagavato upari pātessāmīti muñci.
atha dve selā paṭhavito uṭṭhahitvā taṁ pāsāṇaṁ sampaṭicchiṁsu atha
nesaṁ sampahārena pāsāṇato pappaṭikā bhijjitvā yena vā tena
vā patantī bhagavato pāde patitāti. yathā ca bhante nāgasena
dve selā pāsāṇaṁ sampaṭicchiṁsu tatheva pappaṭikā sampaṭicchitabbāti.
sampaṭicchitaṁ mahārāja idhekaccaṁ paggharati passavati
natthānaṁ upagacchati. yathā mahārāja udakaṁ pāṇigataṁ khīraṁ vā
takkaṁ vā phāṇitaṁ vā madhusappitelaṁ vā macchamaṁsaṁ vā yūsaṁ vā
muṭṭhinā gahitaṁ saṁkhalitaṁ aṅgulantarikaṁ aṅgulantarikena paggharati
passavati natthānaṁ upagacchati evameva kho mahārāja sampaṭicchanatthaṁ
upagatānaṁ dvinnaṁ selānaṁ sampahārena pāsāṇato pappaṭikā
bhajjitvā yena vā tena vā patantī bhagavato pāde patitā.

page number: 241

yathā vā pana mahārāja saṇhasukhumāṇurajasadisā vālukā muṭṭhinā
gahitagahitā aṅgulantarikehi paggharati passavati natthānamupagacchati
evameva kho mahārāja sampaṭicchanatthaṁ samāgacchantānaṁ dvinnaṁ
selānaṁ sampahārena pāsāṇato pappaṭikā bhijjitvā yena vā
tena vā patantī bhagavato pāde patitā. yathā vā pana
mahārāja kabalo mukhena gahito idhekaccassa mukhato muccitvā paggharati
passavati natthānamupagacchati evameva kho mahārāja sampaṭicchanatthaṁ
samāgacchantānaṁ dvinnaṁ selānaṁ sampahārena pāsāṇato pappaṭikā
bhijjitvā yena vā tena vā patantī bhagavato pāde patitāti.
hotu bhante nāgasena selehi pāsāṇo sampaṭicchito atha
pappaṭikāyapi apaciti kātabbā yatheva mahāpaṭhaviyāti. dvādasa ime
mahārāja apacitiṁ na karonti. katame dvādasa. ratto rāgavasena
apacitiṁ na karoti duṭṭho dosavasena apacitiṁ na karoti muḷho mohavasena
kuppito mānavasena nigguṇo avisesatāya atithaddho anisedhanatāya
hīno hīnasabhāvatāya vacanakāro anissaratāya acāgo kadariyatāya
dukkhito taṁ dukkhāpanatāya luddho lobhābhibhūtena āyūhito anatthasādhanena
apacitiṁ na karoti. ime kho mahārāja dvādasa apacitiṁ na
karonti. yadi pana mahārāja sā pappaṭikā pāsāṇato visuṁ
na bhaveyya tampi te selā pāsāṇapappaṭikaṁ uppatitvā gaṇheyyuṁ.
esā ca pana mahārāja pappaṭikā na bhummaṭṭhā na ākāsaṭṭhā

page number: 242

pāsāṇasampahāravegena bhijjitvā animittakatadisā yena vā tena
vā patamānā bhagavato pāde patitā. yathā vā pana mahārāja
vātamaṇḍalikāya ukkhittaṁ purāṇapaṇṇaṁ animittakatadisaṁ yena vā
tena vā patitaṁ evameva kho mahārāja esā pappaṭikā na bhummaṭṭhā
na ākāsaṭṭhakā pāsāṇasampahāravegena bhijjitvā animittakatadisā
yena vā tena vā patamānā bhagavato pāde patitā. apica
mahārāja akataññussa kadariyassa devadattassa dukkhānubhavanatāya sā
pappaṭikā bhagavato pāde patitāti. sādhu bhante nāgasena
evametaṁ sampaṭicchāmīti.
bhagavato pādapappaṭikapatitapañho chaṭṭho.
bhante nāgasena bhāsitaṁ cetaṁ bhagavatā
gāthābhigītaṁ me abhojaneyyaṁ
sampassataṁ brāhmaṇa nesa dhammo
gāthābhigītaṁ panudanti buddhā
dhamme satī brāhmaṇa vuttiresāti.
puna ca bhagavā parisāya dhammaṁ desento kathayanto anupubbikathaṁ
paṭhamaṁ tāva dānakathaṁ katheti pacchā sīlakathaṁ. tassa bhagavato
sabbalokissarassa bhāsitaṁ sutvā devamanussā abhisaṅkharitvā dānaṁ
denti tassa taṁ uyyojitaṁ dānaṁ sāvakā paribhuñjanti. yadi bhante
nāgasena bhagavatā bhaṇitaṁ gāthābhigītaṁ panudanti buddhāti tenahi bhagavā
dānakathaṁ paṭhamaṁ kathetīti taṁ vacanaṁ micchā. yadi tathāgato paṭhamaṁ

page number: 243

dānakathaṁ katheti tenahi gāthābhigītaṁ panudanti buddhāti tampi vacanaṁ
micchā. taṁ kiṁkāraṇaṁ. yo so bhante nāgasena dakkhiṇeyyo
gihīnaṁ piṇḍapātadānassa vipākaṁ katheti. tassa te dhammakathaṁ sutvā
pasannacittā aparāparaṁ dānaṁ dentiyeva ye dānaṁ paribhuñjanti
sabbepi te gāthābhigītaṁ paribhuñjanti. ayaṁpi ubhato koṭiko pañho
nipuṇo sugambhīro tavānuppatto so tayā nibbāhitabboti.
bhāsitañcetaṁ mahārāja bhagavatā gāthābhigītaṁ me abhojaneyyanti.
katheti ca bhagavā paṭhamaṁ dānakathaṁ. sā ca pana kiriyā sabbesaṁ
tathāgatānaṁ sabbe tathāgatā janaṁ paṭhamaṁ dānakathāya abhiramāpetvā pacchā
sīle niyojenti. yathā mahārāja manussā taruṇānaṁ vālakānaṁ paṭhamaṁ
tāva kīḷāpanakāni bhaṇḍakāni denti seyyathīdaṁ vaṁkaṁ ghaṭikaṁ ukkhalikaṁ
ciṅgulakaṁ pattāḷhakaṁ rathakaṁ dhanukaṁ pacchā te sake kamme niyojenti
evameva kho mahārāja tathāgato pacchā sīle niyojeti. yathā vā
pana mahārāja bhiṁsako āturānaṁ paṭhamaṁ tāva catūhaṁ pañcāhaṁ telaṁ
pāyeti balavakaraṇāya pacchāva taṁ vireceti evameva kho mahārāja
tathāgato paṭhamaṁ tāva dānakathāya cittaṁ abhiramāpetvā pacchā sīle
niyojeti. dāyakānaṁ mahārāja dānapatīnaṁ cittaṁ mudukaṁ hoti
maddavaṁ siniddhaṁ iti tena dānasetusaṁkamena dānanāvāya
saṁsārasāgarapāramanugacchanti tasmā tesaṁ tathāgato kammabhūmiṁ paṭhamaṁ anusāsati
na ca tena kāyavacīviññattiṁ āpajjatīti.
bhante nāgasena viññattinti yaṁ vadesi katikā pana tā

page number: 244

viññattiyoti. viññatti mahārāja dvayaṁ kāyaviññatti ca
vacīviññatti cāti. taṁ pana kāyaviññatti dvayaṁ atthi sāvajjā
atthi anāvajjāti. vacīviññatti pana dvayaṁ atthi sāvajjā
atthi anāvajjāti. katamā kāyaviññatti sāvajjā. idhekacco
bhikkhu kulaṁ upagantvā anokāse ṭhito taṁ ṭhānaṁ na vijahati ayaṁ
kāyaviññatti sāvajjā na tāya viññāpitaṁ ariyā upajīvanti.
so ca puggalo ariyānaṁ samaye samuhe oñāto khīḷito paribhūto
acittikato hīḷito hoti garahito bhinnājīvotveva saṁkhyaṁ gacchati.
puna ca paraṁ mahārāja idhekacco bhikkhu kulaṁ upagantvā anokāse
ṭhito galaṁ paṇāmetvā morapekkhitaṁ pekkhati evaṁ no passantīti
tena ca taṁ passanti ayaṁpi kāyaviññatti sāvajjā. na tāya
viññāpitaṁ ariyā upajīvanti. so ca puggalo ariyānaṁ samaye
hīḷito hoti garahito bhinnājīvotveva saṁkhyaṁ gacchati. katamā
kāyaviññatti anavajjā. idhekacco bhikkhu kulaṁ upagantvā sato
samāhito sampajāno ṭhānepi aṭṭhānepi yathānusotthiṁ gantvā tiṭṭhati
dātukāmā āgametabbā adātukāmā pakkamitabbāti ayaṁ
kāyaviññatti anavajjā. tāya viññāpitaṁ ariyā upajīvanti. so
ca puggalo ariyānaṁ samaye vaṇṇito hoti thomito pasattho
sallekkhitācāro parisuddhājīvotveva saṁkhyaṁ gacchati. bhāsitametaṁ
mahārāja bhagavatā devātidevena

page number: 245

na ve yācanati sappaññā dhīrā garahanti yācanaṁ
uddissa iriyā tiṭṭhanti esā ariyāna yācanāti.
ayaṁ kāyaviññatti anavajjā. katamā vacīviññatti sāvajjā.
idhekacco mahārāja vācāya bahuvidhaṁ viññāpeti cīvarapiṇḍapāta-
senāsanagilānapaccayabhesajjaparikkhāre ayaṁ vacīviññatti sāvajjā.
tāya ca viññāpitaṁ ariyā na upajīvanti. so ca puggalo
ariyānaṁ samaye hīḷito hoti garahito bhinnājīvotveva saṁkhyaṁ gacchati.
puna ca paraṁ mahārāja idhekacco paresaṁ sāvento evaṁ bhāsati
iminā me atthoti. tāya ca vācāya paresaṁ yācitānaṁ tassa
lābho uppajjati ayaṁpi vacīviññatti sāvajjā. tāya ca viññāpitaṁ
ariyā na upajīvanti. so ca puggalo ariyānaṁ samaye hīḷito
hoti garahito bhinnājīvotveva saṁkhyaṁ gacchati. puna ca paraṁ mahārāja
idhekacco bhikkhu vacīvipphārena parisāya sāveti evañca evañca
bhikkhūnaṁ dātabbanti. tassa te vacanaṁ sutvā paṭikittitaṁ abhiharanti
ayaṁpi vacīviññatti sāvajjā. tāya ca viññāpitaṁ ariyā na
paribhuñjanti. so ca puggalo ariyānaṁ samaye oñāto hoti
hīḷito khīḷito garahito paribhūto acittikato bhinnājīvotveva saṁkhyaṁ
gacchati. nanu mahārāja thero sārīputto atthaṅgate suriye rattibhāge
gilāno samāno therena mahāmoggallānena bhesajjena pucchiyamāno
kathiyamāno vācaṁ bhindi. tassa tena vacībhedanena bhesajjaṁ uppajji.
atha thero sārīputto vacīvipphāreneva me idaṁ bhesajjaṁ uppannaṁ mā

page number: 246

me ājīvo bhijjīti ājīvabhedanabhayā taṁ bhesajjaṁ pajahi na upajīvi.
tāya ca viññāpitaṁ ariyā na paribhuñjanti. so ca puggalo ariyānaṁ
samaye oñāto hoti hīḷito khīḷito garahito paribhūto acittikato
bhinnājīvotveva saṁkhyaṁ gacchati. katamā anavajjā vacīviññatti. idha
mahārāja bhikkhu sati paccaye bhesajjaṁ viññāpeti ñātipavāritesu
puggalesu so rogabhesajjaṁ abhiharati ayaṁ vacīviññatti anavajjā.
tāyapi viññāpitaṁ ariyā upajīvanti. so ca puggalo ariyānaṁ samaye
vaṇṇito hoti thomito pasattho parisuddhājīvotveva saṁkhyaṁ gacchati
anumato tathāgatehi. yaṁ pana mahārāja bhagavatā kasibhāradvājassa
brāhmaṇassa bhojanaṁ jahitaṁ taṁ āveṭṭhananivetthananikaddananiggahapaṭi-
kammena nibbattaṁ tasmā taṁ piṇḍapātaṁ tathāgato paṭikkhipi na upajīvi
taṁ pajahīti.
sabbakālaṁ bhante nāgasena tathāgate bhuñjamāne devatā
dibbaojaṁ ākiranti udāhu dvīsuyeva piṇḍapātesu sūkaramaddave ca
madhupāyāse ca ākirantīti. sabbakālaṁ mahārāja tathāgate
bhuñjamāne devatā dibbaojaṁ gahetvā upatiṭṭhitvā uddhate
uddhate ālope dibbaojaṁ ākiranti. yathā mahārāja rañño
sūdā raññe bhuñjamāne sūpeyyaṁ gahetvā upatiṭṭhitvā kavale
sūpeyyaṁ ākiranti evameva kho mahārāja sabbakālaṁ tathāgate
bhuñjamāne devatā dibbaojaṁ gahetvā upatiṭṭhitvā uddhate uddhate
ālope dibbaojaṁ ākiranti. verañjāyaṁ mahārāja tathāgate

page number: 247

sukkayavapulake bhuñjamāne devatā dibbena ojena temayitvā
temayitvā upahariṁsu. tena tathāgatassa kāyo upaṭṭhito ahosīti.
lābhā vata bhante nāgasena tesaṁ devatānaṁ yā tathāgatassa sarīre
paṭijagganāya satataṁ samitaṁ ussukkaṁ āpannā. sādhu bhante
nāgasena evametaṁ tathā sampaṭicchāmīti.
gāthābhigītabhojanadānakathāya kathane pañho sattamo.
bhante nāgasena tumhe bhaṇatha tathāgatena catūhi asaṅkheyyehi
kappānaṁ kappasatasahassena ca etthantare sabbaññutañāṇaṁ paripācitaṁ
mahato janakāyassa uddharaṇāyāti. puna ca sabbaññutaṁ pattassa
appossukkattāya cittaṁ namati no dhammadesanāyāti. yathā nāma
bhante nāgasena issaṭṭho vā issaṭṭhasisso vā bahuke divase
saṅgāmatthāya upāsanaṁ sikkhitvā sampatte mahāyuddhe osakkeyya
evameva kho bhante nāgasena tathāgatena catūhi asaṅkheyyehi kappānaṁ
kappasatasahassena ca etthantare sabbaññutañāṇaṁ paripācayitvā
mahato janakāyassa samuddharaṇāya sabbaññutaṁ pattena dhammadesanāya
osakkitaṁ. yathā vā pana bhante nāgasena mallo vā mallasisso
vā bahuke divase nibbuddhaṁ sikkhitvā sampatte mallayuddhe
osakkeyya evameva kho bhante nāgasena tathāgatena catūhi
asaṅkheyyehi kappānaṁ kappasatasahassena ca etthantare sabbaññutañāṇaṁ
paripācetvā mahato janakāyassa samuddharaṇāya sabbaññutaṁ pattena
dhammadesanāya osakkitaṁ. kinnu kho bhante nāgasena bhayā tathāgatena

page number: 248

osakkitaṁ udāhu appossukkatāya osakkitaṁ udāhu dubbalatāya
osakkitaṁ udāhu asabbaññutāya osakkitaṁ. kiṁ tattha kāraṇaṁ
iṅgha me tvaṁ kāraṇaṁ brūhi kaṅkhāvitaraṇāya. yadi bhante
nāgasena tathāgatena catūhi asaṅkheyyehi kappānaṁ kappasatasahassena
ca etthantare sabbaññutañāṇaṁ paripācitaṁ mahato janakāyassa
samuddharaṇāya tenahi pattassa sabbaññutañāṇaṁ appossukkatāya
cittaṁ namati no dhammadesanāyāti taṁ vacanaṁ micchā. yadi pattassa
sabbaññutañāṇaṁ appossukkatāya cittaṁ namati no dhammadesanāya
tenahi tathāgatena catūhi asaṅkheyyehi kappānaṁ kappasatasahassena ca
etthantare sabbaññutañāṇaṁ paripācitaṁ mahato janakāyassa samuddharaṇāyāti
taṁ vacanaṁ micchā. ayampi ubhato koṭiko pañho gambhīro
dunnivedho tavānuppatto so tayā nibbāhitabboti.
paripācitañca mahārāja tathāgatena catūhi asaṅkheyyehi kappānaṁ
kappasatasahassena ca etthantare sabbaññutañāṇaṁ mahato janakāyassa
samuddharaṇāya pattasabbaññutañāṇassa ca appossukkatāya cittaṁ namati
no dhammadesanāya. tañca pana dhammagambhīradurānubodhasukhumaduppaṭivedhatāya
sattānañca ālayabalavatāya sakkāyadiṭṭhidaḷhasugahitatāya.
kinnu kho kathannu khoti appossukkatāya cittaṁ namati no dhammadesanāya
sattānaṁ paṭivedhacintanamānasaṁyeva taṁ. yathā mahārāja bhiṁsako sallakanto
sabbabyādhiparipīḷitaṁ naraṁ upagacchanto evaṁ cintayati kena nu kho
upakkamena katamena vā bhesajjena imassa sabbabyādhi vūpasameyyāti

page number: 249

evameva kho mahārāja tathāgatassa sabbakilesabyādhiparipīḷitaṁ janaṁ
disvā dhammañca duddasaṁ durānubodhaṁ disvā kinnu kho kathannu
khoti appossukkatāya cittaṁ namati no dhammadesanāya sattānaṁ
paṭivedhacintanamānasaṁyeva taṁ. yathā vā pana mahārāja rañño
khattiyassa muddhābhisittassa dovārikānīkaṭṭhapārisajjanegama-
bhaṭavalatthāmaccarājakaññārājūpajīvino jane disvā evaṁ cittaṁ tassa
uppajjati kinnu kho kathannu kho ime saṁgaṇhissāmīti evameva
kho tathāgatassa dhammaṁ gambhīraṁ nipuṇaṁ duddasaṁ durānubodhaṁ sukhumaṁ
duppaṭivedhitaṁ sattānañca ālayārāmataṁ sakkāyadiṭṭhiyā
daḷhasugahitatañca disvā kinnu kho kathannu khoti appossukkatāya cittaṁ
namati no dhammadesanāya sattānaṁ paṭivedhacintanamānasaṁyeva taṁ. apica
mahārāja tathāgatānaṁ dhammatā esā yaṁ brahmunā āyācitā
dhammaṁ desenti. tattha pana kiṁ kāraṇaṁ. tena samayena
ye manussā tāpasaparibbājakasamaṇabrāhmaṇā sabbe te
brahmadevatā honti brahmagarukā brahmaparāyanā tena tassa balavatāya
sabbaññutañāṇassa uttarassa sayaṁ brahmasugatassa onāmena sadevako
loko onamissati okappessati adhimuccissati tasmā tathāgatā
brahmunā āyācitā dhammaṁ desenti. tatthapi kāraṇaṁ
upadesessāmi. yathā mahārāja koci rājā vā rājamatto
vā yassa onamati apacitiṁ karoti balavatarassa tassa onāmena

page number: 250

avasesā janatā onamati apacitiṁ karoti evameva kho mahārāja
brahmunā onamitānaṁ tathāgatānaṁ sadevako loko onamissati.
pūjitapūjito mahārāja lokehi tasmā so mahābrahmā sabbe
tathāgate āyācati dhammadesanāya tena ca kāraṇena tathāgatā
brahmunā āyācitā dhammaṁ desentīti. sādhu bhante nāgasena suvedito
pañho atilahuko bhante veyyākaraṇo tathā sampaṭicchāmīti.
bhagavato dhammadesanāya
appossukkabhāvapañho aṭṭhamo.
bhante nāgasena bhāsitaṁ cetaṁ bhagavatā arahatā sammāsambuddhena
na me ācariyo atthi sadiso me na vijjati
sadevakasmiṁ lokasmiṁ natthi me paṭipuggaloti.
puna ca tathāgatena bhaṇitaṁ iti kho bhikkhave āḷāro kālāmo me
ācariyo samāno antevāsiṁ maṁ samānaṁ attanā samasamaṁ ṭhapesi
oḷārāya ca maṁ pūjāya pūjesīti. yadi bhante nāgasena
tathāgatassa ācariyo natthi tenahi iti kho bhikkhave āḷāro
kālāmo ācariyo me samāno antevāsiṁ maṁ samānaṁ attanā
samasamaṁ ṭhapesīti yaṁ vacanaṁ taṁ micchā. yadi bhagavatā bhaṇitaṁ iti
kho bhikkhave āḷāro kālāmo ācariyo me samāno antevāsiṁ
maṁ samānaṁ attanā samasamaṁ ṭhapesīti tenahi na me ācariyo
atthīti tampi vacanaṁ micchā. ayampi ubhato koṭiko pañho
gambhīro tavānuppatto so tayā nibbāhitabboti.

page number: 251

bhāsitaṁ cetaṁ mahārāja bhagavatā
na me ācariyo atthi sadiso me na vijjati
sadevakasmiṁ lokasmiṁ natthi me paṭipuggaloti.
puna bhaṇitañca tathāgatena iti kho bhikkhave āḷāro kālāmo
ācariyo me samāno antevāsiṁ maṁ samānaṁ attanā samasamaṁ
ṭhapesi oḷārāya ca maṁ pūjāya pūjesīti. tañca pana vacanaṁ
pubbe sambodhāya anabhisambuddhassa bodhisattassa sato ācariyabhāvaṁ
sandhāya bhāsitaṁ. pañcime mahārāja pubbe sambodhāya anabhisambuddhassa
bodhisattassa sato ācariyā yehi anusiṭṭho bodhisatto
tattha divasaṁ vītināmesi. katame pañca. ye te mahārāja
aṭṭha brāhmaṇā jātamatte bodhisatte lakkhaṇāni paṭiggaṇhiṁsu te
tassa sotthiṁ pavedayitvā rakkhakammaṁ akaṁsu. te tāva paṭhamaṁ
ācariyā. puna ca paraṁ mahārāja pitā tassa sirisuddhodano
rājā yaṁ tena samayena abhijātaṁ udiccaṁ jātivantaṁ padakaṁ veyyākaraṇaṁ
chaḷaṅgavantaṁ sabbamittaṁ nāma brāhmaṇaṁ upanetvā sovaṇṇena
bhiṅgārena udakaṁ onojetvā adāsi imaṁ kumāraṁ sikkhāpehīti. ayaṁ
dutiyo ācariyo. puna ca paraṁ mahārāja yā devatā bodhisattaṁ
saṁvejesi yassā vacanaṁ sutvā bodhisatto saṁviggo ubbiggo
tasmiṁ khaṇe nekkhammaṁ nikkhamitvā pabbaji. ayaṁ tatiyo ācariyo.
puna ca paraṁ mahārāja āḷāro kālāmo. ayaṁ catuttho ācariyo.
puna ca paraṁ mahārāja udako rāmaputto. ayaṁ pañcamo ācariyo.

page number: 252

ime kho mahārāja pubbe sambodhāya anabhisambuddhassa bodhisattassa
sato pañca ācariyā te pana pañca ācariyā lokiye dhamme.
imasmiñca pana mahārāja lokuttaradhamme sabbaññutañāṇapaṭilābhāya
natthi tathāgatassa anusāsako. sayambhū mahārāja tathāgato anācariyako
tasmā kāraṇā tathāgatena bhaṇitaṁ
na me ācariyo atthi sadiso me na vijjati
sadevakasmiṁ lokasmiṁ natthi me paṭipuggaloti.
sādhu bhante nāgasena evametaṁ tathā sampaṭicchāmīti.
buddhassa ācariyānācariyapañho navamo.
bhante nāgasena bhāsitaṁ cetaṁ bhagavatā āsavānaṁ khayāya samaṇo
hotīti. puna ca bhagavatā bhaṇitaṁ
catūhi dhammehi samaṅgibhūtaṁ
taṁ ve naraṁ samaṇamāhu loketi.
tatrīme cattāro dhammā khanti appāhāratā rativippahānaṁ
ākiñcaññaṁ. sabbānipi etāni aparikkhīṇāsavassa puggalassa sakilesassa
honti. yadi bhante nāgasena āsavānaṁ khayāya samaṇo hoti tenahi
catūhi dhammehi samaṅgibhūtaṁ
taṁ ve naraṁ samaṇamāhu loketi
yaṁ vacanaṁ taṁ micchā. yadi catūhi dhammehi samaṅgībhūto samaṇo
hoti tenahi āsavānaṁ khayāya samaṇo hotīti tampi vacanaṁ micchā.
ayampi ubhato koṭiko pañho .pe. nibbāhitabboti.

page number: 253

bhāsitaṁ cetaṁ mahārāja bhagavatā āsavānaṁ khayāya samaṇo
hotīti. bhaṇitañca bhagavatā
catūhi dhammehi samaṅgibhūtaṁ
taṁ ve naraṁ samaṇamāhu loketi.
ayaṁ mahārāja tattakena guṇavisesena bhaṇitā. idaṁ pana niravasesaṁ
vacanaṁ āsavānaṁ khayāya samaṇo hotīti. apica mahārāja yekeci
kilesupasamāya paṭipannā te sabbe upādāyupādāya samaṇo khīṇāsavo
aggamakkhāyati. yathā mahārāja yākāci thalajā pupphajātiyo
vassikaṁ tāsaṁ aggamakkhāyati. yākāci avasesā pupphajātiyo tāni
sabbāni pupphāniyeva upādāyupādāya janassa patthitāni pihitāni
vassikāni pupphāni evameva kho mahārāja yekeci kilesupasamāya
paṭipannā te sabbe upadāyupādāya samaṇo khīṇāsavo aggamakkhāyati.
yathā vā pana mahārāja sālibhojanaṁ aggaṁ. yākāci
avasesā vividhadhaññajātiyo tāni sabbāni upādāyupādāya bhojanāni
sarīrayāpanāya sāliyeva tāsaṁ aggamakkhāyati evameva kho mahārāja
yekeci kilesupasamāya paṭipannā te sabbe upādāyupādāya samaṇo
khīṇāsavo aggamakkhāyatīti. sādhu bhante nāgasena evameva kho
taṁ tathā sampaṭicchāmīti.
aggānaggasamaṇapañho dasamo.
tatiyo vaggo.
-----------

page number: 254

catutthavaggo
bhante nāgasena bhāsitaṁ cetaṁ bhagavatā mama vā bhikkhave pare
vaṇṇaṁ bhāseyyuṁ dhammassa vā saṅghassa vā vaṇṇaṁ bhāseyyuṁ tatra
tumhehi na ānando na somanassaṁ na cetaso ubbillāvitattaṁ
karaṇīyanti. puna ca tathāgato selassa brāhmaṇassa yathābhūte
vaṇṇe bhaññamāne ānandito sumano ubbillāvito bhiyyo uttariṁ
sakaguṇaṁ abhāsi
rājā hamasmi sela dhammarājā anuttaro
dhammena cakkaṁ vattemi cakkaṁ appaṭivattiyanti.
yadi bhante nāgasena tathāgatena bhāsitaṁ mama vā bhikkhave pare
vaṇṇaṁ bhāseyyuṁ dhammassa vā saṅghassa vā vaṇṇaṁ bhāseyyuṁ
tatra tumhehi na ānando na somanassaṁ na cetaso ubbillāvitattaṁ
karaṇīyanti tenahi selassa brāhmaṇassa yathābhūte vaṇṇe bhaññamāne
ānandito sumano ubbillāvito uttariṁ sakaguṇaṁ abhāsīti yaṁ
vacanaṁ taṁ micchā. yadi selassa brāhmaṇassa yathābhūte vaṇṇe
bhaññamāne ānandito sumano ubbillāvito uttariṁ sakaguṇaṁ abhāsi
tenahi mama vā bhikkhave pare vaṇṇaṁ bhāseyyuṁ .pe. karaṇīyanti
tampi vacanaṁ micchā. ayampi ubhato koṭiko pañho tayā
visajjitabboti.

page number: 255

bhāsitaṁpi hetaṁ mahārāja bhagavatā mama vā bhikkhave pare vaṇṇaṁ
bhāseyyuṁ dhammassa vā saṅghassa vā .pe. na ubbillāvitattaṁ
karaṇīyanti. selena brāhmaṇena yathābhūte vaṇṇe bhaññamāne
uttariṁ sakaguṇaṁ parikittesi
rājā hamasmi sela .pe. cakkaṁ appaṭivattiyanti.
paṭhamaṁ mahārāja bhagavā dhammassa sabhāvalakkhaṇaṁ sabhāvādhigataṁ yathābhūtaṁ
tathābhūtaṁ tadatthaṁ paridīpento abhāsi mama vā bhikkhave pare
vaṇṇaṁ bhāseyyuṁ .pe. na ubbillāvitattaṁ karaṇīyanti. yaṁ pana
selena brāhmaṇena yathābhūte vaṇṇe bhaññamāne uttariṁ sakaguṇaṁ
parikittesi rājā hamasmi .pe. anuttaroti taṁpi na lābhahetu na
yasahetu na pakkhahetu na antevāsikamyatāya atha kho anukampāya
kāruṇikāya hitavasena sattānaṁ evamimassa dhammassa paṭivedho bhavissati
tiṇṇañca māṇavakasatānanti evaṁ uttariṁ sakaguṇaṁ abhāsi
rājā hamasmi sela .pe. cakkaṁ appaṭivattiyanti.
sādhu bhante nāgasena evametaṁ tathā sampaṭicchāmīti.
vaṇṇabhaṇanapañho paṭhamo.
bhante nāgasena bhāsitaṁpi hetaṁ bhagavatā
ahiṁsāya paraṁ loke piyo hohisi māmakoti.
puna ca bhagavatā bhaṇitaṁ
niggahe niggahārahaṁ paggahe paggahārahanti.
niggaho nāma bhante nāgasena hatthacchejjaṁ pādacchejjaṁ vadho bandhanaṁ

page number: 256

karaṇaṁ maraṇaṁ santativikopanaṁ. na etaṁ vacanaṁ bhagavato yuttaṁ na
ca bhagavā arahati etaṁ vacanaṁ vattuṁ. yadi bhante nāgasena
bhagavatā bhaṇitaṁ
ahiṁsāya paraṁ loke piyo hohisi māmakoti
tenahi
niggahe niggahārahaṁ paggahe paggahārahanti
yaṁ vacanaṁ taṁ micchā. yadi bhagavatā bhaṇitaṁ
niggahe niggahārahaṁ paggahe paggahārahanti
tenahi
ahiṁsāya paraṁ loke piyo hohisi māmakoti
tampi vacanaṁ micchā. ayaṁ ubhato koṭiko pañho tayā visajji-
tabboti.
bhāsitaṁpi hetaṁ mahārāja bhagavatā
ahiṁsāya paraṁ loke piyo hohisi māmakoti.
puna ca bhagavatā bhaṇitaṁ
niggahe niggahārahaṁ paggahe paggahārahanti.
ahiṁsāya paraṁ loketi sabbesaṁ mahārāja tathāgatānaṁ anumataṁ esā
anusiṭṭhi dhammadesanā. dhammo hi mahārāja ahiṁsālakkhaṇo sabhāvavacanaṁ
etaṁ. yaṁ pana mahārāja tathāgato āha
niggahe niggahārahaṁ paggahe paggahārahanti
bhāsā esā. uddhataṁ mahārāja cittaṁ niggahetabbaṁ līnaṁ cittaṁ

page number: 257

paggahetabbaṁ akusalaṁ cittaṁ niggahetabbaṁ kusalaṁ cittaṁ paggahetabbaṁ
ayonisomanasikāro niggahetabbo yonisomanasikāro paggahetabbo
micchāpaṭipanno niggahetabbo sammāpaṭipanno paggahetabbo anariyo
niggahetabbo ariyo paggahetabbo coro niggahetabbo acoro
paggahetabboti.
hotu bhante nāgasena idāni tvaṁ paccāgatosi mama visayaṁ
yamahaṁ pucchāmi so me attho upagato. coro pana bhante nāgasena
niggaṇhantena kathaṁ niggahetabboti. coro mahārāja niggaṇhantena
evaṁ niggahetabbo paribhāsanīyo paribhāsitabbo daṇḍīyo daṇḍitabbo
pabbajānīyo pabbājitabbo bandhanīyo bandhitabbo ghātanīyo
ghātitabboti. yaṁ pana bhante nāgasena corānaṁ ghātanaṁ taṁ tathāgatānaṁ
anumatanti. na hi mahārājāti. kissa pana so coro anusāsaniyo
anumato tathāgatānanti. yo so mahārāja ghātiyati neso tathāgatānaṁ
anumatiyā ghātiyati sayaṁ katena so ghātiyati apica dhammena anusiṭṭhiṁ
anusāsiyati. sakkā pana mahārāja purisaṁ akarontaṁ anaparādhaṁ
vīthiyā carantaṁ gahetvā matiyā ghātayitunti. na hi bhanteti.
kena kāraṇenāti. akārakattā bhanteti. evameva kho
mahārāja coro na tathāgatānaṁ anumatena haññati sayaṁ katena so
haññati kiṁ panettha anusiṭṭho kañci dosaṁ āpajjatīti. na
kañci bhanteti. tenahi mahārāja tathāgatānaṁ anusiṭṭhi sammā

page number: 258

anusiṭṭhi hotīti. sādhu bhante nāgasena tathā sampaṭicchāmīti.
ahiṁsāniggahapañho dutiyo.
bhante nāgasena bhāsitaṁ cetaṁ bhagavatā akkodhano vigatakhīlo
hamasmīti. puna ca there sārīputtamoggallāne saparise paṇāmesi.
kinnu kho bhante nāgasena kuppito parisaṁ paṇāmesi udāhu tuṭṭho
parisaṁ paṇāmesi etaṁ tāva jānāhi imaṁ jānāmāti. yadi bhante
nāgasena kuppito parisaṁ paṇāmesi tenahi tathāgatassa kodho
appahīno. yadi tuṭṭho parisaṁ paṇāmesi tenahi avatthusmiṁ
ajānantena kataṁ hoti. ayampi ubhato koṭiko pañho tayā
visajjitabboti.
bhāsitaṁ petaṁ mahārāja bhagavatā akkodhano vigatakhīlo hamasmīti.
paṇāmitā ca sārīputtamoggallānā pamukhā saparisā tañca pana
na kopena. yathā mahārāja kocideva puriso mahāpaṭhaviyā mūle
vā pāsāṇe vā sakkharāya vā khāṇuke vā visame vā kalale
vā khalitvā patati api nu kho mahārāja mahāpaṭhavī kuppitā pātetīti.
natthi bhante mahāpaṭhaviyā kopo vā pasādo vā anunayapaṭighavippamuttā
mahāpaṭhavī sayameva so asaññāya khalitvā pattīti. evameva
kho mahārāja natthi tathāgatassa kopo vā pasādo vā
anunayapaṭighavippamutto tathāgato arahaṁ sammāsambuddho atha kho sayaṁ
katena te aggasāvakā attano aparādhena paṇāmitā. yathā
vā pana mahārāja samuddo na matena kuṇapena saṁvasati yaṁkiñci

page number: 259

saṁkhasevālapaṇakakuṇapaṁ mahāsamudde taṁ khippameva niccambhati. api
nu kho mahārāja mahāsamuddo kuppito taṁ taṁ niccambhatīti.
natthi bhante mahāsamuddassa kopo vā pasādo vā
anunayapaṭighavippamutto mahāsamuddoti. evameva kho mahārāja natthi
tathāgatassa kopo vā pasādo vā anunayapaṭighavippamutto tathāgato
arahaṁ sammāsambuddho atha kho sayaṁ kateneva te attano aparādhena
paṇāmitā. yathā mahārāja mahāpaṭhaviyā khalito patati evaṁ
jinasāsanavare khalito paṇāmiyati. yathā mahārāja samuddo matakuṇapaṁ
niccambhati evaṁ jinasāsanavare khalito paṇāmiyati. yaṁ pana te
tathāgato paṇāmesi tesaṁ atthakāmo hitakāmo sukhakāmo visuddhikāmo
evaṁ ime jātijarābyādhimaraṇehi parimuccissantīti paṇāmesīti.
sādhu bhante nāgasena evametaṁ tathā sampaṭicchāmīti.
bhikkhupaṇāmapañho tatiyo.
bhante nāgasena tumhe bhaṇatha buddho sabbaññūti. puna ca
tathāgatena sārīputtamoggallānapamukhe bhikkhusaṅghe paṇāmite
pātupeyyakā sakyā brahmā ca sahampati vījūpamena ca vacchataruṇūpamena
ca upadassetvā bhagavantaṁ pasādesuṁ khamāpesuṁ nijjhattaṁ akaṁsu.
kiṁ nu kho bhante nāgasena añātā tā upamā tathāgatassa yāhi
bhagavā upamāhi pasanno orato khamito nijjhattakato upasanno.
yadi bhante nāgasena tathāgatassa tāva upamā añātā tenahi
buddho asabbaññū. yadi bhante ñatvā davakamyatā vimaṁsāpekkho

page number: 260

paṇāmesi tenahi gathāgatassa akāruññatā bhavati. ayampi
ubhato koṭiko pañho durānubodho so tavānuppattoti.
sabbaññū ca mahārāja tathāgato tehi ca upamehi bhagavā
pasanno orato khamito nijjhattakato upasanno. dhammassāmī
mahārāja tathāgato te ca devamanussā tathāgatappavediteneva upamena
bhagavantaṁ pasādesuṁ. yathā mahārāja itthī sāmikasseva santakena
dhanena sāmikaṁ ārādheti toseti pasādeti tañca sāmiko sādhūti
abhinumodati evameva kho mahārāja pātupeyyakā sakyā brahmā ca
sahampati tathāgatappavediteneva upamena tathāgataṁ ārādhesuṁ pasādesuṁ
tesañca tathāgato sādhūti abhinumodati. yathā vā pana mahārāja
kappako nāma rañño santakena suvaṇṇapattena rañño uttamaṅge
pasādhayamāno rājānaṁ pasādeti tassa rājā pasanno
yathicchakamanuppadesi evameva kho mahārāja te tathāgataṁ ārādhesuṁ tesañca
tathāgato sabbadukkhaparimuttiṁ deseti. yathā vā pana mahārāja
saddhivihāriko upajjhāyassa bhattaṁ upanāmento upajjhāyaṁ ārādheti
pasādeti tañca upajjhāyo abhinumodati evameva kho mahārāja
pātupeyyakā sakyā brahmā ca sahampati tathāgatappavediteneva
upamena tathāgataṁ ārādhesuṁ pasādesuṁ tosesuṁ tesañca tathāgato sādhūti
sampaṭicchatīti. sādhu bhante nāgasena tathā sampaṭicchāmīti.
buddhasabbaññūsayapaṇāmapañho cattatho.

page number: 261

bhante nāgasena bhāsitaṁ cetaṁ bhagavatā
aniketaṁ anālayaṁ etaṁ ve munidassananti.
puna ca bhagavatā bhaṇitaṁ
vihāre kāraye ramme vāsayettha bahussuteti.
ayaṁ ubhato koṭiko pañho .pe. nibbāhitabboti.
bhāsitaṁ cetaṁ mahārā bhagavatā
aniketaṁ anālayaṁ etaṁ ve munidassananti.
puna bhaṇitañca
vihāre kāraye ramme vāsayettha bahussuteti.
yaṁ mahārāja bhagavatā bhaṇitaṁ vacanaṁ aniketamanālayanti taṁ asesavacanaṁ
niravasesavacanaṁ nippariyāyavacanaṁ samaṇānuvicchakaṁ samaṇasāruppaṁ
samaṇapaṭirūpaṁ samaṇārahaṁ samaṇagocaraṁ samaṇapatiṭṭhitaṁ. yathā mahārāja
āraññiko migo araññe pavane caramāno nirālayo aniketo
yathicchitaṁ yāti evameva kho mahārāja bhikkhu aniketo anālayo
etaṁ ve munidassananti cinteyya. yaṁ pana mahārāja bhagavatā bhaṇitaṁ
vihāre kāraye ramme vāsayettha bahussuteti
taṁ dve atthavase sampassamānena bhagavatā bhaṇitaṁ. katame dve.
vihāradānaṁ nāma sabbabuddhehi vaṇṇitaṁ thomitaṁ anumataṁ pasaṁsitaṁ te
vihāradānaṁ datvā jātijarābyādhimaraṇehi parimuccissantīti idaṁ paṭhamaṁ
vihāradāne ānisaṁsaṁ. puna ca paraṁ mahārāja vihāre vijjamāne
bahū bhikkhū viyattā bhavissanti sulabhā dassanakāmānaṁ aniketā

page number: 262

duddasā bhavissantīti idaṁ dutiyaṁ vihāradāne ānisaṁsaṁ. ime dve
atthavase sampassamānena tathāgatena bhaṇitaṁ
vihāre kāraye ramme vāsayettha bahussuteti.
na tattha buddhaputtena ālayo nikete karaṇīyoti. sādhu bhante
nāgasena tathā sampaṭicchāmīti.
aniketānālayakaraṇapañho pañcamo.
bhante nāgasena bhāsitaṁpi cetaṁ bhagavatā
uttiṭṭhe nappamajjeyya udare saṁyamo siyāti.
puna ca bhagavatā bhaṇitaṁ ahaṁ kho pana udāyi appekadā iminā
pattena samatittikaṁpi bhuñjāmi bhiyyopi bhuñjāmīti. yadi bhante
nāgasena bhagavatā bhāsitaṁ
uttiṭṭhe nappamajjeyya udare saṁyamo siyāti
tenahi ahaṁ kho pana udāyi appekadā iminā pattena samatittikaṁpi
bhuñjāmi bhiyyopi bhuñjāmīti yaṁ vacanaṁ taṁ micchā. yadi bhagavatā
bhaṇitaṁ ahaṁ kho pana udāyi appekadā iminā pattena samatittikaṁpi
bhuñjāmi bhiyyopi bhuñjāmīti tenahi
uttiṭṭhe nappamajjeyya udare saṁyamo siyāti
tampi vacanaṁ micchā. ayampi ubhato koṭiko pañho
tavānuppatto so tayā nibbāhitabboti.
bhāsitampetaṁ mahārāja bhagavatā
uttiṭṭhe nappamajjeyya udare saṁyamo siyāti.

page number: 263

bhaṇitañca ahaṁ kho pana udāyi appekadā iminā pattena samatittikaṁpi
bhuñjāmi bhiyyopi bhuñjāmīti. yaṁ mahārāja bhagavatā bhaṇitaṁ
uttiṭṭhe nappamajjeyya udare saṁyamo siyāti
taṁ sabhāvavacanaṁ jinamuniarahantapaccekabuddhasabbaññūnaṁ vacanaṁ. udare
mahārāja asaṁyato pāṇaṁpi hanati adinnaṁpi ādiyati paradāraṁpi gacchati
musāpi bhaṇati majjaṁpi pivati mātaraṁpi jīvitā voropeti pitaraṁpi
jīvitā voropeti arahantaṁpi jīvitā voropeti saṅghaṁpi bhindati paduṭṭhena
cittena tathāgatassa lohitaṁpi uppādeti. nanu mahārāja devadatto
udare asaṁyato saṅghaṁ bhinditvā kappaṭṭhitiyakammaṁ āyūhati. evarūpāni
aññāni bahuvidhāni kāraṇāni disvā bhagavatā bhaṇitaṁ udare saṁyamo
siyāti. udare saṁyato mahārāja catusaccābhisamayaṁ abhisameti
cattāri sāmaññaphalāni sacchikaroti catūsu paṭisambhidāsu navasu ca
samāpattīsu chasu abhiññāsu vasībhāvaṁ pāpuṇāti kevalañca samaṇadhammaṁ
pūreti. nanu mahārāja suvapotako udare saṁyamo hutvā guṇena
yāva tāvatiṁsabhavanaṁ kampetvā sakkaṁ devānamindaṁ upaṭṭhānaṁ upanesi.
evarūpāni aññāni bahuvidhāni disvā bhagavatā bhaṇitaṁ udare
saṁyamo siyāti. yadidaṁ mahārāja bhagavatā bhaṇitaṁ ahaṁ kho
panudāyi appekadā iminā pattena samatittikaṁpi bhuñjāmi bhiyyopi
bhuñjāmīti taṁ katakiccena niṭṭhitakaraṇīyena siddhatthena vusitasāmaññena
nirāvaraṇena sabbacakkhunā sayambhunā tathāgatena attānaṁ upādāya
bhaṇitaṁ. yathā mahārāja virecitassa vantassa anuvāsitassa

page number: 264

sappāyakiriyā icchitabbā hoti evameva kho mahārāja sakilesassa
adiṭṭhasaccassa udare saṁyamo karaṇīyo hoti. yathā vā pana
mahārāja maṇiratanassa subhassa pabhassarassa jotimantassa abhijātassa
parisuddhassa majjananighaṁsanaparisodhanāya karaṇīyaṁ na hoti evameva kho
mahārāja buddhassa bhagavato buddhavisaye pāramigatassa kiriyākaraṇesu
āvaraṇaṁ na hotīti. sādhu bhante nāgasena tathā sampaṭicchāmīti.
udarasaṁyamapañho chaṭṭho.
bhante nāgasena bhaṇitaṁ cetaṁ bhagavatā tathāgatapajapavedito
bhikkhave dhammavinayo vivaṭo virocati no paṭicchannoti. puna ca
pāṭimokkhuddeso kevalañca vinayapiṭakaṁ pihitaṁ paṭicchannaṁ hoti.
yadi bhante nāgasena jinasāsane yuttaṁ vā samayaṁ vā labhetha
vinayapaññatti vivaṭā sobheyya tena kāraṇena kevalaṁ tattha sikkhā
saṁyamo niyamo sīlaguṇāacārapaññatti attharaso dhammaraso vimuttiraso.
yadi bhante nāgasena bhagavatā bhāsitaṁ tathāgatappavedito
bhikkhave dhammavinayo vivaṭo virocati no paṭicchannoti tenahi
pāṭimokkhuddeso kevalañca vinayapiṭakaṁ pihitaṁ paṭicchannanti yaṁ vacanaṁ
taṁ micchā. yadi pāṭimokkhuddeso kevalañca vinayapiṭakaṁ pihitaṁ
paṭicchannaṁ tenahi tathāgatappavedito bhikkhave dhammavinayo vivaṭo
virocati no paṭicchannoti yaṁ vacanaṁ taṁ micchā. ayaṁpi ubhato
koṭiko pañho tavānuppatto so tayā nibbāhitabboti.
bhāsitaṁpi cetaṁ mahārāja bhagavatā tathāgatappavedito bhikkhave

page number: 265

dhammavinayo vivaṭo virocati no paṭicchannoti. puna ca
pāṭimokkhuddeso kevalañca vinayapiṭakaṁ pihitaṁ paṭicchannaṁ. tañca pana
na sabbesaṁ sīmaṁ katvā pihitaṁ. tividhena mahārāja bhagavatā
pāṭimokkhuddeso sīmaṁ katvā pihito pubbakānaṁ tathāgatānaṁ vaṁsavasena
pihito dhammassa gurukattā pihito bhikkhubhūmiyā gurukattā pihito.
kathaṁ pubbakānaṁ jinānaṁ vaṁsavasena pihito. vaṁso eso
mahārāja sabbesaṁ pubbakānaṁ tathāgatānaṁ yadidaṁ bhikkhumajjhe
pāṭimokkhuddeso avasesānaṁ pihito. yathā mahārāja khattiyānaṁ
khattiyamāyā khattiyesveva carati evametaṁ khattiyānaṁ lokassa paveṇi
avasesānaṁ pihitā evameva kho mahārāja vaṁso eso sabbesaṁ
pubbakānaṁ tathāgatānaṁ yadidaṁ bhikkhumajjhe pāṭimokkhuddeso avasesānaṁ
pihito. evaṁ pubbakānaṁ tathāgatānaṁ vaṁsavasena pāṭimokkhuddeso
sīmaṁ katvā pihito. kathaṁ dhammassa gurukattā pāṭimokkhuddeso
sīmaṁ katvā pihito. dhammo mahārāja guruko bhāriko tattha
susamattakārī aññaṁ ārādheti taṁ tattha paramparā asamattakāritāya
khayantaṁ pāpuṇāti na taṁ tattha paramparāya samattakāritāya pāpuṇāti
mā cāyaṁ sāradhammo pavaradhammo asamattakārīnaṁ hatthagato oñāto
avañāto hīḷito jīḷito garahito bhavatu mā cāyaṁ sāradhammo
pavaradhammo dujjanagaṇena oñāto .pe. garahito bhavatūti evaṁ
dhammassa gurukattā pāṭimokkhuddeso sīmaṁ katvā pihito. yathā

page number: 266

mahārāja sāradharapavaraṁ abhirūpaṁ jātimantaṁ rattacandanaṁ sabhārappattamanugataṁ
khattiyakaññāya añāyarūpaṁ añāṇe hīḷitaṁ bhavati evameva
kho mahārāja mā cāyaṁ sāradhammo pavaradhammo paramparā
asamattakārīnaṁ hatthagato oñāto avañāto hīḷito khīḷito garahito bhavatu
mā cāyaṁ sāradhammo pavaradhammo dujjanagaṇena garahito bhavatūti evaṁ
dhammassa gurukattā pāṭimokkhuddeso sīmaṁ katvā pihito. kathaṁ
bhikkhubhūmiyā gurukattā pāṭimokkhuddeso sīmaṁ katvā pihito.
bhikkhubhāvo mahārāja atulo appameyyo anagghaniyo na sakkā
kenaci agghāpetuṁ tuletuṁ parimetuṁ ayaṁ evarūpe bhikkhubhāveṭṭhito loko
asamasamo bhavati. tesaṁyeva bhikkhūnaṁ antare pāṭimokkhuddeso
carati. yathā mahārāja loke yaṁkiñci pavaraṁ nāma dhanasāraṁ
vatthaṁ vā attharaṇaṁ vā hayagajarathaturagasuvaṇṇarajaṭaṁ vā itthīratanaṁ
ānayanti kataṁ kammāsubhaṁ sabbe te rājānamanugatā bhavanti evameva
kho mahārāja yāvatā loke sikkhāpariyattiācārasīlaniyamasaṁvaraguṇā
sabbe te bhikkhusaṅghamanugatā bhavanti. evaṁ bhikkhubhūmiyā gurukattā
pāṭimokkhuddeso sīmaṁ katvā pihitoti. sādhu bhante nāgasena
tathā sampaṭicchāmīti.
dhammavinayapaṭicchannapañho sattamo.
bhante nāgasena bhāsitampi hetaṁ bhagavatā sampajānamusāvāde
pārājiko hotīti. puna ca bhaṇitaṁ tathāgatena sampajānamusāvāde lahukaṁ
āpattiṁ āpajjati ekassa santike desanāvatthukanti. bhante nāgasena

page number: 267

dvinnaṁ ko viseso kiṁ nānākaraṇaṁ yañca ekena musāvādena
ucchijjati yañca ekena musāvādena satikiccho hoti. yadi bhante
nāgasena bhagavatā bhāsitaṁ sampajānamusāvāde pārājiko hotīti
tenahi sampajānamusāvāde lahukaṁ āpattiṁ āpajjati ekassa santike
desanāvatthukanti yaṁ vacanaṁ taṁ micchā. yadi tathāgatena bhaṇitaṁ
sampajānamusāvāde lahukaṁ āpattiṁ āpajjati ekassa santike
desanāvatthukanti tenahi sampajānamusāvāde pārājiko hotīti yaṁ vacanaṁ
tampi micchā. ayaṁpi ubhato koṭiko pañho tavānuppatto so
tayā nibbāhitabboti.
bhāsitampi cetaṁ mahārāja bhagavatā sampajānamusāvāde pārājiko
hotīti. bhaṇitañca sampajānamusāvāde lahukāpattiṁ āpajjati ekassa
santike desanāvatthukanti tañca pana vatthukavasena garukalahukaṁ hoti
taṁ kiṁ maññasi mahārāja idha koci puriso aññatarassa purisassa
pāṇinā pahāraṁ dadeyya tassa pana tumhe kiṁ daṇḍaṁ dhārethāti.
yadi bhante nāgasena so āhato na khamati tassa mayaṁ akkhamane
kahāpaṇaparamaṁ daṇḍaṁ pāpeyyāmāti. yadi pana mahārāja soyeva
puriso tava pāṇinā pahāraṁ dadeyya tassa pana kiṁ daṇḍoti.
hatthapādaṁpissa bhante nāgasena chindāpeyyāma yāva sīsaṁ kaḷīracchedā
chindāpeyyāma sabbagehaṁ vilumpāpeyyāma ubhatopakkhe yāva sattamakulā
pāpeyyāma ugghaṭāpeyyāmāti. ko panettha mahārāja viseso
kiṁ nānākaraṇaṁ yaṁ ekassa pāṇinā pahāre sukhumo kahāpaṇo

page number: 268

daṇḍo yañca tava pāṇinā pahāre hatthapādacchedaṁ yāva sīsaṁ
kaḷīracchedāpanā sabbagehaṁ vilumpāpanaṁ ubhatopakkhe yāva sattamakulā
samugghāṭoti. vatthuvasena bhanteti. evameva kho mahārāja
sampajānamusāvāde vatthuvasena garukalahukaṁ hotīti. sādhu bhante
nāgasena evameva kho taṁ tathā sampaṭicchāmīti.
musāvādagarulahubhāvapañho aṭṭhamo.
bhante nāgasena bhāsitaṁ bhagavatā ahamasmi bhikkhave brāhmaṇo
yācayogo satataṁ payatapāṇi antimadehadharo anuttaroti. puna ca
bhaṇitaṁ etadaggaṁ bhikkhave mama sāvakānaṁ bhikkhūnaṁ appābādhānaṁ
yadidaṁ bākuloti. bhagavato ca sarīre bahukkhattuṁ ābādho uppanno
dissati. yadi bhante nāgasena tathāgato anuttaro ahosi tenahi
etadaggaṁ bhikkhave mama sāvakānaṁ bhikkhūnaṁ appābādhānaṁ yadidaṁ
bākuloti yaṁ vacanaṁ taṁ micchā. yadi bāluko appābādho ahosi
tenahi tathāgato anuttaroti yaṁ vacanaṁ taṁ micchā. ayaṁpi ubhato
koṭiko pañho tavānuppatto so tayā nibbāhitabboti.
bhāsitampi cetaṁ mahārāja bhagavatā ahamasmi bhikkhave brāhmaṇo
yācayogo satataṁ payatapāṇi antimadehadharo anuttaroti. bhaṇitañca
etadaggaṁ bhikkhave mama sāvakānaṁ bhikkhūnaṁ appābādhānaṁ yadidaṁ
bākuloti. tañca pana mahārāja bāhiraṁ āgamādhigamaṁ pariyattiṁ.
santi kho pana mahārāja bhagavato sāvakā ṭhānacaṅkamikā te ṭhānena ca
caṅkamena divasaṁ vītināmenti. bhagavā pana mahārāja ṭhānena caṅkamena

page number: 269

nisajjāya sayanena rattindivaṁ vītināmeti. ye te mahārāja bhikkhū
ṭhānacaṅkamikā te tena guṇavisesena atirekā. santi kho mahārāja
bhagavato sāvakā ekāsanikā te jīvitahetupi dutiyabhojanaṁ na bhuñjanti.
bhagavā pana mahārāja dutiyaṁ chātena bhuñjati. ye mahārāja
bhikkhū ekāsanikā te tena visesena guṇena atirekā.
anekavidhāni mahārāja tāni kāraṇāni taṁ sandhāya bhaṇitāni. bhagavā
pana mahārāja anuttaro sīlena samādhinā paññāya vimuttiyā
vimuttiñāṇadassanena balena vesārajjena aṭṭhārasahi buddhadhammehi.
kevalabuddhavisaye idaṁ sandhāya bhaṇitaṁ anuttaroti. yathā mahārāja
manussesu eko jātimā hoti eko dhanavā eko vijjavā eko
sippavā eko sūro eko vicakkhaṇo sabbepi te lokasmiṁ
bhaveyyuṁ apica kho tesaṁ rājāyeva uttamo hoti evameva kho
mahārāja bhagavā sabbasattānaṁ aggo jeṭṭho seṭṭho. ayaṁ pana
āyasmā bākulo appābādho so abhinihāravasena byādhitaṁ apanetvā
appābādho bhaṇito etadaggoti. sādhu bhante nāgasena evametaṁ
tathā sampaṭicchāmīti.
yācayogapañho navamo.
catuttho vaggo.
-------------

page number: 270

pañcamavaggo
bhante nāgasena bhāsitampetaṁ bhagavatā etadaggaṁ bhikkhave mama
sāvakānaṁ bhikkhūnaṁ iddhimantānaṁ yadidaṁ mahāmoggallānoti. puna
ca kira so laguḷehi corehi paripothito bhinnasīso sañcuṇṇitaṭṭhimaṁsa-
dhamanimiñjaparigatto taṇḍulasambalo viya ahosi teneva upaddavena
so parinibbutoti. yadi bhante nāgasena thero mahāmoggallāno
iddhiyā koṭiṁ gato tenahi laguḷehi corehi paripothito parinibbutoti yaṁ
vacanaṁ taṁ micchā. yadi laguḷehi corehi paripothito parinibbuto
tenahi iddhiyā koṭiṁ gatoti tampi vacanaṁ micchā. kiṁ na samattho
iddhiyā attano upaghātaṁ apanayituṁ sadevakassapi lokassa paṭisaraṇaṁ
bhavituṁ arahoti. ayampi ubhato koṭiko pañho tavānuppatto
so tayā nibbāhitabboti.
bhāsitampetaṁ mahārāja bhagavatā etadaggaṁ bhikkhave mama sāvakānaṁ
bhikkhūnaṁ iddhimantānaṁ yadidaṁ mahāmoggallānoti āyasmā ca
mahāmoggallāno laguḷahato parinibbuto tañca pana kammādhiggahitenāti.
nanu bhante nāgasena iddhimato iddhivisayopi kammavipākopi dve
acintiyā acintiyena acintiyaṁ apanayitabbaṁ. yathā nāma keci phalakāmā
kapiṭṭhena kapiṭṭhaṁ pothenti ambena ambaṁ pothenti evameva kho bhante
nāgasena acintiyena acintiyaṁ pothayitvā apanetabbanti. acintiyānaṁ
mahārāja ekaṁ adhimattaṁ balavataraṁ. yathā mahārāja mahiyā rājāno

page number: 271

honti samajaccā samajaccānampi tesaṁ eko sabbe abhibhavitvā
āṇaṁ pavatteti evameva kho mahārāja tesaṁ acintiyānaṁ kammavipākaṁyeva
adhimattaṁ balavataraṁ kammavipākaṁyeva sabbe abhibhaviya āṇaṁ pavatteti
kammādhiggahitassa avasesā kiriyā okāsaṁ na labhanti. idha pana
mahārāja koci puriso kismiñcideva karaṇe aparajjhati na tassa
mātā vā pitā vā bhaganī vā bhātaro vā sakhī vā sahāyakā
vā tāyanti. atha kho rājāyeva tattha abhibhaviya āṇaṁ pavatteti
kiṁ tattha kāraṇaṁ aparādhikattā evameva kho mahārāja tesaṁ acintiyānaṁ
kammavipākaṁyeva adhimattaṁ balavataraṁ kammavipākaṁyeva sabbe abhibhaviya āṇaṁ
pavatteti kammādhiggahitassa avasesā kiriyā okāsaṁ na labhanti.
yathā vā pana mahārāja mahiyā davaḍāhe samuṭṭhite ghaṭasahassampi
udakaṁ na sakkoti nibbāpetuṁ atha kho aggiyeva tattha abhibhaviya
āṇaṁ pavatteti kiṁ tattha kāraṇaṁ balavattā tejassa evameva kho
mahārāja tesaṁ acintiyānaṁ kammavipākaṁyeva adhimattaṁ balavataraṁ
kammavipākaṁyeva sabbe abhibhaviya āṇaṁ pavatteti kammādhiggahitassa avasesā
kiriyā okāsaṁ na labhanti. tasmā mahārāja āyasmato
mahāmoggallānassa kammādhiggahitassa laguḷehi corehi pothiyamānassa
iddhiyā samannāhāro nāhosīti. sādhu bhante nāgasena evameva
kho taṁ tathā sampaṭicchāmīti.
iddhiyā kammavipākabalavatarapañho paṭhamo.

page number: 272

bhante nāgasena bhāsitametaṁ bhagavatā dhammatādhammapariyāye pubbeva
bodhisattānaṁ mātāpitaro niyatā honti bodhi niyato hoti aggasāvakā
niyatā honti putto niyato hoti upaṭṭhāko niyato hotīti.
puna ca tumhe bhaṇatha tusite kāye ṭhito bodhisatto aṭṭha
mahāvilokanāni viloketi kālaṁ viloketi dīpaṁ viloketi desaṁ viloketi
janettiṁ viloketi kulaṁ viloketi āyuṁ viloketi māsaṁ viloketi
nekkhammaṁ viloketīti. bhante nāgasena aparipakke jhāṇe bujjhanaṁ
natthi. parikke ñāṇe na sakkā nimmesantarampi āgametuṁ
kasmā bodhisatto kālaṁ viloketi kamhi kāle uppajjāmīti.
yadi bhante nāgasena pubbeva bodhisattassa mātāpitaro niyatā
tenahi kulaṁ viloketīti yaṁ vacanaṁ taṁ micchā. yadi kulaṁ viloketi
tenahi pubbeva bodhisattassa mātāpitaro niyatāti tampi vacanaṁ
micchā. ayaṁpi ubhato koṭiko pañho tavānuppatto so tayā
nibbāhitabboti.
niyatā mahārāja pubbeva bodhisattassa mātāpitaro kulañca
bodhisatto viloketi. kinti pana kulaṁ viloketi ye me mātāpitaro
te khattiyā udāhu brāhmaṇāti evaṁ kulaṁ viloketi. aṭṭhannaṁ
mahārāja pubbeva anāgataṁ oloketabbaṁ hoti. katamesaṁ
aṭṭhannaṁ. vāṇijassa mahārāja pubbeva vikayabhaṇḍaṁ oloketabbaṁ
hoti. hatthināgassa pubbeva soṇḍāya anāgato maggo
oloketabbo hoti. sākaṭassa pubbeva anāgataṁ titthaṁ oloketabbaṁ

page number: 273

hoti. niyāmakassa pubbeva anāgataṁ tīraṁ oloketvā nāvā
pesetabbā hoti. bhiṁsakassa pubbeva āyuṁ oloketvā āturo
upasaṅkamitabbo hoti. uttarasetussa pubbeva thirāthirabhāvaṁ
jānitvā abhirūhitabbaṁ hoti. bhikkhussa pubbeva anāgataṁ kālaṁ
paccavekkhitvā bhojanaṁ bhuñjitabbaṁ hoti. bodhisattānaṁ pubbeva
kulaṁ oloketabbaṁ hoti khattiyakulaṁ brāhmaṇakulaṁ vāti. imesaṁ
kho mahārāja aṭṭhannaṁ pubbeva anāgataṁ oloketabbaṁ hotīti.
sādhu bhante nāgasena evametaṁ tathā sampaṭicchāmīti.
bodhisattassa dhammatāpañho dutiyo.
bhante nāgasena bhāsitampi hetaṁ bhagavatā na bhikkhave attānaṁ
pātetabbaṁ yo pāteyya yathādhammo kāretabboti. puna ca
tumhe bhaṇatha yattha katthaci bhagavā sāvakānaṁ dhammaṁ desayamāno
anekapariyāyena jātiyā jarāya byādhino maraṇassa samucchedāya
dhammaṁ deseti yo hi koci jātijarābyādhimaraṇaṁ samatikkamati taṁ
paramāya pasaṁsāya pasaṁsatīti. yadi bhante nāgasena bhagavatā bhāsitaṁ
na bhikkhave attānaṁ pātetabbaṁ yo pāteyya yathādhammo kāretabboti
tenahi jātiyā jarāya byādhino maraṇassa samucchedāya yā dhammadesanā
desitā sā micchā. yadi jātiyā jarāya byādhino maraṇassa
samucchedāya dhammadesanā saccaṁ tenahi na bhikkhave attānaṁ
pātetabbanti yaṁ vacanaṁ taṁ micchā bhavati. ayaṁpi ubhato koṭiko

page number: 274

pañho tavānuppatto so tayā nibbāhitabboti.
bhāsitaṁ cetaṁ mahārāja bhagavatā na bhikkhave attānaṁ pātetabbaṁ
yo pāteyya yathādhammo kāretabboti. yattha katthacipi bhagavatā
sāvakānaṁ dhammaṁ desiyamānena ca anekapariyāyena jātiyā jarāya
byādhino maraṇassa samucchedāya dhammo desito. tattha pana
kāraṇaṁ atthi yena yattha katthaci bhagavā paṭikkhipi ca samādapesi
ca. sīlavā mahārāja sīlasampanno agadasamo sattānaṁ
kilesavisavināsano osathasamo sattānaṁ kilesabyādhivūpasamano udakasamo
sattānaṁ kilesarajojallassa vāhano maṇiratanasamo sattānaṁ
sabbasampattivaradado nāvāsamo sattānaṁ caturoghapāragamano satthavāhanasamo
sattānaṁ jātikantārataraṇo vātasamo sattānaṁ tividhaggisantāpaparinibbāpano
mahāmeghavuṭṭhisamo sattānaṁ mānasaparipūraṇo ācariyasamo
sattānaṁ kusalasikkhāpako desikasamo sattānaṁ khemapathaṁ ācikkhaṇo.
evarūpo mahārāja bahuguṇo anekaguṇo appamāṇaguṇo guṇarāsī
guṇapuñjo sattānaṁ āyukaro vuḍḍhikārī sīlavā mā vinassīti
sattānaṁ anukampāya bhagavā mahārāja sikkhāpadaṁ paññāpesi na
bhikkhave attānaṁ pātetabbaṁ yo pāteyya yathādhammo kāretabboti.
idamettha mahārāja kāraṇaṁ yena kāraṇena bhagavā paṭikkhipi.
bhāsitaṁ cetaṁ mahārāja therena kumārakassapena vicitrakathikena pāyāsissa
rājaññassa paralokaṁ pakittamānena yathā yathā kho rājañña
samaṇabrāhamaṇā sīsavanto kalyāṇadhammā ciraṁ dīghamaddhānaṁ loke tiṭṭhanti

page number: 275

tathā tathā bahujanahitāya paṭipajjanti bahujanasukhāya lokānukampāya
atthāya hitāya sukhāya devamanussānanti. kena pana kāraṇena bhagavā
samādapesi jātipi mahārāja dukkhā jarāpi dukkhā byādhipi dukkhā
maraṇaṁpi dukkhaṁ sokaparidevadukkhadomansasupāyāsāpi dukkhā appiyehi
sampayogopi dukkho piyehi vippayogopi dukkho mātāpitumaraṇaṁpi
bhātubhaginimaraṇaṁpi puttadhītudāramaraṇaṁpi ñātimaraṇaṁpi dukkhaṁ ñātibyasanaṁpi
rogabyasanaṁpi bhogabyasanaṁpi sīlabyasanaṁpi diṭṭhibyasanaṁpi dukkhaṁ rājabhayaṁpi
corabhayaṁpi saverabhayaṁpi dubbhikkhabhayaṁpi aggibhayaṁpi udakabhayaṁpi ummibhayaṁpi
kumbhilabhayaṁpi āvaṭṭabhayaṁpi susukābhayaṁpi attānuvādabhayaṁpi parānuvādabhayaṁpi
asilokabhayaṁpi parisasārajjabhayaṁpi daṇḍabhayaṁpi duggatibhayaṁpi ājīvikabhayaṁpi
maraṇabhayaṁpi sabbantaṁ dukkhaṁ hatthacchedaṁ pādacchedaṁ kaṇṇacchedaṁ
nāsacchedaṁ mukhacchedaṁ bilaṅgathālakaṁ saṅkhamuṇḍikaṁ rāhumukhaṁ jotimālakaṁ
hatthapajjotikaṁ erakavāsikaṁ ciravāsikaṁ eṇeyyakaṁ balisamaṁsakaṁ kahāpaṇakaṁ
khārapatticchakaṁ palighaparivattikaṁ palāsapīḷakaṁ tattena telena āsiñcanaṁ
sunakhakhādāpanaṁ sūlāarohananti evarūpāni mahārāja anekavidhāni dukkhāni
saṁsārasotagato satto anubhavati. yathā mahārāja himavante
pabbate abhivuṭṭhaṁ udakaṁ gaṅgāya nadiyā pāsāṇasakkharakhara-
marumabāavāṭagakkarasusarukkhakallolaūmiāvaraṇanīvaraṇamūlikasākhāsu
pariyottharati evameva kho mahārāja evarūpāni bahuvidhāni enakavidhāni
dukkhāni saṁsārasotagato anubhavati. pavattaṁ mahārāja dukkhaṁ appavattaṁ
sukhaṁ appavattassa guṇaṁ pavatte ca bhayaṁ dīpayamāno bhagavā

page number: 276

appavattassa sacchikiriyāya jātijarābyādhimaraṇassa samatikkamāya samādapesi.
idamettha mahārāja kāraṇaṁ yena kāraṇena bhagavā samādapesīti.
sādhu bhante nāgasena pañho tayā suniddiṭṭho sukathito
kāraṇaṁ upanetīti.
attanipātanapañho tatiyo.
bhante nāgasena bhāsitaṁ cetaṁ bhagavatā mettāya bhikkhave
cetovimuttiyā āsevitāya bhāvitāya bahulīkatāya yānīkatāya vatthukatāya
anuṭṭhitāya paricitāya susamāraddhāya ekādasānisaṁsā pāṭikaṅkhā.
katame ekādasa. sukhaṁ supati sukhaṁ paṭibujjhati na pāpakaṁ supinaṁ
passati manussānaṁ piyo hoti amanussānaṁ piyo hoti devatā
rakkhanti nāssa aggi vā visaṁ vā satthaṁ kamati tuvaṭaṁ cittaṁ
samādhiyati mukhavaṇṇo vippasīdati asammuḷho kālaṁ karoti uttariṁ
appaṭivijjhanto brahmalokūpago hotīti. puna ca tumhe bhaṇatha
so sāmo suvaṇṇo mettāvihārī migasaṁghehi parivuto pavane
vicaranto pilayakkhena raññā viddho visapitena sarena tattheva
mucchito patitoti. yadi bhante nāgasena bhagavatā bhāsitaṁ mettāya
bhikkhave cetovimuttiyā āsevitāya .pe. uttariṁ appaṭivijjhanto
brahmalokūpago hotīti tenahi sāmo suvaṇṇo mettāvihārī migasaṁghehi
parivuto pavane vicaranto pilayakkhena raññā viddho visapitena
sarena tattheva mucchito patitoti yaṁ vacanaṁ taṁ micchā. yadi sāmo
suvaṇṇo mettāvihārī migasaṁghehi parivuto pavane vicaranto pilayakkhena

page number: 277

raññā viddho visapitena sarena tattheva mucchito patito tenahi
mettāya bhikkhave cetovimuttiyā āsevitāya .pe. nāssa aggi
vā visaṁ vā satthaṁ vā kamatīti yaṁ vacanaṁ taṁ micchā. ayaṁpi
ubhato koṭiko pañho paramasaṇho sukhumo gambhīro nipuṇo
manussānaṁ gatte vimhayo sedā muñceyyuṁ so tavānuppatto
vijaṭehi etaṁ mahājaṭājaṭitaṁ anāgatānaṁ jinputtānaṁ cakkhuṁ dehi
nibbāhanāyāti.
bhasitampi cetaṁ mahārāja bhagavatā mettāya bhikkhave
cetovimuttiyā āsevitāya .pe. uttariṁ appaṭivijjhanto brahmalokūpago
hotīti. sāmopi suvaṇṇo mettāvihārī migasaṁghehi parivuto pavane
carati so pilayakkhena raññā viddho visapitena sarena tattheva
mucchito patito. tattha pana mahārāja kāraṇaṁ atthi. katamaṁ tattha
kāraṇaṁ. nete mahārāja guṇā puggalassa mettābhāvanāya ete
guṇā. sāmo mahārāja suvaṇṇo ghaṭaṁ ukkhipanto tasmiṁ khaṇe
mettābhāvanāya pamatto ahosi. yasmiṁ mahārāja khaṇe puggalo
mettaṁ sammāpanno hoti na tassa puggalassa tasmiṁ khaṇe aggi
vā visaṁ vā satthaṁ vā kamati. tassa ye keci ahitakāmā
upagantvā taṁ na passanti na tasmiṁ okāsaṁ labhanti. nete
mahārāja guṇā puggalassa mettābhāvanāyete guṇā. upamāyapi taṁ
jānāhi. yathā mahārāja puriso saṅgāme sūro abhejjakavacajālikaṁ
sannayhitvā saṅgāmaṁ otarati tassa otarantassa soro khitto

page number: 278

upagantvā patati vikirati na tassa okāsaṁ labhati na ete mahārāja
guṇā saṅgāmasūrassa abhejjakavacajālikāya ete guṇā yassa saro
khitto upagantvā patati vikirati evameva kho mahārāja na ete
guṇā puggalassa mettābhāvanāya ete guṇā. yasmiṁ mahārāja
khaṇe puggalo mettaṁ samāpanno hoti na tassa puggalassa tasmiṁ
khaṇe aggi vā visaṁ vā satthaṁ vā kamati. yathā vā pana mahārāja
puriso dibbaṁ antaradhānaṁ mūlaṁ hatthe kareyya yāva taṁ mūlaṁ tassa
hatthagataṁ hoti tāva na añño koci pakatimanusso taṁ purisaṁ
passati neso mahārāja guṇo purisassa mūlasseso guṇo
antaradhānassa yaṁ so pakatimanussānaṁ cakkhupathe na dassati evameva kho
mahārāja na ete guṇā puggalassa mettābhāvanāya ete guṇā.
yasmiṁ mahārāja khaṇe puggalo mettaṁ samāpanno hoti na tassa
puggalassa tasmiṁ khaṇe aggi vā visaṁ vā satthaṁ vā kamati.
tassa ye keci ahitaṁ esino upagantvā na sakkonti ahitaṁ
kātunti. acchariyaṁ bhante nāgasena abhūtaṁ bhante nāgasena
sabbapāpanivāraṇā mettābhāvanāti. sabbakusalaguṇāvahā mahārāja
mettābhāvanā hitānampi ahitānampi. ye te sattā viññāṇabaddhā
sabbesaṁ mahānisaṁsā mettābhāvanā saṁvibhajitabbāti.
mettānisaṁsapañho catuttho.
bhante nāgasena kusalakārissāpi akusalakārissāpi dvinnaṁ vipāko
samasamo udāhu koci viseso atthīti. atthi mahārāja kusalassa

page number: 279

ca akusalassa ca viseso. kusalaṁ mahārāja sukhavipākaṁ saggasaṁvattanikaṁ
akusalaṁ dukkhavipākaṁ nirayasaṁvattanikanti. bhante nāgasena tumhe
bhaṇatha devadatto ekantakaṇho ekantakāḷakehi dhammehi samannāgato
bodhisatto ekantasukko ekantasukkehi dhammehi samannāgatoti. puna
ca devadatto bhave bhave yasena ca pakkhena ca bodhisattena sadiso
hoti samasamo kadāci adhiko vā. yadā devadatto nagare bārāṇasiyaṁ
brahmadattassa rañño purohitaputto ahosi tadā bodhisatto
yasasā ca nihīno jāto chavakacaṇḍālakule ahosi vijjādharo vijjaṁ
parivattetvā akāle araññe ambaphalāni nibbattesi. ettha
tāva bodhisatto devadattato jātiyā nihīno. puna ca paraṁ yadā
devadatto rājā ahosi mahipati sabbakāmasamaṅgī tadā bodhisatto
tasseva upabhogo ahosi hatthināgo sabbalakkhaṇasampanno tassa
ācāragativilāsaṁ asahamāno rājā vadhamicchanto hatthācariyaṁ evaṁ
avaca asikkhito te ācariya hatthināgo tassa ākāsagamanaṁ nāma
kārehīti tatthapi tāva bodhisatto devadattato jātiyā nihīno
tiracchānagato lāmako. puna ca paraṁ yadā devadatto manusso
ahosi pavane tiṭṭhati so tadā bodhisatto mahākapi nāma makkaṭo
ahosi balavā pañcanāgabaladharo. yadā bodhisatto chaddanto
nāma hatthināgo ahosi tadā so luddhako taṁ hatthināgaṁ ghātesi
tatthapi tāva devadatto adhikataro. puna ca paraṁ yadā devadatto
manusso ahosi vanacarako aniketavāsī tadā bodhisatto sakuṇo

page number: 280

ahosi tittiro nāma mantasajjhāyiko tadāpi so pavanaṁ caranto
taṁ sakuṇaṁ ghātesi tatthapi tāva devadatto jātiyāyeva adhikataro.
puna ca paraṁ yadā devadatto dummatinagare kulāpu nāma kāsirājā
ahosi tadā bodhisatto tāpaso ahosi khantivādī tadā so rājā
tassa tāpasassa kuddho hatthapāde vaṁsakaḷīre viya chindāpesi tatthapi
devadatto adhikataro jātiyā ca yasena ca. puna ca paraṁ yadā
devadatto acelako ahosi korambhiko nāma tadā bodhisatto
pandarako nāma nāgarājā ahosi tatthapi tāva devadattoyeva
yoniyā adhikataro. puna ca paraṁ yadā devadatto manusso
ahosi pavane jaṭilako tadā bodhisatto tacchako nāma mahāsūkaro
ahosi tatthapi tāva devadattoyeva yoniyā adhikataro. puna ca
paraṁ yadā devadatto cetīsu uparicaro nāma rājā ahosi
uparipurisamatte gagane vehāsaṅgamo tadā bodhisatto kapilo nāma
brāhmaṇo ahosi tatthapi tāva devadattoyeva jātiyā adhikataro
yasena ca. puna ca paraṁ yadā devadatto manusso ahosi sāmo
nāma tadā bodhisatto ruru nāma migarājā ahosi tatthapi tāva
devadattoyeva yoniyā adhikataro. puna ca paraṁ yadā devadatto
manusso ahosi susāmo nāma luddhako pavanacarako tadā bodhisatto
hatthināgo ahosi so luddhako tassa hatthināgassa sattakkhattuṁ
dante chinditvā hari tatthapi tāva devadattoyeva yoniyā adhikataro.
puna ca paraṁ yadā devadatto siṅgālo ahosi khattiyadhammo so

page number: 281

yāvatā jambūdīpe padesarājāno te sabbe anuyutte akāsi tadā
bodhisatto vidhuro nāma paṇḍito ahosi tatthapi tāva devadatto
yasena adhikataro. puna ca paraṁ yadā devadatto hatthināgo hutvā
laṭukikāya sakuṇiyā putte ghātesi tadā bodhisattopi hatthināgo
ahosi yūthapati tatthapi tāva te ubho samasamā ahesuṁ. puna ca
paraṁ yadā devadatto yakkho ahosi adhammo nāma tadā bodhisatto
yakkho ahosi sudhammo nāma tatthapi tāva te ubho samasamā
ahesuṁ. puna ca paraṁ yadā devadatto nāviko ahosi pañcannaṁ
kulasatānaṁ issaro tadā bodhisattopi nāviko ahosi pañcannaṁ
kulasatānaṁ issaro tatthapi tāva te ubhopi samasamā ahesuṁ.
puna ca paraṁ yadā devadatto sākho nāma migarājā ahosi tadā
bodhisattopi nigrodho nāma migarājā ahosi tatthapi tāva te
ubho samasamā ahesuṁ. puna ca paraṁ yadā devadatto kaṇḍahālo nāma
purohito ahosi tadā bodhisatto cando nāma rājakumāro ahosi
tatthapi tāva anena kaṇḍahālo adhikataro. puna ca paraṁ yadā
devadatto satthavāho ahosi pañcannaṁ sakaṭasatānaṁ issaro tadā
bodhisattopi satthavāho ahosi pañcannaṁ sakaṭasatānaṁ issaro
tatthapi tāva te ubho samasamā ahesuṁ. puna ca paraṁ yadā
devadatto alāto nāma mahāsenāpati ahosi so sabbaṁ mahārajjaṁ
ekamukhaṁ akāsi tadā bodhisatto nārado nāma brahmā ahosi

page number: 282

tatthapi tāva te ubho samasamā ahesuṁ. puna ca paraṁ yadā
devadatto brahmadatto nāma kāsikarājā ahosi tadā bodhisatto
mahāpadumakumāro nāma tassa putto ahosi tadā so rājā sakaṁ
puttaṁ corappapāte khipāpesi. yato kutoci pitāva puttānaṁ
adhiko ahosi visiṭṭho. tatthapi tāva devadatto uttaro
adhiko ca. puna ca paraṁ yadā devadatto mahāpatāpo nāma rājā
ahosi tadā bodhisatto tassa putto dhammapālo nāma kumāro
ahosi tadā so rājā sakassa puttassa hatthapāde sīsaṁ ca
chedāpesi tatthapi tāva devadatto uttaro adhikataro dissati.
ajjetarahi ubhopi te sakyakule jāyiṁsu. bodhisatto buddho ahu
sabbaññū devadatto assa atidevassa sāsane pabbajji so iddhiṁ
nibbattetvā buddhālayaṁ dassesi. kinnu kho bhante nāgasena yaṁ
mayā bhiṇitaṁ taṁ sabbaṁ pi tathaṁ udāhu vitathanti. yaṁ tvaṁ mahārāja
bahuvidhaṁ kāraṇaṁ osāresi sabbantaṁ tatheva no vitathanti. yadi
bhante nāgasena kaṇho ca sukko ca ubho samasamagatikā honti
tenahi kusalaṁpi akusalaṁpi samasamavipākaṁ hotīti. na hi mahārāja
kusalaṁpi akusalaṁpi samasamavipākaṁ hoti na hi mahārāja devadatto
sabbehi janehi paṭiviruddho bodhisatto neva paṭiviruddho yo tassa
bodhisatte paṭivirodho so tasmiṁyeva bhave vipaccati phalaṁ deti.
devadatto mahārāja issariye ṭhito janapadesu ārakkhaṁ deti
setusabhāpuññālayaṁ kārāpeti samaṇabrāhmaṇakapaṇavaṇibbakānaṁ

page number: 283

yathāpaṇihitaṁ dānaṁ deti so tassa vipākena bhave sampattiṁ labhati
tassetaṁ mahārāja na sakkā vattuṁ vinā dānena damanena saññamena
uposathakammena sampattiṁ anubhavatīti. yaṁ pana tuvaṁ mahārāja evaṁ
vadeyyāsi devadatto ca bodhisatto ca ekato anuparivattantīti
so na jātisatassa accayena samāgamo ahosi na jātisahassassa
accayena na jātisatasahassassa accayena kadāci karahaci bahunnaṁ
ahorattānaṁ accayena samāgamo ahosi. yaṁ panetaṁ mahārāja bhagavatā
kāṇakacchapūpamaṁ upadassitaṁ manussattapaṭilābhāya tathūpamaṁ mahārāja
imesaṁ samāgamaṁ dhārehi. na mahārāja bodhisattassa devadatteneva
saddhiṁ samāgamo ahosi. theropi mahārāja sārīputto
anekajātisatasahassāni bodhisattassa pitā ahosi mahāpitā ahosi
cullapitā ahosi bhātā ahosi putto ahosi bhāgineyyo ahosi
mitto ahosi. bodhisatto mahārāja anekajātisatasahassāni
therassa sārīputtassa pitā ahosi .pe. mitto ahosi. sabbepi
te mahārāja sattā sattanikāyapariyāpannā saṁsārasotamanugatā
saṁsārasotena vuyhantā appiyehipi piyehipi samāgacchanti. yathā mahārāja
udakaṁ sotena vuyhamānaṁ suciasucikalyāṇapāpakehi saddhiṁ samāgacchati
evameva kho mahārāja sabbepi sattā sattanikāyapariyāpannā
saṁsārasotaṁ anugatā saṁsārasotena vuyhantā appiyehipi piyehipi
samāgacchanti. devadatto mahārāja yakkho samāno attanā
adhammiko samāno pare adhamme niyojetvā

page number: 284

sattapaññāsavassakoṭiyo saṭṭhiñca vassasatasahassāni mahāniraye pacci.
bodhisattopi mahārāja yakkho samāno attanā dhammiko samāno pare dhamme
niyojetvā sattapaññāsavassakoṭiyo saṭṭhiñca vassasatasahassāni
sagge pamodi sabbakāmayasasamaṅgī. api ca mahārāja devadatto
imasmiṁ bhave buddhaṁ anusāsaniyaṁ appasādesi sakilesabhāgikena so
samaggañca saṁghaṁ bhinditvā paṭhaviṁ pāvisi tathāgato bujjhitvā
sabbadhamme nibbuto upadhisaṁkhayeti. sādhu bhante nāgasena evametaṁ
tathā dhāreyyāmīti.
kusalākusalasamasamapañho pañcamo.
bhante nāgasena bhāsitampi hetaṁ bhagavatā
sace labhetha khaṇaṁ vā raho vā
nimantakaṁ vāpi labhetha tādisaṁ
sabbāpi itthiyo kareyyu pāpaṁ
aññaṁ aladdhā piṭhasappinā saddhinti.
puna ca evaṁ kathiyati mahosathassa bhariyā amarā nāma itthī gāmake
ṭhapitā pavutthapatikā raho nisinnā vivittā rājapaṭisamaṁ sāmikaṁ
karitvā sahassena nimantiyamānā pāpakammaṁ nākāsīti. yadi
bhante nāgasena bhagavatā bhaṇitaṁ
sace labhetha khaṇaṁ vā raho vā
nimantakaṁ vāpi labhetha tādisaṁ

page number: 285

sabbāpi itthiyo kareyyu pāpaṁ
aññaṁ aladdhā pīṭhasappinā saddhinti
tenahi mahosathassa bhariyā amarā nāma itthī gāmake ṭhapitā
pavutthapatikā raho nisinnā vivittā rājapaṭisamaṁ sāmikaṁ karitvā
sahassenapi nimantiyamānā pāpakammaṁ nākāsīti yaṁ vacanaṁ taṁ micchā.
yadi mahosathassa bhariyā .pe. pāpakammaṁ nākāsi tenahi
sace labhetha khaṇaṁ vā raho vā .pe.
aññaṁ aladdhā pīṭhasappinā saddhinti
yaṁ vacanaṁ taṁ micchā. ayaṁpi ubhato koṭiko pañho tavānuppatto
so tayā nibbāhitabboti.
bhāsitampi hetaṁ mahārāja bhagavatā
sace labhetha khaṇaṁ vā raho vā
nimantakaṁ vāpi labhetha tādisaṁ
sabbāpi itthiyo kareyyu pāpaṁ
aññaṁ aladdhā pīṭhasappinā saddhinti.
puna ca kathiyati mahosathassa bhariyā amarā nāma itthī gāmake
ṭhapitā pavutthapatikā raho nisinnā vivittā rājapaṭisamaṁ sāmikaṁ
karitvā sahassena nimantiyamānā pāpakammaṁ na akāsīti. kareyya
mahārāja itthī sahassaṁ labhamānā tādisena purisena saddhiṁ pāpakammaṁ.
sā na kareyya sace khaṇaṁ vā raho vā nimantakaṁ vā tādisaṁ
labheyya. vicinantā sā mahārāja amarā itthī na addasa khaṇaṁ

page number: 286

vā raho vā nimantakaṁ vāpi tādisaṁ. idhaloke garahabhayā khaṇaṁ na
passi paraloke nirayabhayā khaṇaṁ na passi pāpaṁ chiddanti khaṇaṁ na
passi piyaṁ amuñcitukāmā khaṇaṁ na passi sāmikassa gurukatāya
khaṇaṁ na passi dhammaṁ apacāyantī khaṇaṁ na passi anariyaṁ garahantī
khaṇaṁ na passi kiriyaṁ abhinditukāmā khaṇaṁ na passi. evarūpehi
bahukehi kāraṇehi khaṇaṁ apassitvā pāpaṁ na akāsi. rahopi sā
loke vicinitvā apassantī pāpaṁ nākāsi. sace sā manussehi
raho labheyya atha amanussehi raho na labheyya sace amanussehi
raho labheyya atha paracittavidūhi paṇḍitehi raho na labheyya sace
paricittavidūhi paṇḍitehi raho labheyya atha attanova pāpehi raho
na labheyya sace sā saṁvāsena attanova pāpehi raho labheyya
atha adhammena raho na labheyya. evarūpehi bahuvidhehi kāraṇehi
raho alabhitvā pāpakammaṁ nākāsi. nimantakaṁ pi sā loke
vicinitvā tādisaṁ alabhantī pāpaṁ nākāsi. mahosatho mahārāja
paṇḍito aṭṭhavīsatiyā aṅgehi samannāgato. katamehi aṅgehi.
mahosatho mahārāja paṇḍito sūro hirimā ottappī sapakkho
mittasampanno khamo sīlavā saccavādī soceyyasampanno akkodhano
anatimānī anusuyyako viriyavā āyūhiko saṅgahako saṁvibhāgī
sakhilo nivātavutti saṇho asaṭho amāyāvī atibuddhinayasampanno
vijjāsampanno kittimā hito upanissitānaṁ patthito
sabbajanassa dhanavā yasavā. mahosatho mahārāja paṇḍito imehi

page number: 287

aṭṭhavīsatiyā aṅgehi samannāgato. sā aññaṁ tādisaṁ nimantakaṁ
alabhitvā pāpaṁ nākāsīti. sādhu bhante nāgasena evametaṁ tathā
sampaṭicchāmīti.
amarādevīpañho chaṭṭho.
bhante nāgasena bhaṇitaṁ cetaṁ bhagavatā vigatabhayasantāsā
arahantoti. puna ca nagare rājagahe dhanapālakaṁ hatthiṁ bhagavati
āgacchantaṁ disvā pañca khīṇāsavasatāni pariccajitvā jinavaraṁ
pakkantāni disāvidisaṁ ekaṁ ṭhapetvā theraṁ ānandaṁ. kinnu kho
bhante nāgasena te arahantā bhayā pakkantā paññāyissati sakena
kammenāti dasabalaṁ pātetukāmā pakkantā udāhu tathāgatassa atulaṁ
vipulaṁ asamaṁ pāṭiheraṁ daṭṭhukāmā pakkantā. yadi bhante nāgasena
bhaṇitaṁ tathāgatena vigatabhayasantāsā arahantoti tenahi nagare rājagahe
dhanapālakaṁ hatthiṁ bhagavati āgacchantaṁ disvā pañca khīṇāsavasatāni
pariccajitvā jinavaraṁ pakkantāni disāvidisaṁ ekaṁ ṭhapetvā theraṁ
ānandanti yaṁ vacanaṁ taṁ micchā. yadi nagare rājagahe dhanapālakaṁ
hatthiṁ bhagavati āgacchantaṁ disvā pañca khīṇāsavasatāni pariccajitvā
jinavaraṁ pakkantāni disāvidisaṁ ekaṁ ṭhapetvā theraṁ ānandaṁ tenahi
vigatabhayasantāsā arahantoti yaṁ vacanaṁ tampi micchā. ayampi
ubhato koṭiko pañho tavānuppatto so tayā nibbāhitabboti.
bhāsitampi hetaṁ mahārāja bhagavatā vigatabhayasantāsā arahantoti.
nagarepi rājagahe dhanapālakaṁ hatthiṁ bhagavati āgacchantaṁ disvā pañca

page number: 288

khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā
theraṁ ānandaṁ. tañca pana na bhayā nāpi bhagavantaṁ pātetukāmatāya.
yena pana hetunā mahārāja te arahanto bhāyeyyuṁ vā
taseyyuṁ vā tesaṁ so hetu arahantānaṁ samucchinno tasmā arahanto
vigatabhayasantāsā. bhāyati nu kho mahārāja mahāpaṭhavī khaṇante
vā bhindante vā dhārante vā samuddapabbatasikharepīti. na hi
bhanteti. kiṁkāraṇāti. natthi bhante mahāpaṭhaviyā so hetu
yena hetunā mahāpaṭhavī bhāyeyya vā taseyya vāti. evameva
kho mahārāja natthi arahantānaṁ so hetu yena hetunā arahanto
bhāyeyyuṁ vā taseyyuṁ vā. bhāyati nu kho mahārāja girisikharaṁ
bhindante vā pothayante vā agginā dahante vāti. na hi
bhanteti. kena kāraṇenāti. natthi bhante girisikharassa so hetu yena
hetunā girisikharaṁ bhāyeyya vā taseyya vāti. evameva kho
mahārāja natthi arahantānaṁ so hetu yena hetunā arahanto bhāyeyyuṁ
vā taseyyuṁ vā. yadipi mahārāja lokadhātusatasahassesu ye keci
sattā sattanikāyapariyāpannā sabbepi te sattihatthā ekaṁ arahantaṁ
parivāretvā tāseyyuṁ na taṁ kātuṁ sakkā na arahantānaṁ cittassa kiñcipi
aññathattaṁ bhaveyya. kiṁ kāraṇā. arahantānaṁ vigatabhayasantāsahetuto.
apica mahārāja sabbesaṁ khīṇāsavānaṁ evaṁ cetasā cetoparivitakko
udapādi ajja naravarapavare jinavaravasabhe nagaravaramnupaviṭṭhe
vīthiyā dhanapālako hatthī appatissati asaṁsayaṁ devātidevaṁ upaṭṭhāko

page number: 289

na pariccajissati yadi mayaṁ sabbepi bhagavantaṁ na pariccajissāma
ānandassa guṇo pākaṭo na bhavissati na hi tattha kathāsamuppatti
bhavissati na heva tathāgataṁ samupagamissati hatthināgo handa mayaṁ
apagacchāma evamidaṁ mahato janakāyassa kilesabandhanamokkho bhavissati
ānandassa ca guṇo pākaṭo bhavissatīti. evaṁ te ānisaṁsaṁ disvā
arahanto disāvidisaṁ pakkantāti. sādhu bhante nāgasena natthi
arahantānaṁ bhayaṁ vā santāso vā evametaṁ tathā sampaṭicchāmīti.
khīṇāsavānaṁ abhāyanapañho sattamo.
bhante nāgasena bhāsitampetaṁ bhagavatā
santhavato bhayaṁ jātaṁ niketā jāyatī rajo
aniketamasanthavaṁ etaṁ ve munidassananti.
puna ca bhaṇitaṁ
vihāre kāraye ramme vāsayettha bahussuteti.
yadi bhante nāgasena tathāgatena bhaṇitaṁ
santhavato bhayaṁ jātaṁ .pe. etaṁ ve munidassananti
tenahi
vihāre kāraye ramme vāsayettha bahussuteti
yaṁ vacanaṁ taṁ micchā. yadi tathāgatena bhaṇitaṁ
vihāre kāraye ramme vāsayettha bahussuteti
tenahi santhavato bhayaṁ jātaṁ .pe. etaṁ ve munidassananti tampi

page number: 290

vacanaṁ micchā. ayaṁpi ubhato koṭiko pañho tavānuppatto so
tayā nibbāhitabboti. bhāsitampetaṁ mahārāja bhagavatā
santhavato bhayaṁ jātaṁ niketā jāyatī rajo
aniketamasanthavaṁ etaṁ ve munidassananti.
bhaṇitañca
vihāre kāraye ramme vāsayettha bahussuteti.
yaṁ mahārāja bhagavatā bhaṇitaṁ
santhavato bhayaṁ jātaṁ .pe. etaṁ ve munidassananti
taṁ sabhāvadassanaṁ anavasesavacanaṁ nissesavacanaṁ nippariyāyavacanaṁ
samaṇānucchavikaṁ samaṇasāruppaṁ samaṇapaṭirūpaṁ samaṇārahaṁ samaṇagocaraṁ
samaṇapaṭipadā samaṇapaṭipatti. yathā mahārāja āraññako migo araññe
pavane caramāno nirālayo aniketo yathicchakaṁ sayati evameva kho
mahārāja bhikkhunā
santhavato bhayaṁ jātaṁ niketā jāyatī rajo
aniketamasanthavaṁ etaṁ ve munidassananti
cintetabbaṁ. yampi pana mahārāja bhagavatā bhaṇitaṁ
vihāre kāraye ramme vāsayettha bahussuteti
taṁ dve atthavase sampassamānena bhagavatā bhaṇitaṁ. katame dve.
vihāradānaṁ nāma sabbabuddhehi vaṇṇitaṁ anumataṁ thomitaṁ pasaṭṭhaṁ taṁ
vihāradānaṁ datvā jātijarāmaraṇā parimuccissatīti ayaṁ tāva paṭhamo
ānisaṁso vihāradāne. puna ca paraṁ vihāre vijjamāne bhikkhuniyo

page number: 291

byattasaṅketā bhavissanti sulabhadassanaṁ dassanakāmānaṁ anikete
duddassanā bhavissantīti ayaṁ dutiyo ānisaṁso vihāradāne. ime
dve atthavase sampassamānena bhagavatā bhaṇitaṁ
vihāre kāraye ramme vāsayettha bahussuteti.
na tattha buddhaputtena ālayo karaṇīyo niketeti. sādhu bhante
nāgasena evametaṁ tathā sampaṭicchāmīti.
santhavapañho aṭṭhamo.
bhante nāgasena bhāsitampetaṁ bhagavatā ahamasmi bhikkhave
brāhmaṇo yācayogo sadā payatapāṇi antimadehadharo anuttaro
bhiṁsako sallakantoti. puna ca bhaṇitaṁ bhagavatā etadaggaṁ bhikkhave
mama sāvakānaṁ bhikkhūnaṁ appābādhānaṁ yadidaṁ bākuloti. bhagavato
ca sarīre bahukkhattuṁ ābādho uppanno dissati. yadi bhante
nāgasena tathāgato anuttaro tenahi etadaggaṁ bhikkhave mama sāvakānaṁ
bhikkhūnaṁ appābādhānaṁ yadidaṁ bākuloti yaṁ vacanaṁ taṁ micchā. yadi
thero bākulo appābādhānaṁ aggo tenahi ahamasmi bhikkhave
brāhmaṇo yācayogo sadā payatapāṇi antimadehadharo anuttaro
bhiṁsako sallakantoti tampi vacanaṁ micchā. ayampi ubhato koṭiko
pañho tavānuppatto so tayā nibbāhitabboti.
bhāsitampetaṁ mahārāja bhagavatā ahamasmi bhikkhave brāhmaṇo
yācayogo sadā payatapāṇi antimadehadharo anuttaro bhiṁsako
sallakantoti. bhaṇitañca etadaggaṁ bhikkhave mama sāvakānaṁ bhikkhūnaṁ

page number: 292

appābādhānaṁ yadidaṁ bākuloti. tañca pana bāhirānaṁ āgamānaṁ
adhigamānaṁ pariyattīnaṁ attani vijjamānattaṁ sandhāya bhāsitaṁ. santi
kho mahārāja bhagavato sāvakā ṭhānacaṅkamikā te ṭhānena caṅkamena
rattindivaṁ vītināmenti bhagavā pana mahārāja ṭhānena caṅkamena ca
nisajjāya sayanena rattindivaṁ vītināmeti. ye te mahārāja bhikkhū
ṭhānacaṅkamikā te tena aṅgena atirekā honti. santi kho pana
mahārāja bhagavato sāvakā ekāsanikā te jīvitahetupi dutiyaṁ bhojanaṁ
na bhuñjanti bhagavā pana mahārāja dutiyampi tatiyampi bhojanaṁ
bhuñjati. ye te mahārāja bhagavato sāvakā bhikkhū ekāsanikā
te teneva aṅgena atirekā. anekavidhāni mahārāja tāni kāraṇāni
tesaṁ tesaṁ taṁ taṁ sandhāya bhaṇitāni. bhagavā pana mahārāja
anuttaro sīlena samādhinā paññāya vimuttiyā vimuttiñāṇadassanena
dasahi ca balehi catūhi vesārajjehi aṭṭhārasahi buddhadhammehi chahi
asādhāraṇehi ñāṇehi. kevale ca buddhavisaye taṁ sandhāya bhaṇitaṁ
ahamasmi bhikkhave brāhmaṇo yācayogo sadā payatapāṇi antimadehadharo
anuttaro bhiṁsako sallakantoti. idha mahārāja manussesu
eko jātimā hoti eko dhanavā eko vijjavā eko sippavā
eko sūro eko vicakkhaṇo sabbe cete abhibhaviya rājāyeva
tesaṁ uttamo hoti evameva kho mahārāja bhagavā sabbasattānaṁ
aggo jeṭṭho seṭṭho. yampana āyasmā bākulo appābādho
ahosi taṁ abhinīhāravasena. so hi mahārāja anomadassissa bhagavato

page number: 293

udaravātābādhe uppanne vipassissa ca bhagavato aṭṭhavīsatiyā ca
bhikkhusatasahassānaṁ gilānapubbakaroge uppanne sayaṁ tāpaso samāno
nānābhesajjehi taṁ byādhiṁ apanetvā appābādhattaṁ patto bhaṇito
ca etadaggaṁ bhikkhave mama sāvakānaṁ bhikkhūnaṁ appābādhānaṁ yadidaṁ
bākuloti. bhagavato mahārāja byādhimhi uppajjantepi
anuppajjantepi dhutaṅgaṁ ādiyantepi anādiyantepi natthi bhagavatā sadiso
koci satto. bhāsitampetaṁ mahārāja bhagavatā devātadevena
saṁyuttanikāye varalañcake yāvatā bhikkhave sattā apadā vā dvippadā
vā catuppadā vā bahuppadā vā rūpino vā arūpino vā saññino vā
asaññino vā nevasaññīnāsaññino vā tathāgato tesaṁ aggamakkhāyati
arahaṁ sammāsambuddhoti. sādhu bhante nāgasena evametaṁ
tathā sampaṭicchāmīti.
bhagavato appābādhapañho navamo.
bhante nāgasena bhāsitampetaṁ bhagavatā tathāgato bhikkhave arahaṁ
sammā sambuddho anuppannassa maggassa uppādetāti. puna ca
bhaṇitaṁ addasā khohaṁ bhikkhave porāṇaṁ maggaṁ porāṇaṁ añjalaṁ
pubbakehi sammāsambuddhehi anuyātanti. yadi bhante nāgasena
tathāgato anuppannassa maggassa uppādetā tenahi addasā khohaṁ
bhikkhave porāṇaṁ maggaṁ porāṇaṁ añjasaṁ pubbakehi sammā sambuddhehi
anuyātanti yaṁ vacanaṁ taṁ micchā. yadi tathāgatena bhaṇitaṁ addasā
khohaṁ bhikkhave porāṇaṁ maggaṁ porāṇaṁ añjasaṁ pubbakehi

page number: 294

sammāsambuddhehi anuyātanti tenahi tathāgato bhikkhave arahaṁ sammāsambuddho
anuppannassa maggassa uppādetāti tampi vacanaṁ micchā. ayampi
ubhato koṭiko pañho tavānuppatto so tayā nibbāhitabboti.
bhāsitampi cetaṁ mahārāja bhagavatā tathāgato bhikkhave arahaṁ
sammāsambuddho anuppannassa maggassa uppādetāti. bhaṇitañca
addasā khohaṁ bhikkhave porāṇaṁ maggaṁ porāṇaṁ añjasaṁ pubbakehi
sammāsambuddhehi anuyātanti. taṁ dvayampi sabhāvavacanameva.
pubbakānaṁ mahārāja tathāgatānaṁ antaradhānena asati anusāsake
maggo antaradhāyi so taṁ tathāgato maggaṁ luttaṁ paluttaṁ rūḷhaṁ
pihitaṁ paṭicchannaṁ asañcaraṇaṁ paññācakkhunā sampassamāno addasa
pubbakehi sammā sambuddhehi anuyātaṁ taṁkāraṇā āha addasā khohaṁ
bhikkhave porāṇaṁ maggaṁ porāṇaṁ añjasaṁ pubbakehi sammāsambuddhehi
anuyātanti. pubbakānaṁ mahārāja tathāgatānaṁ antaradhānena asati
anusāsake luttaṁ paluttaṁ rūḷhaṁ pihitaṁ paṭicchannaṁ maggaṁ yandāni
tathāgato sañcaraṇaṁ akāsi taṁkāraṇā āha tathāgato bhikkhave
arahaṁ sammāsambuddho anuppannassa maggassa uppādetāti. idha
mahārāja rañño cakkavattissa antaradhānena maṇiratanaṁ girisikharantare
nilīyati aparassa cakkavattissa sammāpaṭipattiyā upagacchati api nu
kho taṁ mahārāja maṇiratanaṁ tassa pakatanti. na hi bhante pākatikaṁyeva
taṁ bhante maṇiratanaṁ tena pana nibbattanti. evameva
kho mahārāja pākatikaṁ pubbakehi tathāgatehi anuciṇṇaṁ aṭṭhaṅgikaṁ

page number: 295

sivaṁ maggaṁ asati anusāsake luttaṁ paluttaṁ rūḷhaṁ pihitaṁ paṭicchannaṁ
asañcaraṇaṁ bhagavā paññācakkhunā sampassamāno uppādesi
sañcaraṇaṁ akāsi taṁ kāraṇā āha tathāgato bhikkhave arahaṁ
sammāsambuddho anuppannassa maggassa uppādetāti. yathā vā
pana mahārāja santaṁyeva puttaṁ yoniyā janitvā mātā janikāti
vuccati evameva kho mahārāja tathāgato santaṁyeva maggaṁ luttaṁ
paluttaṁ rūḷhaṁ pihitaṁ paṭicchannaṁ asañcaraṇaṁ paññācakkhunā sampassamāno
uppādesi sañcaraṇaṁ akāsi taṁ kāraṇā āha tathāgato
bhikkhave arahaṁ sammāsambuddho anuppannassa maggassa
uppādetāti. yathā vā pana mahārāja koci puriso yaṁ kiñci naṭṭhaṁ
passati tena taṁ bhaṇḍaṁ nibbattitanti jano voharati evameva kho
mahārāja tathāgato santaṁyeva maggaṁ luttaṁ paluttaṁ rūḷhaṁ pihitaṁ
paṭicchannaṁ asañcaraṇaṁ paññācakkhunā sampassamāno uppādesi
sañcaraṇaṁ akāsi taṁ kāraṇā āha tathāgato bhikkhave arahaṁ
sammāsambuddho anuppannassa maggassa uppādetāti. yathā pana
mahārāja koci puriso vanaṁ sodhetvā bhūmiṁ nīharati tassa sā bhūmīti jano
voharati na cesā bhūmi tena pavattitā taṁ bhūmiṁ kāraṇaṁ katvā
bhūmisāmiko nāma hoti evameva kho mahārāja tathāgato santaṁyeva
maggaṁ luttaṁ paluttaṁ rūḷhaṁ pihitaṁ paṭicchannaṁ asañcaraṇaṁ paññācakkhunā
sampassamāno uppādesi sañcaraṇaṁ akāsi taṁ kāraṇā āha
tathāgato bhikkhave arahaṁ sammāsambuddho anuppannassa maggassa

page number: 296

uppādetāti. sādhu bhante nāgasena evametaṁ tathā sampaṭicchāmīti.
anuppannassa maggassa uppādapañho dasamo.
pañcamo vaggo.
------------
chaṭṭhavaggo
bhante nāgasena yadā bodhisatto dukkarakārikaṁ akāsi na
tādiso aññatra ārambho ahosi nikkhamo kilesayuddhaṁ
maccusenāvidhaṁsanaṁ āhārapariggaho dukkarakārikā. evarūpe
mahāparakkame kiñci assādaṁ alabhitvā tameva cittaṁ parivattāpetvā
evaṁ avaca na kho panāhaṁ imāya kaṭukāya dukkarakārikāya
adhigacchāmi uttarimanussadhammā alamariyañāṇadassanavisesaṁ. siyā
nu kho añño maggo bodhāyāti. tato nibinditvā aññena
maggena sabbaññutaṁ patto puna ca tāya paṭipadāya sāvake
anusāsati samādapeti
ārabbhatha nikkhamatha yuñjatha buddhasāsane
dhunātha maccuno senaṁ naḷāgāraṁ va kuñjaroti.
kena kho bhante nāgasena kāraṇena tathāgato yāya paṭipadāya
attanā nibbinnarūpo virattarūpo paṭimānarūpo tattha sāvake anusāsati
samādapetīti.
tadāpi mahārāja etarahipi sāyeva paṭipadā taṁ yeva paṭipadaṁ

page number: 297

paṭipajjitvā bodhisatto sabbaññutaṁ patto. apica mahārāja
bodhisatto ativiriyaṁ karonto niravasesato āhāraṁ upacchindi tassa
āhāraupacchedena cittadubbalattaṁ uppajji so tena cittadubbalattena
nāsakkhi sabbaññutaṁ pāpuṇituṁ so mattamattaṁ kavaliṁkārāhāraṁ sevanto
tāya paṭipadāya na cirasseva sabbaññutaṁ pāpuṇi. sāyeva mahārāja
paṭipadā sabbesaṁ tathāgatānaṁ sabbaññutañāṇaṁ paṭilābhāya. yathā
mahārāja sabbesaṁ sattānaṁ āhāro upatthambho āhāraṁ upanissitā
sabbe sattā sukhaṁ anubhavanti evameva kho mahārāja sāyeva paṭipadā
sabbesaṁ tathāgatānaṁ sabbaññutañāṇaṁ paṭilābhāya. neso mahārāja
doso ārambhassa na nikkhamassa na kilesayuddhassa yena tathāgato tasmiṁ
khaṇe na pāpuṇi sabbaññutañāṇaṁ atha kho āhārupacchedasseva
doso sadā paṭiyattā sā paṭipadā. yathā mahārāja puriso
ativegena addhānaṁ gaccheyya tena so pakkhahato vā bhaveyya
pīṭhasappī vā asañcaro paṭhavītale api nu kho mahārāja paṭhaviyā
doso atthi yena na sañcaratīti. na hi bhante satataṁ paṭiyattā
bhante mahāpaṭhavī kuto tassā doso vāyāmasseveso doso yena
so puriso pakkhahato ahosīti. evameva kho mahārāja neso
doso ārambhassa na nikkhamassa na kilesayuddhassa yena bhagavā
tasmiṁ khaṇe na pāpuṇi sabbaññutañāṇaṁ. atha kho āhārupacchedasseva
doso sadā paṭiyattā sā paṭipadā. yathā vā pana

page number: 298

mahārāja puriso kiliṭṭhasāṭakaṁ nivāseyya. na so taṁ udake
dhoveyya neso mahārāja doso udakassa sadā paṭiyattaṁ udakaṁ
purisasseveso doso evameva kho mahārāja neso doso ārambhassa
na nikkhamassa na kilesayuddhassa yena tathāgato tasmiṁ samaye na
pāpuṇi sabbaññutañāṇaṁ atha kho āhārupacchedasseva doso sadā
paṭiyattā sā paṭipadā. tasmā tathāgato tāyeva paṭipadāya
sāvake anusāsati samādapeti. evaṁ kho mahārāja paṭiyattā
anavajjā sā paṭipadāti. sādhu bhante nāgasena evametaṁ tathā
sampaṭicchāmīti.
paṭipadādosapañho paṭhamo.
bhante nāgasena bhāsitaṁpi hetaṁ bhagavatā nippapañcārāmā bhikkhave
viharatha nippapañcāratinoti. katamantaṁ nippapañcanti. sotāpattiphalaṁ
mahārāja nippapañcaṁ sakadāgāmiphalaṁ anāgāmiphalaṁ arahattaphalaṁ
nippapañcanti. yadi bhante nāgasena sotāpattiphalaṁ nippapañcaṁ .pe.
arahattaphalaṁ nippapañcaṁ kissa pana ime bhikkhū uddisanti paripucchanti
suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ
vedallaṁ navakammena palibujjhanti dānena ca pūjāya nanu te
jinapaṭikkhittaṁ kammaṁ karontīti. ye te mahārāja bhikkhū uddisanti
paripucchanti suttaṁ geyyaṁ .pe. vedallaṁ navakammena palibujjhanti
dānena ca pūjāya sabbe te nippapañcassa pattiyā karonti.
ye te mahārāja sabhāvaparisuddhā pubbe vāsitavāsanā te

page number: 299

ekacittakkhaṇena nippapañcā honti. ye pana te mahārāja bhikkhū
sekkhā te imehi payogehi nippapañcā honti. upamāyapi
so attho paccetabbo. yathā mahārāja eko kasako puriso
khette vījaṁ ropetvā attano balena viriyena vinā pākāravatiyā
dhaññaphalaṁ uddhareyya. ekopi puriso khette vījaṁ ropetvā
pavanaṁ pavisitvā rukkhasākhañca pattañca kaṇḍakañca chinditvā
vatipākāraṁ katvā dhaññavījaphalaṁ uddhareyya yā tattha tassa
vatipākārapariyesanā sā dhaññatthāya evameva kho mahārāja ye te
sabhāvaparisuddhā pubbe vāsitavāsanā te ekacittakkhaṇena nippapañcā
honti vinā vatipākāraṁ puriso viya dhaññuddhāro. ye pana te
mahārāja bhikkhū sekkhā te imehi payogehi nippapañcā honati
vatipākāraṁ puriso viya dhaññuddhāro. yathā vā pana mahārāja
mahante rukkhamatthake phalapiṇḍi hoti. atha tattha yo koci
iddhimā āgantvā tassa phalaṁ harati. yo pana eko aniddhimā
tattheso āgantvā kaṭṭhañca valliñca chinditvā nisseṇiṁ bandhitvā
taṁ mahārukkhaṁ abhiruyhitvā tassa phalaṁ harati yā tattha tassa
nisseṇipariyesanā sā phalatthāya evameva kho mahārāja ye te
sabhāvaparisuddhā pubbe vāsitavāsanā te ekacittakkhaṇena nippapañcā
honti iddhimā viya rukkhaphalaṁ harati. ye pana te mahārāja
bhikkhū sekkhā te iminā payogena saccāni abhisamenti nisseṇiyā
viya puriso rukkhaphalaṁ harati. yathā vā pana mahārāja eko

page number: 300

atthakārako ekoyeva sāmikaṁ upagantvā atthaṁ sādheti. eko
dhanavā dhanavasena parisaṁ vaḍḍhetvā parisāya atthaṁ sādheti yā
tattha tassa parisapariyesanā sā atthatthāya evameva kho mahārāja
ye te sabhāvaparisuddhā pubbe vāsitavāsanā te ekacittakkhaṇena
chasu abhiññāsu vasībhāvaṁ pāpuṇanti puriso viya ekako atthaṁ
sādheti. ye pana te mahārāja bhikkhū sekkhā te imehi payogehi
saccāni abhisamenti parisāya viya puriso atthaṁ sādhetīti. sādhu
bhante nāgasena evametaṁ tathā samapaṭicchāmīti.
nippapañcapañho dutiyo.
bhante nāgasena tumhe bhaṇatha gihissa arahattappattassa dve
gatiyo bhavanti tasmiṁyeva divase pabbajati vā parinibbāyati vā
na so divaso sakkā atikkamitunti. yadi so bhante nāgasena
tasmiṁ divase ācariyaṁ vā upajjhāyaṁ vā pattacīvaraṁ vā na labhetha
api nu kho so arahā sayaṁ vā pabbajeyya divasaṁ vā atikkameyya
añño vā koci iddhimā arahā āgantvā taṁ pabbājeyya
parinibbāyeyya vāti. na so mahārāja arahā sayaṁ pabbajeyya sace
so sayaṁ pabbajanto theyyaṁ āpajjati na ca divasaṁ atikkameyya
aññassa arahantassa āgamanaṁ bhaveyya vā na vā bhaveyya
tasmiṁyeva divase parinibbāyeyyāti. tenahi bhante nāgasena
arahattassa santabhāvo vijahito yena adhigatassa jīvitahāro bhavatīti.
visame mahārāja liṅge arahattaṁ pattopi gihī liṅgadubbalatāya tasmiṁyeva

page number: 301

divase pabbajati vā parinibbāyati vā. neso mahārāja doso
arahattassa gihiliṅgasseveso doso yadidaṁ liṅgadubbalatā. yathā
mahārāja bhojanaṁ nāma sabbasattānaṁ āyuṁ pāleti jīvitaṁ rakkhati.
taṁ yeva bhojanaṁ visamakoṭṭhassa mandadubbalagahaṇassa avipākena jīvitaṁ
harati. neso mahārāja doso bhojanassa koṭṭhasseveso doso
yadidaṁ aggidubbalatā evameva kho mahārāja visame liṅge arahattaṁ
patto gihī tasmiṁyeva divase pabbajati vā parinibbāyati vā.
neso mahārāja doso arahattassa gihiliṅgasseveso doso yadidaṁ
liṅgadubbalatā. yathā vā pana mahārāja parittaṁ tiṇasalākaṁ
upari garuke pāsāṇe ṭhapite dubbalatāya bhijjitvā paripatati
evameva kho mahārāja gihī arahattaṁ patto tena gihiliṅgena taṁ
dhāretuṁ asakkonto tasmiṁyeva divase pabbajati vā parinibbāyati
vā. yathā vā pana mahārāja puriso abalo dubbalo
parittapuñño mahārajjaṁ labhitvā khaṇena parivajjati paridhaṁsati osakkati
na sakkoti issariyaṁ dhāretuṁ evameva kho mahārāja gihī arahattaṁ
patto tena gihiliṅgena taṁ dhāretuṁ na sakkoti. tena kāraṇena
tasmiṁyeva divase pabbajati vā parinibbāyati vāti. sādhu bhante
nāgasena evametaṁ dhāreyyāmīti.
gihīarahattapañho tatiyo.
bhante nāgasena bhāsitaṁpi hetaṁ bhagavatā ahaṁ bhikkhave pubbe
manussabhūto samāno sattānaṁ aviheṭhakajātiko ahosinti. so

page number: 302

pana bodhisatto lomakassapo nāma isi samāno candavatīkaññaṁ
disvā anekasate pāṇe ghātayitvā pāpapeyyaṁ mahāyaññaṁ yaji.
yadi bhante nāgasena tathāgato pubbe manussabhūto samāno sattānaṁ
aviheṭhakajātiyo ahosi tenahi lomakassapena isinā pāpapeyyaṁ
mahāyaññaṁ yajitanti yaṁ vacanaṁ taṁ micchā. yadi lomakassapena
isinā samānena pāpapeyyaṁ mahāyaññaṁ yajitaṁ tenahi tathāgato
pubbe manussabhūto samāno sattānaṁ aviheṭhakajātiyo ahosīti yaṁ
vacanaṁ taṁ micchā. ayaṁpi ubhato koṭiko pañho visamo
dunnividdho dunnibbedhanīyo dunivāhano tavānuppatto so tayā
nibbāhitabboti.
bhāsitampi hetaṁ mahārāja bhagavatā ahaṁ bhikkhave pubbe
manussabhūto samāno sattānaṁ aviheṭhakajātiko ahosinti.
lomakassapena ca isinā samānena anekasate pāṇe ghātayitvā pāpapeyyaṁ
mahāyaññaṁ yajitaṁ. tañca pana mahārāja rāgavasena visaññinā
no sacetanenāti. aṭṭhime bhante nāgasena puggalā pāṇaṁ
hananti. katame aṭṭha. ratto rāgavasena pāṇaṁ hanati
duṭṭho dosavasena muḷho mohavasena māno mānavasena luddho
lobhavasena akiñcino adhano jīvikatthāya bālo añāṇavasena
bālasahāyakena rājā vinayavasena pāṇaṁ hanati. ime kho bhante
nāgasena aṭṭha puggalā pāṇaṁ hananti. pakatikaṁyeva bhante
nāgasena taṁ bodhisattena katanti. na hi mahārāja pakatikaṁyeva

page number: 303

bodhisattena kataṁ. yadi mahārāja bodhisatto pakatibhāvena añāṇavasena
onameyya mahāyaññaṁ yajituṁ na imaṁ so gāthaṁ bhaṇeyya
sasamuddapariyāyaṁ mahiṁ sāgarakuṇḍalaṁ
na icche saha nindāya evaṁ sayha vijānahīti.
evaṁ vādī mahārāja bodhisatto saha dassanena candavatiyā kaññāya
visaññī ahosi vikkhittacitto ratto visaññībhūto āluḷāluḷaturitacitto.
tena vikkhittacittena luḷitacittena mahatimahāpasughātagalarudhirasañcayaṁ
pāpapeyyaṁ mahāyaññaṁ yajitaṁ. yathā mahārāja ummattako
vikkhittacitto jalitaṁpi jātavedaṁ akkamati kupitaṁ āsīvisaṁpi gaṇhāti
mattakaṁpi hatthiṁ upeti samuddaṁpi atīradassiṁ pakkhandati candanikaṁpi
omaddati kaṇṭakaṁ ṭhānaṁpi abhirūhati pabbatāpi patati asuciṁpi bhakkheti
naggopi vīthiyā carati aññaṁpi bahuvidhaṁ akiriyaṁ karoti. evameva
kho mahārāja bodhisatto saha dassanena candavatiyā kaññāya
visaññī ahosi vikkhittacitto ratto visaññībhūto āluḷāluḷaturitacitto.
tena vikkhittacittena luḷatacittena mahatimahāpasughātagalarudhirasañcayaṁ
pāpapeyyaṁ mahāyaññaṁ yajitaṁ. vikkhittacittena mahārāja
kataṁ pāpaṁ diṭṭhadhammepi na mahāsāvajjaṁ hoti samparāye vipākenapi
no tathā. idha mahārāja koci ummattako vajjhaṁ āpajjeyya
tassa tumhe kiṁ daṇḍaṁ dhārethāti. ko bhante tassa ummattakassa
daṇḍo bhavissati taṁ pothāpetvā muñcāma esa tassa daṇḍoti.
iti kho mahārāja ummattakassa aparādhe daṇḍopi na bhavati

page number: 304

tasmā ummattakassa katepi doso na bhavati satekiccho. evameva kho
mahārāja lomakassapo isi saha dassanena candavatiyā kaññāya visaññī
ahosi vikkhittacitto ratto visaññībhūto āluḷāluḷaturitacitto.
tena vikkhittacittena luḷitacittena mahatimahāpasughātagalarudhirasañcayaṁ
pāpapeyyaṁ mahāyaññaṁ yajitaṁ. yadā ca pana pakaticitto ahosi
paṭiladdhasati tadā punadeva pabbajitvā pañcābhiññāyo nibbattetvā
brahmalokūpago ahosīti. sādhu bhante nāgasena evametaṁ tathā
sampaṭicchāmīti.
lomakassapapañho catuttho.
bhante nāgasena bhāsitaṁpi hetaṁ bhagavatā chaddanto nāgarājā
jāto samāno evamāha
vadhissamenanti parāmasanto
kāsāvamaddakkhi dhajaṁ isīnaṁ
dukkhena phuṭṭhassudapādi saññā
arahaddhajo sabbhi avajjharūpoti.
puna ca bhaṇitaṁ jotipālamāṇavo samāno kassapaṁ bhagavantaṁ arahantaṁ
sammāsambuddhaṁ muṇḍakavādena samaṇakavādena asabbhāhi pharusāhi
vācāhi akkosi paribhāsīti. yadi bhante nāgasena bodhisatto
tiracchānagato samāno kāsāvaṁ apacāyi tenahi jotipālena māṇavena
kassapo bhagavā arahaṁ sammāsambuddho muṇḍakavādena samaṇakavādena
asabbhāhi pharusāhi vācāhi akkuṭaṭho paribhāsitoti yaṁ vacanaṁ taṁ

page number: 305

micchā. yadi jotipālena māṇavena kassapo bhagavā arahaṁ
sammāsambuddho muṇḍakavādena samaṇakavādena asabbhāhi pharusāhi
vācāhi akkuṭṭho paribhāsito tenahi chaddantena nāgarājena kāsāvaṁ
apacāyitanti yaṁ vacanaṁ taṁ micchā. yadi tiracchānagato bodhisatto
kakkhalakharakaṭukavedanaṁ vediyamāno luddhakena nivatthaṁ kāsāvaṁ apacāyi.
kiṁ manussabhūto samāno paripakkañāṇo paripakkāya bodhiyā ṭhito
kassapaṁ bhagavantaṁ arahantaṁ sammā sambuddhaṁ dasabalaṁ loke aggācariyaṁ
uditoditaṁ jalitabyāmappabhaṁ usabhavaruttamaṁ rucira kāsāvamabhinivatthaṁ disvā
na apacāyi. ayaṁpi ubhato koṭiko pañho tavānuppatto so
tayā nibbāhitabboti.
bhāsitampetaṁ mahārāja bhagavatā
chaddanto nāgarājā āha
vadhissamenanti parāmasanto
kāsāvamaddakkhi dhajaṁ isīnaṁ
dukkhena phuṭṭhassudapādi saññā
arahaddhajo sabbhi avajjharūpoti.
puna ca bhaṇitaṁ jotipālena māṇavena kassapo bhagavā arahaṁ sammāsambuddho
muṇḍakavādena samaṇakavādena akkuṭaṭho paribhāsitoti.
tañca pana jātivasena ca kulavasena ca. jotipālo mahārāja
māṇavo assaddhe appasanne kule pacchā jāto. tassa

page number: 306

mātāpitaro bhātubhaginī dāsidāsā pesakāraparicārikamanussā antevāsikā
brahmagarukā te brāhmaṇā eva uttamā pavarāti avasese
pabbajite garahanti jigucchanti. tesantaṁ vacanaṁ sutvā jotipālo
māṇavo ghaṭīkārena kumbhakārena satthāraṁ dassanāya pakkosito
evamāha kiṁ pana tena te muṇḍakena samaṇena diṭṭhenāti. yathā
mahārāja amataṁ visamāpajja tittakaṁ hoti visaṁ amatamāpajja madhuraṁ
hoti yathā ca sītūdakaṁ aggimāpajja uṇhaṁ hoti pāpo ca
kalyāṇamittaṁ āpajja kalyāṇo hoti kalyāṇo ca pāpamittaṁ
āpajja pāpo hoti evameva kho mahārāja jotipālo māṇavo
assaddhe appasanne kule pacchā jāto so kulajātivasena andho
bhavitvā tathāgataṁ akkosi paribhāsi. yathā mahārāja jalitapajjalito
mahāaggikkhandho upajjito sappabhāso udakamāpajja upahatappabhātejo
sītalo kāḷako paripakkaniggaṇṭhiphalasadiso bhavati evameva kho
mahārāja jotipālo māṇavo puññavanto ñāṇavipulappabhāso
assaddhe appasanne kule pacchā jāto so kulajātivasena andho
bhavitvā tathāgataṁ akkosi paribhāsi upagantvā ca buddhaguṇaṁ
aññāya petakabhūto viya ahosi jinasāsane pabbajitvā abhiññā
ca samāpattiyo ca nibbattetvā brahmalokūpago ahosīti. sādhu
bhante nāgasena evametaṁ tathā sampaṭicchāmīti.
chaddantajotipālāarabbhapañho pañcamo.

page number: 307

bhante nāgasena bhāsitaṁpi hetaṁ bhagavatā ghaṭīkārassa kumbhakārassa
āvasanaṁ sabbaṁ temāsaṁ ākāsaṁ chadanaṁ katvā tiṭṭhāsi na
cābhivassatīti. puna ca bhaṇitaṁ kassapassa tathāgatassa
evaṁussannakusalassa kuṭi ovassatīti. kissa pana bhante nāgasena tathāgatassa
evaṁussannakusalassa kuṭi ovassati tathāgatassa nāma so ānubhāvo
icchitabbo. yadi bhante nāgasena ghaṭīkārassa kumbhakārassa āvasanaṁ
temāsaṁ ākāsacchadanaṁ aṭṭhāsi tenahi tathāgatassa kuṭi ovassīti
yaṁ vacanaṁ taṁ micchā. yadi tathāgatassa kuṭi ovassi tenahi ghaṭīkārassa
kumbhakārassa āvasanaṁ temāsaṁ anovassakaṁ ahosi ākāsacchadananti yaṁ
vacanaṁ taṁ micchā. ayaṁpi ubhato koṭiko pañho tavānuppatto
so tayā nibbāhitabboti.
bhāsitaṁpi hetaṁ mahārāja bhagavatā ghaṭīkārassa kumbhakārassa
āvasanaṁ temāsaṁ ākāsaṁ chadanaṁ akāsi na cābhivassatīti. bhaṇitañca
kassapassa tathāgatassa kuṭi ovassatīti. ghaṭīkāro kho mahārāja
kumbhakāro sīlavā kalyāṇadhammo ussannakusalamūlo andhe jiṇṇe
mātāpitaro poseti. tassa asammukhā anāpucchāyeva gharato
tiṇaṁ haritvā bhagavato kuṭiṁ chādesuṁ. so tena tiṇaharaṇena
sugahitaṁ akuppitaṁ acalitaṁ susandhahitaṁ vipulāsamaṁ pītiṁ paṭilabhi bhiyyo
somanassañca atulaṁ uppādesi aho vata me bhagavā lokassa
uttamo suvissaṭṭhoti tena tassa diṭṭhadhammavipākova nibbattitaṁ.
na hi mahārāja tathāgato tāvattakena vikārena calati. yathā

page number: 308

mahārāja sineru girirājā anekasatasahassehi vātasampahārehipi na
kampati na calati mahodadhi pavarasāgaro anekasatanahutamahāgaṅgāsatasahassehi
pi na pūreti na vikāramāpajjati evameva kho mahārāja
tathāgato na tāvattakena vikārena calati. yaṁ pana mahārāja
tathāgatassa kuṭi ovassati taṁ mahato janakāyassa anukampāya.
dveme mahārāja atthavase sampassamānā tathāgatā sayaṁ nimmitaṁ
paccayaṁ na paṭigaṇhanti ayaṁ aggadakkhiṇeyyo satthāti bhagavato
paccayaṁ datvā devamanussā sabbaduggatiyā parimuccissantīti pāṭiheraṁ
dassetvā vuttiṁ pariyesantīti mā aññe upavadeyyunti. ime
kho mahārāja dve atthavase sampassamānā tathāgatā sayaṁpi nimmitaṁ
paccayaṁ na paṭigaṇhanti. yadi mahārāja taṁ kuṭiṁ anovassaṁ kareyya
indo vā brahmā vā sayaṁ vā labheyya sapaccayaṁyeva taṁ kāraṇaṁ
sadosaṁ saniggahaṁ ime vibhūsaṁ katvā lokaṁ sammohenti adhikataṁ
karontīti tasmā taṁ kāraṇaṁ vajjanīyaṁ. na mahārāja tathāgatā
vatthūni yācanti tāya avatthuyācanāya aparibhāsiyā sambhaveyyunti.
sādhu bhante nāgasena evametaṁ tathā sampaṭicchāmīti.
ghaṭīkārapañho chaṭṭho.
bhante nāgasena bhāsitametaṁ tathāgatena ahamasmi bhikkhave
brāhmaṇo yācayogoti. puna ca bhaṇitaṁ rājāhamasmi selāti.
yadi bhante nāgasena bhagavatā bhaṇitaṁ ahamasmi bhikkhave brāhmaṇo
yācayogoti tenahi rājāhamasmi selāti yaṁ vacanaṁ taṁ micchā.

page number: 309

yadi tathāgatena bhaṇitaṁ rājāhamasmi selāti tenahi ahamasmi bhikkhave
brāhmaṇo yācayogoti yaṁ vacanaṁ taṁ micchā. khattiyo vā hi
bhaveyya brāhmaṇo vā natthi ekāya jātiyā dve vaṇṇā
nāma. ayampi ubhato koṭiko pañho tavānuppatto so tayā
nibbāhitabboti.
bhāsitampetaṁ mahārāja bhagavatā ahamasmi bhikkhave brāhmaṇo
yācayogoti. puna ca bhaṇitaṁ rājāhamasmi selāti. tattha
kāraṇaṁ atthi yena kāraṇena tathāgato brāhmaṇo ca rājā ca
hotīti. kimpana taṁ bhante nāgasena kāraṇaṁ yena kāraṇena
tathāgato brāhmaṇo ca rājā ca hotīti. sabbe mahārāja
pāpakā akusalā dhammā tathāgatassa bāhitā pahīnā apagatā
byapagatā chinnā khīṇā khayaṁ pattā nibbutā upasantā tasmā
tathāgato brāhmaṇoti vuccati. brāhmaṇo nāma saṁsayamanekaṁsaṁ
vimatipathaṁ vītivatto bhagavāpi mahārāja saṁsayamanekaṁsaṁ vimatipathaṁ
vītivatto tena kāraṇena tathāgato brāhmaṇoti vuccati. brāhmaṇo
nāma sabbabhavagatiyoninissaṭo malarajitavippamutto asahāyo bhagavāpi
mahārāja sabbabhavagatiyoninissaṭo malarajitavippamutto asahāyo tena
kāraṇena tathāgato brāhmaṇoti vuccati. brāhmaṇo nāma
aggaseṭṭhavarapavaradibbavihārabahulo bhagavāpi mahārāja
aggaseṭṭhavarapavaradibbavihārabahulo tenāpi kāraṇena tathāgato brāhmaṇoti
vuccati. brāhmaṇo nāma

page number: 310

ajjhayanājjhāpanadānapaṭiggahaṇadamasaṁyamaniyamapubbajiṇṇamānusatthipaveṇivaṁsadhāraṇo
bhagavāpi mahārāja ajjhayanājjhāpanadānapaṭiggahaṇadamasaṁyamaniyamapubbajināciṇṇa-
mānusatthipaveṇivaṁsadhāraṇo tenāpi kāraṇena tathāgato brāhmaṇoti
vuccati. brāhmaṇo nāma brahāsukhavihārajjhānajjhāyī bhagavā pi
mahārāja brahāsukhavihārajjhānajjhāyī tenāpi kāraṇena tathāgato
brāhmaṇoti vuccati. brāhmaṇo nāma sabbabhavābhavagatīsu
abhijātivattitamanucaritaṁ jānāti bhagavāpi mahārāja sabbabhavābhavagatīsu
abhijātivattitamanucaritaṁ jānāti tenāpi kāraṇena tathāgato brāhmaṇoti
vuccati. brāhmaṇoti mahārāja bhagavato netannāmaṁ mātarā kataṁ
na pitarā kataṁ na bhātarā kataṁ na bhaginiyā kataṁ na mittāmaccehi
kataṁ na ñātisālohitehi kataṁ na samaṇabrāhmaṇehi kataṁ na devatāhi
kataṁ. vimokkhantikametaṁ buddhānaṁ bhagavantānaṁ nāmaṁ bodhiyāyeva
mūle mārasenaṁ vidhamitvā atītānāgatapaccuppanne pāpake akusale
dhamme bāhetvā sabbaññutañāṇassa paṭilābhā paṭiladdhapātubhūtasamuppannamatte
sacchikā paññatti yadidaṁ brāhmaṇoti. tena
kāraṇena tathāgato vuccati brāhmaṇoti. kena pana bhante
nāgasena kāraṇena tathāgato vuccati rājāti. rājā nāma mahārāja
yo koci rajjaṁ kāreti lokaṁ anusāsati bhagavāpi mahārāja
dasasahassamhi lokadhātuyā dhammena rajjaṁ kāreti sadevakaṁ lokaṁ samārakaṁ
sabrahmakaṁ sassamaṇabrāhmaṇiṁ pajaṁ anusāsati tena kāraṇena tathāgato
vuccati rājāti. rājā nāma mahārāja sabbajanamanusse abhibhavitvā

page number: 311

nandayanto ñātisaṁghaṁ socayanto amittasaṁghaṁ mahatimahāyasasiriharaṁ
thirasāradaṇḍaṁ anūnasatasalākālaṅkataṁ ussāpeti paṇḍaravimalasetacchattaṁ
bhagavā pi mahārāja socayanto mārasasenaṁ micchāpaṭipannaṁ nandayanto
devamanusse sammāpaṭipanne dasasahassamhi lokadhātuyā mahatimahāyasasiriharaṁ
khantithirasāradaṇḍaṁ ñāṇavarasalākālaṅkataṁ ussāpeti
aggavaravimuttipaṇḍaravimalasetacchattaṁ tenāpi kāraṇena tathāgato vuccati
rājāti. rājā nāma mahārāja upagatasampattajanānaṁ bahunnaṁ
abhivandanīyo bhavati bhagavā pi mahārāja upagatasampattadevamanussānaṁ
bahunnamabhivandanīyo tenāpi kāraṇena tathāgato vuccati rājāti.
rājā nāma mahārāja yassa kassaci ārādhakassa pasīditvā varitaṁ
varaṁ datvā kāmena tappayati bhagavāpi mahārāja yassa kassaci
kāyena vācāya manasā ārādhakassa pasīditvā varitaṁ varaṁ anuttaraṁ
sabbadukkhaparimuttiṁ datvā asesakāmavarena tappayati tenāpi kāraṇena
tathāgato vuccati rājāti. rājā nāma mahārāja pubbakānaṁ
dhammikānaṁ rājūnaṁ paveṇiṁ anusatthiyā dhammānudhammaṁ anudīpayitvā dhammena
rajjaṁ kārayamāno pihayito piyo patthito bhavati janamanussānaṁ ciraṁ
rājakulavaṁsaṁ ṭhapayati dhammaguṇabalena bhagavā pi mahārāja pubbakānaṁ
sayambhūnaṁ paveṇimanusatthiyā dhammānudhammaṁ anudīpayitvā dhammena lokaṁ
anusāsamāno pihayito piyo patthito devamanussānaṁ ciraṁ sāsanaṁ
pavatteti dhammaguṇabalena tenāpi kāraṇena tathāgato vuccati rājāti.
evaṁ anekavidhaṁ mahārāja kāraṇaṁ yena kāraṇena tathāgato brāhmaṇo pi

page number: 312

bhaveyya rājāpi bhaveyya. sunipuṇo bhikkhu kappampi no naṁ
sampādeyya kiṁ atibahuṁ bhaṇitena saṁkhittaṁ sampaṭicchitabbanti. sādhu
bhante nāgasena evametaṁ tathā sampaṭicchāmīti.
bhagavato rājapañho sattamo.
bhante nāgasena bhāsitametaṁ bhagavatā aṭṭhānametaṁ bhikkhave
anavakāso yaṁ ekissā lokadhātuyā dve arahantā sammāsambuddhā
apubbaṁ acarimaṁ uppajjeyyuṁ netaṁ ṭhānaṁ vijjatīti. desentā pi
bhante nāgasena sabbepi tathāgatā sattattiṁsa bodhipakkhiyadhamme
desenti kathayamānā ca cattāri ariyasaccāni kathenti sikkhāpentā
ca tīsu sikkhāsu sikkhāpenti anusāsamānā ca appamādapaṭipattiyā
anusāsanti. yadi bhante nāgasena sabbesaṁ tathāgatānaṁ ekā
desanā ekā kathā ekā sikkhā ekā anusatthi kena kāraṇena
dve tathāgatā ekakkhaṇe na uppajjanti. ekena pi buddhuppādena
ayaṁ loko obhāsajāto yadi dutiyo buddho bhaveyya dvinnaṁ pabhāya
ayaṁ loko bhiyyoso mattāya obhāsajāto bhaveyya ovadamānā
ca dve tathāgatā sukhaṁ ovadeyyuṁ anusāsayamānā ca sukhaṁ anusāseyyuṁ.
tattha me kāraṇaṁ brūhi yathāhaṁ nissaṁsayo bhaveyyanti.
ayaṁ mahārāja dasasahassī lokadhātu ekabuddhadhāraṇī ekasseva
tathāgatassa guṇaṁ dhāreti. yadi dutiyo buddho uppajjeyya nāyaṁ
dasasahassī lokadhātu dhāreyya caleyya kampeyya nameyya onameyya
vinameyya vikireyya vidhameyya vidhaṁseyya naṭṭhānamupagaccheyya. yathā

page number: 313

mahārāja nāvā ekapurisasandhāraṇī bhaveyya ekasmiṁ purise abhirūḷhe
samupādikā bhaveyya atha dutiyo puriso āgaccheyya tādiso āyunā
vaṇṇena vayena samānena kisathūlena sabbaṅgapaccaṅgena so taṁ
nāvaṁ abhirūheyya api nu sā mahārāja nāvā dvinnaṁpi dhāyyeāti.
na hi bhante caleyya kampeyya nameyya onameyya vinameyya vikireyya
vidhameyya vidhaṁseyya naṭṭhānamupagaccheyya osīdeyya udaketi. evameva
kho mahārāja ayaṁ dasasahassī lokadhātu ekabuddhadhāraṇī ekasseva
tathāgatassa guṇaṁ dhāreti. yadi dutiyo buddho uppajjeyya nāyaṁ
dasasahassī lokadhātu dhāreyya caleyya kampeyya nameyya onameyya
vinameyya vikireyya vidhameyya vidhaṁseyya naṭṭhānamupagaccheyya. yathā
vā pana mahārāja puriso yāvadatthaṁ bhojanaṁ bhuñjeyya dhārentaṁ
yāvakaṇṭhaṁ abhipūrayitvā so dhāto pīṇito paripuṇṇo nirantaro
taṇḍigato anonamito daṇḍajāto punareva tattakaṁ bhojanaṁ bhuñjeyya
api nu kho so mahārāja puriso sukhito bhaveyyāti. na hi bhante
sakiṁ bhuttova mareyyāti. evameva kho mahārāja ayaṁ dasasahassī
lokadhātu ekabuddhadhāraṇī ekasseva tathāgatassa guṇaṁ dhāreti.
yadi dutiyo buddho uppajjeyya nāyaṁ dasasahassī lokadhātu dhāreyya
caleyya kampeyya nameyya onameyya vinameyya vikireyya vidhameyya
vidhaṁseyya naṭṭhānamupagaccheyyāti. kinnu kho bhante nāgasena
atidhammabhārena paṭhavī calatīti. idha mahārāja dve sakaṭā
ratanapūritā bhaveyyuṁ yāva mukhasmā ekasmā sakaṭato ratanaṁ gahetvā

page number: 314

ekasmiṁ sakaṭe ākireyyuṁ api nu taṁ mahārāja sakaṭaṁ dvinnaṁpi
sakaṭānaṁ ratanaṁ dhāreyyāti. na hi bhante nābhīpi tassa phaleyya
ārā pi tassa bhijjeyyuṁ nemipi tassa opateyya akkhopi tassa
bhijjeyyāti. kinnu kho mahārāja atiratanabhārena sakaṭaṁ bhijjatīti.
āma bhanteti. evameva kho mahārāja atidhammabhārena paṭhavī
calati. api ca mahārāja imaṁ kāraṇaṁ buddhabalaparidīpanāya oḷārikaṁ.
aññampi tattha abhirūpaṁ kāraṇaṁ suṇāhi yena kāraṇena dve
sammāsambuddhā ekakkhaṇe nuppajjanti. yadi mahārāja dve
sammāsambuddhā ekakkhaṇe uppajjeyyuṁ tesaṁ parisāya vivādo uppajjeyya
tumhākaṁ buddho amhākaṁ buddhoti ubhatopakkhajātā bhaveyyuṁ.
yathā mahārāja dvinnaṁ balavāmaccānaṁ parisāya vivādo uppajjeyya
tumhākaṁ amacco amhākaṁ amaccoti ubhatopakkhajātā honti
evameva kho mahārāja yadi dve sammāsambuddhā ekakkhaṇe
uppajjeyyuṁ tesaṁ parisāya vivādo uppajjeyya tumhākaṁ buddho
amhākaṁ buddhoti ubhatopakkhajātā bhaveyyuṁ. idaṁ mahārāja
ekaṁ kāraṇaṁ yena kāraṇena dve sammāsambuddhā ekakkhaṇe na
uppajjanti. aparampi mahārāja uttariṁ kāraṇaṁ suṇohi yena
kāraṇena dve sammāsambudhā ekakkhaṇe na uppajjanati. yadi
mahārāja dve sammāsambuddhā ekakkhaṇe uppajjeyyuṁ aggo
buddhoti yaṁ vacanaṁ taṁ micchā bhaveyya jeṭṭho buddhoti yaṁ vacanaṁ
taṁ micchā bhaveyya seṭṭho buddhoti yaṁ vacanaṁ taṁ micchā bhaveyya

page number: 315

visiṭṭho buddhoti uttamo buddhoti pavaro buddhoti asamo
buddhoti asamasamo buddhoti appaṭisamo buddhoti appaṭibhāgo
buddhoti appaṭipuggalo buddhoti yaṁ vacanaṁ taṁ micchā bhaveyya.
idampi kho tvaṁ mahārāja kāraṇaṁ atthato sampaṭiccheyyāsi yena
kāraṇena dve sammāsambuddhā ekakkhaṇe na uppajjanti.
api ca kho mahārāja buddhānaṁ bhagavantānaṁ sabhāvapakatikā esā yaṁ
ekoyeva buddho loke uppajjati kasmā kāraṇā mahantatāya
sabbaññūbuddhaguṇānaṁ. aññampi mahārāja yaṁ loke mahantaṁ taṁ
ekaṁyeva hoti. paṭhavī mahārāja mahantā sā ekāyeva sāgaro
mahanto so ekoyeva sineru girirājā mahanto so ekoyeva
ākāso mahanto so ekoyeva sakko mahanto so ekoyeva
māro mahanto so ekoyeva mahābrahmā mahanto so ekoyeva
tathāgato arahaṁ sammāsambuddho mahanto so ekoyeva lokasmiṁ.
yatthete uppajjanti tattha aññassa okāso na hoti. tasmā
mahārāja tathāgato arahaṁ sammāsambuddho ekoyeva lokasmiṁ
uppajjatīti. sukathito bhante nāgasena pañho upamehi kāraṇehi
anipuṇo cetaṁ sutvā attamano bhaveyya kiṁ pana mādiso
mahāpañño. sādhu bhante nāgasena evametaṁ tathā sampaṭicchāmīti.
dvinnaṁ buddhānaṁ loke nuppādapañho aṭṭhamo.
bhante nāgasena bhāsitampetaṁ bhagavatā gihino vāhaṁ bhikkhave
pabbajitassa vā sammāpaṭipattiṁ vaṇṇemi. gihī vā bhikkhave

page number: 316

pabbajito vā sammāpaṭipanno sammāpaṭipattādhikaraṇaṁ ārādhako
hoti ñeyyadhammaṁ kusalanti. yadi bhante nāgasena gihī odātavasano
kāmabhogī puttadārasambādhasayanaṁ ajjhāvasanto kāsikavatthaṁ
paccanubhonto mālāgandhavilepanaṁ dhārento jātarūparajataṁ sādiyanto
maṇikanakavicittamolibaddho sammāpaṭipanno ārādhako hoti ñeyyadhammaṁ
kusalaṁ pabbajitopi kāsāvavatthavasano parapiṇḍamajjhupagato catūsu
sīlakkhandhesu sammāparipūrikārī diyaḍḍhesu sikkhāpadasatesu samādāya
vattanto terasasu dhutaṅgaguṇesu anavasesaṁ vattanto sammāpaṭipanno
ārādhako hoti ñeyyadhammaṁ kusalaṁ. tattha bhante koci viseso
gihino vā pabbajitassa vā aphalaṁ hoti tapokammaṁ niratthakā
pabbajjā vañjhā sikkhāpadagopanā moghaṁ dhutaṅgaguṇasamādānaṁ. kiṁ
tattha dukkhamanuciṇṇena nanu nāma sukheneva sukhaṁ adhigantabbanti.
bhāsitampetaṁ mahārāja bhagavatā gihino vāhaṁ bhikkhave
pabbajitassa vā sammāpaṭipattiṁ vaṇṇemi. gihī vā bhikkhave pabbajito
vā sammāpaṭipanno sammāpaṭipattādhikaraṇaṁ ārādhako hoti ñeyyadhammaṁ
kusalanti. evametaṁ mahārāja sammāpaṭipannova seṭṭho.
pabbajitopi mahārāja pabbajitomhīti na sammāpaṭipajjeyya atha
kho ārakāva sāmaññā ārakāva brahmaññā pageva gihī odātavasano.
gihīpi mahārāja sammāpaṭipanno ārādhako hoti ñeyyadhammaṁ
kusalaṁ pabbajitopi mahārāja sammāpaṭipanno ārādhako hoti
ñeyyadhammaṁ kusalaṁ. apica mahārāja pabbajitova sāmaññassa

page number: 317

issaro adhipati pabbajjā mahārāja bahuguṇā anekaguṇā appamāṇaguṇā
na sakkā pabbajjāya guṇā parimāṇaṁ kātuṁ. yathā
mahārāja kāmadadassa maṇiratanassa na sakkā dhanena aggho parimāṇaṁ
kātuṁ ettakaṁ maṇiratanassa mūlanti evameva kho mahārāja pabbajjā
bahuguṇā anekaguṇā appamāṇaguṇā na sakkā pabbajjāya guṇā
parimāṇaṁ kātuṁ. yathā vāpana mahārāja mahāsamudde ummiyo
na sakkā parimāṇaṁ kātuṁ ettakā mahāsamudde ummiyoti evameva kho
mahārāja pabbajjā bahuguṇā anekaguṇā appamāṇaguṇā na sakkā
pabbajjāya guṇā parimāṇaṁ kātuṁ. pabbajitassa mahārāja yaṁkiñci
karaṇīyaṁ sabbantaṁ khippameva samijjhati no ciraṁ rattāya. kiṁ
kāraṇaṁ. pabbajito mahārāja appiccho hoti santuṭṭho vivitto
asaṁsaṭṭho āraddhaviriyo nirālayo aniketo paripuṇṇasīlo
sallekhitācāro dhutaṅgapaṭipattikusalo hoti taṁkāraṇā pabbajitassa yaṁkiñci
karaṇīyaṁ sabbantaṁ khippameva samijjhati no ciraṁ rattāya. yathā
mahārāja nigaṇṭhisamasudhotaujuvimalanārāco susajjito sammā vahati
evameva kho mahārāja pabbajitassa yaṁkiñci karaṇīyaṁ sabbantaṁ
khippameva samijjhati no ciraṁ rattāyāti. sādhu bhante nāgasena
evametaṁ tathā sampaṭicchāmīti.
gihipabbajitasammāpaṭipattipañho navamo.
chaṭṭho vaggo.
-------------

page number: 318

sattamavaggo
bhante nāgasena mahantaṁ idaṁ tathāgatasāsanaṁ sāraṁ varaṁ seṭṭhaṁ
pavaraṁ anūpamaṁ parisuddhaṁ vimalaṁ paṇḍaraṁ anavajjaṁ na yuttaṁ gihiṁ
tāvattakaṁ pabbājetuṁ so gihīyeva ekasmiṁ phale vinayitvā yadā
apunarāvattī hoti tadā pabbājetabbo. taṁ kiṁkāraṇaṁ. ime
dujjanā tāva tattha sāsane visuddhe pabbajitvā paṭinivattitvā
hīnāyāvattanti tesaṁ paccāgamanena ayaṁ mahājano evaṁ cinteti
tucchakaṁ vata bho etaṁ samaṇassa gotamassa sāsanaṁ bhavissati yaṁ ime
paṭinivattantīti. idamettha kāraṇanti.
yathā mahārāja taḷāko bhaveyya sampuṇṇasucivimalasītalasalilo
atha yo koci kiliṭṭho malakaddamagato taṁ taḷākaṁ gantvā anhāyitvā
kiliṭṭhova paṭinivatteyya tattha katamaṁ mahārāja jano garaheyya
kiliṭṭhaṁ vā taḷākaṁ vāti. kiliṭṭhaṁ bhante jano garaheyya ayaṁ
taḷākaṁ gantvā anhāyitvā kiliṭṭhova paṭinivatto kiṁ imaṁ
anhāyitukāmaṁ taḷāko sayaṁ nhāpessati ko doso taḷākassāti.
evameva kho mahārāja tathāgato vimuttivarasalilasampuṇṇaṁ
saddhammavarataḷākaṁ māpesi ye keci kilesamalakiliṭṭhā sacetanā buddhā te
idha nhāyitvā sabbakilese pavāhayissantīti. yadi koci taṁ
saddhammavarataḷākaṁ gantvā anhāyitvā sakilesova paṭinivattitvā
hīnāyāvattati taṁyeva jano garahissati ayaṁ jinasāsane pabbajitvā

page number: 319

tattha patiṭṭhaṁ alabhitvā hīnāyāvatto kiṁ imaṁ appaṭipajjantaṁ
jinasāsanaṁ sayaṁ sodhessati ko doso jinasāsanassāti.
yathā vā pana mahārāja puriso paramabyādhiko roguppattikusalaṁ
amoghadhuvasiddhikammaṁ bhiṁsakaṁ sallakantaṁ disvā atikicchāpetvā
sabyādhikova paṭinivatteyya tattha katamaṁ mahārāja jano garaheyya āturaṁ
vā bhiṁsakaṁ vāti. āturaṁ bhante jano garaheyya ayaṁ roguppattikusalaṁ
amoghadhuvasiddhikammaṁ bhiṁsakaṁ sallakantaṁ disvā atikicchāpetvā
sabyādhikova paṭinivatto kiṁ imaṁ atikicchāpentaṁ bhiṁsako sayaṁ
tikicchissati ko doso bhiṁsakassāti. evameva kho mahārāja
tathāgato antosāsanasamugge kevalaṁ sakalakilesabyādhivūpasamanasamatthaṁ
amatosathaṁ pakkhipi ye keci kilesabyādhipīḷitā sacetanā buddhā te
imaṁ amatosathaṁ pivitvā sabbakilesabyādhiṁ vūpasamessantīti. yadi
koci taṁ amatosathaṁ apivitvā sakilesova paṭivattitvā hīnāyāvattati
taṁyeva jano garahissati ayaṁ jinasāsane pabbajitvā tattha
patiṭṭhaṁ alabhitvā hīnāyāvatto kiṁ imaṁ appaṭipajjantaṁ jinasāsanaṁ
sayaṁ sodhessati ko doso jinasāsanassāti.
yathā vā pana mahārāja chāto puriso mahatimahāpuññabhattaparivesanaṁ
gantvā taṁ bhattaṁ abhuñjitvā chātova paṭinivatteyya
tattha katamaṁ mahārāja jano garaheyya chātaṁ vā puññabhattaṁ vāti.
chātaṁ bhante jano garaheyya ayaṁ khudāpiīḷito puññabhattaṁ paṭilabhitvā
abhuñjitvā chātova paṭinivatto kiṁ imassa abhuñjantassa bhojanaṁ

page number: 320

sayaṁ mukhaṁ pavisissati ko doso bhnossāti. evameva kho mahārāja
tathāgato antosāsanasamugge paramaṁ varaṁ santaṁ sivaṁ paṇītaṁ amataṁ
paramamadhuraṁ kāyagatāsatibhojanaṁ ṭhapesi ye keci kilesakilantā
kilesachātajjhattā taṇhāparetamānasā sacetanā buddhā te imaṁ bhojanaṁ
bhuñjitvā kāmarūpārūpabhavesu sabbaṁ taṇhaṁ apanessantīti. yadi
koci taṁ bhojanaṁ abhuñjitvā taṇhāsitova paṭinivattitvā
hīnāyāvattati taññeva jano garahissati ayaṁ jinasāsane pabbajitvā tattha
patiṭṭhaṁ alabhitvā hīnāyāvatto kiṁ imaṁ appaṭipajjantaṁ jinasāsanaṁ
sayaṁ sodhessati ko doso jinasāsanassāti.
yadi mahārāja tathāgato gihiṁyeva ekasmiṁ phale vinītaṁ pabbājeyya
nanu nāmāyaṁ pabbajjā kilesampahānāya visuddhivāsāya pavatteyya
natthi pabbajjāya karaṇīyaṁ. yathā mahārāja puriso anekasatena
kammena taḷākaṁ khaṇāpetvā parisāya evamanusāveyya mā bhonto
keci saṁkiliṭṭhā imaṁ taḷākaṁ otaratha keci pavāhitarajojallā parisuddhā
vimalamaṭṭhā imaṁ taḷākaṁ otarathāti. api nu kho mahārāja tesaṁ
pavāhitarajojallānaṁ parisuddhānaṁ vimalamaṭṭhānaṁ tena taḷākena karaṇīyaṁ
bhaveyyāti. na hi bhante yassatthāya te taṁ taḷākaṁ upagaccheyyuṁ
taṁ aññaterva nesaṁ kataṁ karaṇīyaṁ kiṁ tesaṁ tena taḷākenāti.
evameva kho mahārāja yadi tathāgato gihiṁyeva ekasmiṁ phale vinītaṁ
pabbājeyya tattheva tena kataṁ karaṇīyaṁ kiṁ tassa pabbajjāya.
yathā vā pana mahārāja sabhāvaisibhattiko sutamantapadadharo

page number: 321

atakkiko roguppattikusalo amoghadhuvasiddhikammo bhiṁsako sallakanto
sabbarogūpasamabhesajjaṁ sannipātetvā parisāya evamanusāveyya mā
kho bhonto keci sabyādhikā mama santike upagacchatha abyādhikā
arogā mama santike upagacchathāti. api nu kho mahārāja tesaṁ
abyādhikānaṁ arogānaṁ paripuṇṇānaṁ aduggānaṁ tena bhiṁsakena karaṇīyaṁ
bhaveyyāti. na hi bhante yassatthāya te taṁ bhiṁsakaṁ sallakantaṁ
upagaccheyyuṁ taṁ aññatreva tesaṁ kataṁ karaṇīyaṁ kiṁ tesaṁ tena
bhiṁsakenāti. evameva kho mahārāja yadi tathāgato gihiṁyeva
ekasmiṁ phale vinītaṁ pabbājeyya tattheva tena kataṁ karaṇīyaṁ kiṁ
tassa pabbajjāya.
yathā vā pana mahārāja koci puriso anekathālipākasataṁ bhojanaṁ
paṭiyādāpetvā parisāya evamanusāveyya mā me bhonto keci
chātā imaṁ parivesanaṁ upagacchatha subhuttā tittā suhitā dhātā
paṇītā paripuṇṇā imaṁ parivesanaṁ upagacchathāti. api nu kho
mahārāja tesaṁ bhuttāvīnaṁ tittānaṁ suhitānaṁ dhātānaṁ paṇītānaṁ
paripuṇṇānaṁ tena bhojanena karaṇīyaṁ bhaveyyāti. na hi bhante
yassatthāya te taṁ parivesanaṁ upagaccheyyuṁ taṁ aññatreva tesaṁ kataṁ
karaṇīyaṁ kiṁ tesaṁ tāya parivesanāyāti. evameva kho mahārāja
yadi tathāgato gihiṁyeva ekasmiṁ phale vinītaṁ pabbājeyya tattheva
tena kataṁ karaṇīyaṁ kiṁ tassa pabbajjāya.

page number: 322

apica mahārāja ye hīnāyāvattanti te jinasāsanassa pañca
atuliye guṇe dassenti. katame pañca. bhūmimahantabhāvaṁ dassenti
parisuddhavimalabhāvaṁ dassenti pāpehi asaṁvāsiyabhāvaṁ dassenti
duppaṭivedhabhāvaṁ dassenti bahusaṁvararakkhiyabhāvaṁ dassenti. kathaṁ
bhūmimahantabhāvaṁ dassenti. yathā mahārāja puriso adhano hīnajacco
nibbiseso buddhiparihīno mahatimahārajjaṁ paṭilabhitvā nacirasseva paripatati
paridhaṁsati parihāyati yasato na sakkoti issariyaṁ sandhāretuṁ
kiṁkāraṇaṁ mahantattā issariyassa evameva kho mahārāja ye keci
nibbisesā akatapuññā buddhiparihīnā jinasāsane pabbajanti te taṁ
pabbajjaṁ pavaruttamaṁ sandhāretuṁ avisahantā nacirasseva jinasāsanā
paripatitvā paridhaṁsitvā parihāyitvā hīnāyāvattanti na sakkonti
jinasāsane sandhāretuṁ kiṁkāraṇaṁ mahantattā jinasāsanabhūmiyā. evaṁ
bhūmimahantabhāvaṁ dassenti.
kathaṁ parisuddhavimalabhāvaṁ dassenti. yathā mahārāja vāri
pokkharapatte vikirati vidhamati vidhaṁseti naṭṭhānamupagacchati nūpalimpati
kiṁkāraṇaṁ parisuddhavimalattā padumassa evameva kho mahārāja ye
keci saṭhā kuṭā vaṅkā kuṭilā visamadiṭṭhino jinasāsane pabbajanti
te parisuddhavimalanikaṇṭakapaṇḍaravarasāsanato nacirasseva vikiritvā
vidhamitvā vidhaṁsitvā asaṇṭhahitvā anūpalimpitvā hīnāyāvattanti
kiṁkāraṇaṁ parisuddhavimalattā jinasāsanassa. evaṁ parisuddhavimalabhāvaṁ
dassenti.

page number: 323

kathaṁ pāpehi asaṁvāsiyabhāvaṁ dassenti. yathā mahārāja
mahāsamuddo na matena kuṇapena saṁvasati yaṁ hoti mahāsamudde mataṁ
kuṇapaṁ taṁ khippameva tīraṁ upaneti thalaṁ vā ussādeti kiṁkāraṇaṁ
mahābhūtānaṁ bhavanattā mahāsamuddassa. evameva kho mahārāja ye
keci pāpā akiriyā osannaviriyā kuṭilā kiliṭṭhā dujjanā
manussā jinasāsane pabbajanti te nacirasseva jinasāsanato
arahantavimalakhīṇāsavamahābhūtabhavanato nikkhamitvā asaṁvasitvā hīnāyāvattanti
kiṁkāraṇaṁ pāpehi asaṁvāsiyattā jinasāsanassa. evaṁ pāpehi
asaṁvāsiyabhāvaṁ dassenti.
kathaṁ duppaṭivedhabhāvaṁ dassenti. yathā mahārāja ye keci
achekā asikkhitā asippino mativippahīnā issatthā vālaggavedhaṁ
avisahantā viggaḷanti pakkamanti kiṁkāraṇaṁ paramasaṇhasukhumaduppaṭivedhattā
vālaggassa evameva kho mahārāja ye keci duppaññā
jaḷā eḷamūgā muḷhā dandhagatikā janā jinasāsane pabbajanti te taṁ
paramasaṇhasukhumacatusaccapaṭivedhaṁ paṭivijjhituṁ avisahantā jinasāsanā
viggaḷitvā pakkamitvā nacirasseva hīnāyāvattanti kiṁkāraṇaṁ
paramasaṇhasukhumaduppaṭivedhatāya saccānaṁ. evaṁ duppaṭivedhabhāvaṁ dassenti.
kathaṁ bahusaṁvararakkhiyabhāvaṁ dassenti. yathā mahārāja kocideva
puriso mahatimahāyuddhabhūmiṁ upagato parasenāya disānudisāhi samantā
parivārito sattihatthaṁ janaṁ upentaṁ disvā bhīto osakkati
paṭinivattati palāyati kiṁkāraṇaṁ bahuvidhayuddhamukharakkhanabhayā evameva kho

page number: 324

mahārāja ye keci pāpakārī asaṁvutā ahirikā akkhantī capalā
calitā itarā bālajanā jinasāsane pabbajanti te bahuvidhaṁ sikkhāpadaṁ
parirakkhituṁ avisahantā osakkitvā paṭinivattitvā palāyitvā na cirasseva
hīnāyāvattanti kiṁkāraṇaṁ bahuvidhasaṁvararakkhiyattā jinasāsanassa. evaṁ
bahuvidhasaṁvararakkhiyabhāvaṁ dassenti.
thalajuttamevapi mahārāja vassikagumbe kimividdhāni pupphāni
honti tāni tāni aṅkurāni saṁkuṭitāni antarāyeva paripatanti na
ca tesu paripatitesu vassikagumabo hīḷito nāma hoti yāni tattha
ṭhitāni pupphāni tāni sammā gandhena disāvidisaṁ abhibyāpenti
evameva kho mahārāja ye te jinasāsane pabbajitvā
hīnāyāvattanti te jinasāsane kimividdhāni vassikāni pupphāni viya
vaṇṇagandharahitāni nibbiṇṇākārasīlā abhabbā vepullatāya na ca tesaṁ
hīnāyāvattanena jinasāsanaṁ hīḷitannāma hoti ye tattha ṭhitā bhikkhū
te sadevakaṁ lokaṁ sīlavaragandhena abhibyāpenti. sālīnampi mahārāja
nirantarāyānaṁ lohitakānaṁ antare karumbakaṁ nāma sālījāti
uppajjitvā antarāyeva vinassati na ca tassā vinaṭṭhattā lohitakasālī
hīḷitā nāma honti ye tattha ṭhitā sālī te rājūparibhogā
honti evameva kho mahārāja ye te jinasāsane pabbajitvā
hīnāyāvattanti te lohitakasālīnamantare karumbakā viya jinasāsane
vaḍḍhitvā vepullattaṁ apāpuṇitvā antarāyeva hīnāyāvattanti na
ca tesaṁ hīnāyāvattanena jinasāsanaṁ hīḷitannāma hoti ye tattha

page number: 325

ßēhitā bhikkhū te arahattassa anucchavikā honti. kāmadadassāpi
mahārāja maṇiratanassa ekadesaṁ kakkasaṁ uppajjati na ca tattha
kakkasuppannattā maṇiratanaṁ hīḷitaṁ nāma hoti yaṁ tattha parisuddhaṁ
maṇiratanassa taṁ janassa hāsakaraṁ hoti evameva kho mahārāja ye
te jinasāsane pabbajitvā hīnāyāvattanti kakkasā te jinasāsane
pappaṭikā na ca tesaṁ hīnāyāvattanena jinasāsanaṁ hiḷitaṁ nāma hoti
ye tattha ṭhitā bhikkhū te devamanussānaṁ hāsakārakā honti.
jātisampanassapi mahārāja lohitacandanassa ekadesaṁ pūtikaṁ hoti
appagandhaṁ na ca tena lohitacandanaṁ hīḷitaṁ nāma hoti yaṁ tattha
apūtikaṁ sugandhaṁ taṁ samantā vidhūpeti abhibyāpeti evameva kho
mahārāja ye te jinasāsane pabbajitvā hīnāyāvattanti te
lohitacandanasārantare pūtikadesamiva chaḍḍanīyā jinasāsane na ca tesaṁ
hīnāyāvattanena jinasāsanaṁ hīḷitaṁ nāma hoti ye tattha ṭhitā bhikkhū
te sadevakaṁ lokaṁ sīlavaracandanagandhena anulimpayantīti. sādhu bhanate
nāgasena tena tena anucchavikena tena tena sadisena kāraṇena
niravajjamanapāpitaṁ jinasāsanaṁ seṭṭhabhāvena paridīpitaṁ hīnāyāvattanāpi
te jinasāsanassa seṭṭhabhāvaṁ paridīpentīti.
hīnāyāvattanapañho paṭhamo.
bhante nāgasena tumhe bhaṇatha arahā ekaṁ vedanaṁ vediyati
kāyikaṁ na cetasikanti. kiṁ nu kho bhante nāgasena arahato
cittaṁ yaṁ kāyaṁ nissāya pavattati tattha arahā anissaro assāmī

page number: 326

avasavattīti. āma mahārājāti. na kho bhante nāgasena yuttametaṁ
yaṁ so sakacittassa pavattamāne kāye anissaro hoti assāmī
avasavattī. sakuṇopi tāva bhante yasmiṁ kulāvake paṭivasati
tattha so issaro hoti sāmī vasavattīti.
dasime mahārāja kāyānugatā dhammā bhave bhave kāyaṁ anudhāvanti
anuparivattanti. katame dasa. sītaṁ uṇhaṁ jighacchā pipāsā
uccāro passāvo thīnamiddhaṁ jarā byādhi maraṇaṁ. ime kho
mahārāja dasa kāyānugatā dhammā bhave bhave kāyaṁ anudhāvanti
anuparivattanti. tattha arahā anissaro assāmi avasavattīti.
bhante nāgasena kena kāraṇena arahato kāye āṇā nappavattati
issariyaṁ vā tattha me kāraṇaṁ brūhīti. yathā mahārāja ye
keci paṭhavinissitā sattā sabbe te paṭhaviṁ nissāya caranti
viharanti vuttiṁ kappenti api nu kho mahārāja tesaṁ paṭhaviyā
āṇā pavattati issariyaṁ vāti. na hi bhanteti. evameva
kho mahārāja arahato cittaṁ kāyaṁ nissāya pavattati na ca pana
arahato kāye āṇā pavattati issariyaṁ vāti.
bhante nāgasena kena kāraṇena puthujjano kāyikampi cetasikampi
vedanaṁ vediyatīti. abhāvitattā mahārāja cittassa puthujjano
kāyikampi cetasikampi vedanaṁ vediyati. yathā mahārāja goṇo
chāto paritasito abaladubbalaparittakatiṇesu vā latāya vā
upanibaddho assa yadā so goṇo parikuppito hoti tadā saha

page number: 327

upanibandhanena pakkamati evameva kho mahārāja abhāvitacittassa
vedanā uppajjitvā cittaṁ parikopeti cittaṁ parikuppitaṁ kāyaṁ ābhuñjati
nibhuñjati samparivattikaṁ karoti. atha kho so abhāvitacitto tasati
ravati bheravaravamatiravati. idamettha mahārāja kāraṇaṁ yena kāraṇena
puthujjano kāyikampi cetasikampi vedanaṁ vediyatīti. kimpana taṁ
bhante kāraṇaṁ yena kāraṇena arahā ekaṁ vedanaṁ vediyati kāyikaṁ
na cetasikanti. arahato mahārāja cittaṁ bhāvitaṁ hoti subhāvitaṁ
dantaṁ sudantaṁ assavaṁ vacanakaraṁ so dukkhāya vedanāya phuṭṭho samāno
aniccanti daḷhaṁ gaṇhāti samādhithambhe cittaṁ upanibandhati tassa taṁ
cittaṁ samādhithambhe upanibaddhaṁ na vedhati na calati ṭhitaṁ hoti avikkhittaṁ
tassa vedanāvikāravipphārena kāyo pana ābhuñjati nibhuñjati
samparivattati. idamettha mahārāja kāraṇaṁ yena kāraṇena arahā ekaṁ
vedanaṁ vediyati kāyikaṁ na cetasikanti.
bhante nāgasena taṁ nāma loke acchariyaṁ yaṁ kāye calamāne
cittaṁ na calati tattha me kāraṇaṁ brūhīti. yathā mahārāja
mahatimahārukkhe khandhasākhāpalāsasampanne anilabalasamāhate sākhā calati
api nu kho tassa khandhopi calatīti. na hi bhanteti. evameva
kho mahārāja arahā dukkhāya vedanāya phuṭṭho samāno aniccanti
daḷhaṁ gaṇhāti samādhithambhe cittaṁ upanibandhati tassa taṁ cittaṁ
samādhithambhe upanibaddhaṁ na vedhati na calati ṭhitaṁ hoti avikkhittaṁ
tassa vedanāvikāravipphārena kāyo ābhuñjati nibhuñjati samparivattati

page number: 328

cittampana tassa na vedhati na calati khandho viya mahārukkhassāti.
acchariyambhante nāgasena abbhūtaṁ bhante nāgasena na me evarūpo
sabbakāliko dhammapadīpo diṭṭhapubboti.
arahato kāyikacetasikavedanāpañho dutiyo.
bhante nāgasena idha yo koci gihī pārājikaṁ ajjhāpanno
bhaveyya so aparena samayena pabbajjeyya attanāpi so na jāneyya
gihī pārājikaṁ ajjhāpannomhīti na pi tassa añño koci
ācikkheyya gihī pārājikaṁ ajjhāpannosīti so ca tathattāya
paṭipajjeyya api nu tassa dhammābhisamayo bhaveyyāti. na hi
mahārājāti. kena bhante nāgasenāti. yo tassa hetu
dhammābhisamayāya so tassa samucchinno tasmā dhammābhisamayo na bhavatīti.
bhante nāgasena tumhe bhaṇatha jānantassa kukkuccaṁ hoti kukkucce
sati āvaraṇaṁ hoti āvaṭe citte dhammābhisamayo na hotīti.
imassa ca ajānantassa akukkuccajātassa santacittassa viharato
kena kāraṇena dhammābhisamayo na hoti visamena visamena eso
pañho gacchati cintetvā vissajjethāti. rūhati mahārāja sukaṭṭhe
sukalale muṇḍakkhette sāradaṁ sukasayitaṁ bījanti. āma bhanteti. api
nu kho mahārāja taṁyeva bījaṁ ghanaselasilātale rūheyyāti. na hi
bhanteti. kissa pana mahārāja taṁyeva bījaṁ kalale rūhati kissa
ghanasele na rūhatīti. na hi bhante tassa bījassa rūhanāya ghanasele
hetu ahetunā bījaṁ na rūhatīti. evameva kho mahārāja yena

page number: 329

hetunā tassa dhammābhisamayo bhaveyya so tassa hetu samucchinno
ahetunā dhammābhisamayo na hoti. yathā vā pana mahārāja
daṇḍaleḍḍulaguḷamuggarā paṭhaviyā ṭhānamupagacchanti. api nu kho
mahārāja teyeva daṇḍaleḍḍulaguḷamuggarā gagaṇe ṭhānamupagacchantīti.
na hi bhanteti. kiṁ panettha mahārāja kāraṇaṁ yena kāraṇena
teyeva daṇḍaleḍḍulaguḷamuggarā paṭhaviyā ṭhānamupagacchanti kena
kāraṇena gagaṇe na tiṭṭhantīti. natthi tesaṁ bhante
daṇḍaleḍḍulaguḷamuggarānaṁ patiṭṭhānāya ākāse hetu ahetunā na tiṭṭhantīti.
evameva kho mahārāja tassa tena dosena abhisamayahetu samucchinno
hetu samugghāto ahetunā abhisamayo na hoti. yathā vā pana
mahārāja thale aggi jalati. api nu kho mahārāja soyeva aggi
udake jalatīti. na hi bhanteti. kimpanettha mahārāja kāraṇaṁ
yena kāraṇena soyeva aggi thale jalati kena kāraṇena udake na
jalatīti. natthi bhante aggissa jalanāya udake hetu ahetunā na
jalatīti. evameva kho mahārāja tassa tena dosena abhisamayahetu
samucchinno hetu samugghāto ahetunā dhammābhisamayo na hotīti.
bhante nāgasena puna cetaṁ atthaṁ cintehi na me tattha
cittasaññatti bhavati ajānantassa asati kukkucce āvaraṇaṁ hotīti tena
kāraṇena maṁ saññāpehīti. api nu kho mahārāja visaṁ halāhalaṁ
ajānantenapi khāditaṁ jīvitaṁ haratīti. āma bhanteti. evameva
kho mahārāja ajānantenapi kataṁ pāpaṁ abhisamayantarāyakaraṁ hoti.

page number: 330

api nu kho mahārāja aggi ajānitvā akkamantaṁ dahatīti. āma
bhanteti. evameva kho mahārāja ajānantenapi kataṁ pāpaṁ
abhisamayantarāyakaraṁ hotīti. api nu kho mahārāja ajānantaṁ āsīviso
ḍaṁsitvā jīvitaṁ haratīti. āma bhanteti. evameva kho mahārāja
ajānantenapi kataṁ pāpaṁ abhisamayantarāyakaraṁ hoti. nanu mahārāja
kāliṅgarājā samaṇakolaññiko sattaratanaparikiṇṇo hatthiratanamabhiruyha
kuladassanāya gacchanto ajānantopi nāsakkhi bodhimaṇḍassa uparito
gantuṁ. idamettha mahārāja kāraṇaṁ yena kāraṇena ajānantenapi
kataṁ pāpaṁ abhisamayantarāyakaraṁ hotīti. jinabhāsitaṁ bhante nāgasena
na sakkā paṭikkosituṁ eso cetassa attho tathā sampaṭicchāmīti.
gihino pārājikajjhāpannassa
abhisamayantarāyakarapañho tatiyo.
bhante nāgasena gihidussīlassa ca samaṇadussīlassa ca ko viseso
kiṁ nānākaraṇaṁ. ubhopete samasamagatikā ubhinnaṁpi samasamo vipāko
hoti udāhu kiñci nānākaraṇaṁ atthīti.
dasa ime mahārāja guṇā samaṇadussīlassa gihidussīlato
visesena atirekā dasahi ca kāraṇehi uttariṁ dakkhiṇaṁ visodheti.
katame dasa guṇā samaṇadussīlassa gihidussīlato visesena atirekā.
idha mahārāja samaṇadussīlo buddhe sagāravo hoti dhamme sagāravo
hoti saṅghe sagāravo hoti sabrahmacārīsu sagāravo hoti uddesaparipucchāya
vāyamati savanabahulo hoti. bhinnasīlopi mahārāja dussīlo

page number: 331

parisagato ākappaṁ upaṭṭhapeti garahabhayā kāyikaṁ vācasikaṁ rakkhati
padhānābhimukhaṁ cassa hoti cittaṁ bhikkhusāmaññaṁ upagato hoti.
karontopi mahārāja samaṇadussīlo pāpaṁ paṭicchannaṁ ācarati.
yathā mahārāja itthī sapatikā nilīyitvā rahasseneva pāpamācarati
evameva kho mahārāja karontopi samaṇadussīlo pāpaṁ paṭicchannaṁ
ācarati. ime kho mahārāja dasa guṇā samaṇadussīlassa gihidussīlato
visesena atirekā.
katamehi dasahi kāraṇehi uttariṁ dakkhiṇaṁ visodheti.
avajjhakavacadhāraṇatāyapi dakkhiṇaṁ visodheti isisāmaññabhaṇḍuliṅgadhāraṇatopi
dakkhiṇaṁ visodheti saṅghasamayamanupaviṭṭhatāyapi dakkhiṇaṁ visodheti
buddhadhammasaṅghasaraṇagatāyapi dakkhiṇaṁ visodheti padhānāsayaniketavāsitāyapi
dakkhiṇaṁ visodheti jinasāsanadhammapariyesanatopi dakkhiṇaṁ
visodheti pavaradhammadesanatopi dakkhiṇaṁ visodheti dhammadīpagatiparāyanatopi
dakkhiṇaṁ visodheti aggo buddhoti ekantaujudiṭṭhitāyapi dakkhiṇaṁ
visodheti uposathasamādānatopi dakkhiṇaṁ visodheti. imehi kho
mahārāja dasahi kāraṇehi uttariṁ dakkhiṇaṁ visodheti.
suvipannopi hi mahārāja samaṇadussīlo dāyakānaṁ dakkhiṇaṁ
visodheti. yathā mahārāja udakaṁ subahalampi kalalakaddamarajojallaṁ
apaneti evameva kho mahārāja suvipannopi samaṇadussīlo dāyakānaṁ
dakkhiṇaṁ visodheti. yathā vā pana mahārāja uṇhodakaṁ sūṭṭhitampi
pajjalantaṁ mahantaṁ aggikhandhaṁ nibbāpeti evameva kho mahārāja

page number: 332

suvipannopi samaṇadussīlo dāyakānaṁ dakkhiṇaṁ visodheti. yathā vā
pana mahārāja bhojanaṁ virasampi khudādubbalyaṁ apaneti evameva kho
mahārāja suvipannopi samaṇadussīlo dāyakānaṁ dakkhiṇaṁ visodheti.
bhāsitampetaṁ mahārāja bhagavatā devātidevena majjhimanikāyavaralañcite
dakkhiṇāvibhaṅge veyyākaraṇe
yo sīlavā dussīlesu dadāti dānaṁ
dhammena laddhaṁ supasannacitto
abhisaddhahaṁ kammaphalaṁ uḷāraṁ
sā dakkhiṇā dāyakato visujjhatīti.
acchariyaṁ bhante nāgasena tāvatakaṁ mayaṁ pañhaṁ apucchimhā taṁ tvaṁ
upamehi kāraṇehi vibhāvento amatamadhuraṁ savanūpagaṁ akāsi. yathā
bhante sukusalo sūdo vā sūdantevāsī vā tāvatakaṁ maṁsaṁ labhitvā
nānāvidhehi sambhārehi sampādetvā rājūpabhogaṁ karoti evameva kho
bhante nāgasena tāvatakaṁ mayaṁ pañhaṁ apucchimhā taṁ tvaṁ upamehi
kāraṇehi vibhāvetvā amatamadhuraṁ savanūpagaṁ akāsīti.
samaṇadussīlagihidussīlapañho catuttho.
bhante nāgasena idaṁ udakaṁ aggimhi tappamānaṁ pipidāyati
paṭipidāyati saddāyati bahuvidhaṁ kiṁ nu kho bhante nāgasena udakaṁ
jīvati kīḷamānaṁ saddāyati udāhu aññehi paṭipīḷitaṁ saddāyatīti.
na hi mahārāja udakaṁ jīvati natthi udake jīvo vā satto vā
api ca mahārāja aggisantāpavegassa mahantatāya udakaṁ pipidāyati

page number: 333

paṭipidāyati saddāyati bahuvidhanti. bhante nāgasena idhekacce
titthiyā udakaṁ jīvatīti sītūdakaṁ paṭikkhipitvā udakaṁ tāpetvā
vekappitāya vekatikaṁ paribhuñjanti te tumhe garahanti paribhavanti
ekindriyaṁ samaṇā sakyaputtiyā jīvaṁ viheṭhentīti. taṁ tesaṁ garahaṁ
paribhavaṁ vinodehi apanehi vijaṭehīti. na hi mahārāja udakaṁ
jīvati natthi mahārāja udake jīvo vā satto vā apica mahārāja
aggisantāpavegassa mahantatāya udakaṁ pipidāyati paṭipidāyati saddāyati
bahuvidhaṁ. yathā mahārāja udakaṁ sobbhasarasaritadahataḷākakandarapadara-
udapānaninnapokkharaṇīgataṁ vātātapavegassa mahantatāya
pariyādiyati parikkhayaṁ gacchati api nu tattha udakaṁ pipidāyati paṭipidāyati
saddāyati bahuvidhanti. na hi bhanteti. yadi mahārāja udakaṁ
jīveyya tatthāpi udakaṁ saddāyeyya. iminā mahārāja kāraṇena
jānāhi natthi udake jīvo vā satto vā aggisantāpavegassa
mahantatāya udakaṁ pipidāyati paṭipidāyati saddāyati bahuvidhanti.
aparampi mahārāja uttariṁ kāraṇaṁ suṇohi natthi udake jīvo
vā satto vā aggisantāpavegassa mahantatāya udakaṁ saddāyatīti.
yathā pana mahārāja udakaṁ taṇḍulehi sammissitaṁ bhājanagataṁ hoti
pihitaṁ uddhane aṭṭhapitaṁ api nu tattha udakaṁ saddāyatīti. na hi
bhante acalaṁ hoti santasantanti. taṁyeva pana mahārāja udakaṁ
bhājanagataṁ aggiṁ jāletvā uddhane ṭhapitaṁ hoti api nu tattha
udakaṁ acalaṁ hoti santasantanti. na hi bhante calati khubbhati

page number: 334

luḷati āviḷati ūmijātaṁ hoti uddhamadho disāvidisaṁ gacchati uggharati
paggharati pheṇumāli hotīti. kissa pana taṁ mahārāja pākatikaṁ udakaṁ
na calati santasantaṁ hoti kissa pana aggigataṁ calati khubbhati luḷati
āviḷati ūmijātaṁ hoti uddhamadho disāvidisaṁ gacchati pheṇumāli
hotīti. pākatikaṁ bhante udakaṁ na calati aggigataṁ pana udakaṁ
aggisantāpavegassa mahantatāya pipidāyati paṭipidāyati saddāyati
bahuvidhanti. imināpi mahārāja kāraṇena jānāhi natthi udake jīvo vā
satto vā aggisantāpavegassa mahantatāya udakaṁ saddāyatīti.
aparampi mahārāja uttariṁ kāraṇaṁ suṇohi natthi udake jīvo vā
satto vā aggisantāpavegassa mahantatāya udakaṁ saddāyatīti.
hoti taṁ mahārāja udakaṁ ghare ghare udakavārakagataṁ pihitanti.
āma bhanteti. api nu taṁ mahārāja udakaṁ calati khubbhati luḷati
āviḷati ūmijātaṁ hoti uddhamadho disāvidisaṁ gacchati uggharati
paggharati pheṇumāli hotīti. na hi bhante acalaṁ taṁ hoti pākatikaṁ
udakavārakagataṁ udakanti. sutapubbaṁ pana tayā mahārāja mahāsamudde
udakaṁ calati khubbhati luḷati āviḷati ūmijātaṁ hoti uddhamadho
disāvidisaṁ gacchati uggharati paggharati pheṇumāli hoti ussakkitvā
ussakkitvā velāya paharati saddāyati bahuvidhanti. āma bhante
sutapubbaṁ etaṁ mayā diṭṭhapubbañca mahāsamudde udakaṁ hatthasatampi
dvepi hatthasatāni gagaṇe ussakkatīti. kissa mahārāja
udakavārakagataṁ udakaṁ na calati na saddāyati kissa pana mahārāja

page number: 335

mahāsamudde calati saddāyatīti. vātavegassa mahantatāya bhante
mahāsamudde udakaṁ calati saddāyati udakavārakagataṁ udakaṁ aghaṭṭitaṁ
kehici na calati na saddāyatīti. yathā mahārāja vātavegassa
mahantatāya mahāsamudde udakaṁ calati saddāyati evameva
aggisantāpavegassa mahantatāya udakaṁ saddāyati.
nanu mahārāja bheripokkharaṁ sukkhaṁ sukkhena gocammena
onaddhantīti. āma bhanteti. api nu kho mahārāja bheriyā jīvo vā
satto vā atthīti. na hi bhanteti. kissa pana mahārāja
bheri saddāyatīti. itthiyā bhante purisassa vā tajjena vāyāmenāti.
yathā mahārāja itthiyā vā purisassa vā tajjena vāyāmena bheri
saddāyati evameva aggisantāpavegassa mahantatāya udakaṁ saddāyati.
imināpi mahārāja kāraṇena jānāhi natthi udake jīvo vā satto vā
aggisantāpavegassa mahantatāya udakaṁ saddāyatīti.
mayhampi tāva mahārāja tava pucchitabbaṁ atthi evameso
pañho suvinicchito hoti. kinnu kho mahārāja sabbehipi bhājanehi
udakaṁ tappamānaṁ saddāyati udāhu ekaccehiyeva bhājanehi tappamānaṁ
saddāyatīti. na hi bhante sabbehipi bhājanehi udakaṁ tappamānaṁ
saddāyati ekaccehiyeva bhājanehi udakaṁ tappamānaṁ saddāyatīti.
tenahi mahārāja jahitosi sakasamayaṁ paccāgatosi mama visayaṁ natthi
udake jīvo vā satto vā. yadi mahārāja sabbehipi bhājanehi
udakaṁ tappamānaṁ saddāyeyya yuttamidaṁ udakaṁ jīvatīti vuttaṁ. na

page number: 336

hi mahārāja udakaṁ dvayaṁ hoti yaṁ saddāyati taṁ jīvati yaṁ na
saddāyati taṁ na jīvatīti. yadi mahārāja udakaṁ jīveyya mahantānaṁ
hatthināgānaṁ ussakkāyānaṁ pabhinnānaṁ soṇḍāya ussiñcitvā mukhe
pakkhipitvā kucchiṁ pavesentānaṁ tampi udakaṁ tesaṁ dantantare pīḷiyamānaṁ
saddāyeyya. hatthasatikā mahānāvā garukā bhārikā
anekasatasahassabhāraparipūrā mahāsamudde vicaranti tāhi pīḷiyamānaṁ udakaṁ
saddāyeyya. mahatimahantāpi macchā anekasatayojanikakāyā timī
timiṅgalā timirapiṅgalā abbhantare nimuggā mahāsamudde nivāsanatāya
paṭivasantā mahāudakadhārā ācamanti dhamanti ca tesampi taṁ dantantarepi
udarantarepi pīḷiyamānaṁ udakaṁ saddāyeyya. yasmā ca kho mahārāja
evarūpehi evarūpehi mahantehi mahantehi paṭipīḷanehi paṭipīḷitaṁ taṁ udakaṁ
na saddāyeyya tasmāpi natthi udake jīvo vā satto vāti
evametaṁ mahārāja dhārehīti. sādhu bhante nāgasena desanāgato
pañho anucchavikāya vibhattiyā vibhatto. yathā nāma bhante
nāgasena mahatimahagghaṁ maṇiratanaṁ chekaṁ ācariyaṁ kusalaṁ sikkhitaṁ
maṇikāraṁ pāpuṇitvā kittiṁ labheyya thomanaṁ pasaṁsaṁ muttāratanaṁ vā
muttikaṁ dussaratanaṁ vā dussikaṁ lohitacandanaṁ vā gandhikaṁ pāpuṇitvā
kittiṁ labheyya thomanaṁ pasaṁsaṁ evameva kho bhante nāgasena
desanāgato pañho anucchavikāya vibhattiyā vibhatto evametaṁ tathā
sampaṭicchāmīti.
udakassa sattajīvapañho pañcamo.

page number: 337

bhante nāgasena dissanti loke buddhā dissanti
paccekabuddhā dissanti tathāgatasāvakā dissanti cakkavattirājāno dissanti
padesarājāno dissanti devamanussā dissanti sadhanā dissanti
adhanā dissanti sugatā dissanti duggatā dissati purisassa
itthīliṅgaṁ pātubhūtaṁ dissati itthiyā purisaliṅgaṁ pātubhūtaṁ dissati
sukaṭadukkaṭaṁ kammaṁ dissanti kalyāṇapāpakānaṁ vipākūpabhogino sattā
atthi loke sattā aṇḍajā jalābujā saṁsedajā upapātikā
atthi sattā apadā dvippadā catuppadā bahuppadā atthi loke
yakkhā rakkhasā kumbhaṇḍā asurā dānavā gandhabbā petā
pisācā atthi kinnarā mahoraggā nāgā supaṇṇā siddhī vijjādharā
atthi hatthī assā gāvo mahisā oṭṭhā gadrabhā ajā
eḷakā migā sūkarā sīhā byagghā dīpi acchā kokā taracchā
soṇā siṅgālā atthi bahuvidhā sakuṇā atthi suvaṇṇaṁ rajaṭaṁ
muttā maṇi saṁkho silā pavāḷaṁ lohitaṅgo masāragallaṁ veḍuriyo
vajiraṁ phalikaṁ kāḷalohaṁ tāmbalohaṁ rajaṭalohaṁ kaṁsalohaṁ atthi khomaṁ
koseyyaṁ kappāsikaṁ sāṇaṁ bhaṅgaṁ kambalaṁ atthi sāli vīhi yavo
kaṅgu kudrūso varako godhumo muggo māso tilaṁ kulatthaṁ atthi
mūlagandho sāragandho pheggugandho tacagandho pattagandho pupphagandho
phalagandho pabbagandho atthi tiṇalatāgaccharukkhaosadhivanappatinadī-
pabbatasamuddamacchakacchapā sabbaṁ loke atthi. yaṁ bhante loke

page number: 338

natthi taṁ me kathehīti. tīṇimāni mahārāja loke natthi.
katamāni tīṇi. sacetanā vā acetanā vā ajarāmarā loke
natthi saṅkhārānaṁ niccatā natthi paramatthena sattūpaladdhi natthi.
imāni kho mahārāja tīṇi loke natthīti. sādhu bhante nāgasena
evametaṁ tathā sampaṭicchāmīti.
loke natthibhāvapañho chaṭṭho.
bhante nāgasena atthi arahato satisammosoti.
vigatasatisammosā mahārāja arahanto natthi arahantānaṁ satisammosoti.
āpajjeyya bhante nāgasena arahā āpattinti. āma
mahārājāti. kasmiṁ vatthusminti. kuṭikāre mahārāja vikāle
kālasaññāya pavārite apavāritasaññāya anatiritte atirittasaññāyāti.
bhante nāgasena tumhe bhaṇatha ye āpattiṁ āpajjanti te dvīhi
ākārehi āpajjanti anādariyena vā ajānanena vāti. api nu
kho bhante arahato anādariyaṁ hoti yaṁ arahā āpattiṁ āpajjatīti.
na hi mahārājāti. yadi bhante nāgasena arahā āpattiṁ āpajjati
natthi ca arahato anādariyaṁ tenahi atthi arahato satisammosoti.
natthi mahārāja arahato satisammoso āpattiñca arahā āpajjatīti.
tenahi bhante nāgasena maṁ saññāpehi kiṁ tattha kāraṇanti.
dveme mahārāja kilesā lokavajjañca paṇṇattivajjañcāti.
katamaṁ mahārāja lokavajjaṁ. dasa akusalakammapathāti idaṁ vuccati
lokavajjaṁ. katamaṁ paṇṇattivajjaṁ. yaṁ loke atthi samaṇassa

page number: 339

ananucchavikaṁ ananulomikaṁ gihīnaṁ anavajjaṁ tattha bhagavā sāvakānaṁ
sikkhāpadaṁ paññāpeti yāvajīvaṁ anatikkamanīyaṁ. vikālabhnoṁ mahārāja
lokassa anavajjaṁ taṁ jinasāsane sāvajjaṁ bhūtagāmapātanaṁ lokassa
anavajjaṁ taṁ jinasāsane sāvajjaṁ udake hāsadhammo lokassa anavajjaṁ
taṁ jinasāsane sāvajjaṁ iti evarūpāni lokikāni mahārāja jinasāsane
sāvajjāni idaṁ vuccati paṇṇattivajjaṁ. yaṁ kilesaṁ lokavajjaṁ
abhabbā khīṇāsavā taṁ ajjhācarituṁ yaṁ paṇṇattivajjaṁ taṁ ajānanto
ajjhācareyya. avisayo ca mahārāja ekaccassa arahato sabbaṁ
vijānituṁ na hi tassa balaṁ vijjati sabbaṁ vijānituṁ. anaññātaṁ
mahārāja arahato itthipurisānaṁ nāmaṁ vā gottaṁ vā maggopi
tassa mahiyā anaññāto. vimuttiṁyeva mahārāja arahā jāneyya
chaḷabhiññā arahā sakavisaye jāneyya. sabbaññū mahārāja
tathāgatova sabbaṁ jānātīti. sādhu bhante nāgasena evametaṁ tathā
sampaṭicchāmīti.
arahato satisammosapañho sattamo.
bhante nāgasena dissanti loke kammanibbattā dissanti
hetunibbattā dissanti utunibbattā yaṁ loke akammajaṁ ahetujaṁ
anutujaṁ taṁ me kathehīti. dveme mahārāja loke akammajā
ahetujā anutujā. katame dve. ākāso mahārāja akammajo
ahetujo anutujo nibbānaṁ mahārāja akammajaṁ ahetujaṁ anutujaṁ.
ime kho mahārāja dve akammajā ahetujā anutujāti. mā bhante

page number: 340

nāgasena jinavacanaṁ makkhehi mā ajānitvā pañhaṁ byākarohīti.
kiṁ kho mahārāja ahaṁ vadāmi maṁ tvaṁ evaṁ vadesi mā bhante
nāgasena jinavacanaṁ makkhehi mā ajānitvā pañhaṁ byākarohīti.
bhante nāgasena yuttamidaṁ tāva vattuṁ ākāso akammajo ahetujo
anutujoti. anekasatāhi bhante nāgasena hetūhi bhagavatā sāvakānaṁ
nibbānassa sacchikiriyāya maggo akkhāto atha ca bhante nāgasena
tvaṁ evaṁ vadesi ahetujaṁ nibbānanti. āma mahārāja bhagavatā
anekasatāhi hetūhi sāvakānaṁ nibbānassa sacchikiriyāya maggo
akkhāto na ca nibbānassa upādāya hetu akkhātāti.
ettha mayaṁ bhante nāgasena andhakārato andhakāraṁ pavisāma
vanato vanataraṁ pavisāma gahanato gahanataraṁ pavisāma yatra hi nāma
nibbānassa sacchikiriyāya hetu atthi tassa pana dhammassa upādāya
hetu natthi. yadi bhante nāgasena nibbānassa sacchikiriyāya hetu
atthi tenahi nibbānassa upādāya hetu icchitabbā. yathā nāma
bhante nāgasena puttassa pitā atthi tena kāraṇena pitunopi
pitā icchitabbo. yathā nāma antevāsikassa ācariyo atthi
tena kāraṇena ācariyassapi ācariyo icchitabbo. yathā vījaṁ
atthi tena kāraṇena vījassāpi vījaṁ icchitabbaṁ evameva kho bhante
nāgasena yadi nibbānassa sacchikiriyāya hetu atthi tenahi
nibbānassapi upādāya hetu icchitabbā. yathā rukkhassa vā latāya
vā agge sati tena kāraṇena majjhaṁpi atthi mūlaṁpi atthi evameva

page number: 341

kho bhante nāgasena yadi nibbānassa sacchikiriyāya hetu atthi
tenahi nibbānassāpi upādāya hetu icchitabbāti. anupādānīyaṁ
mahārāja nibbānaṁ tasmā na hetu anupaviṭṭhoti. iṅgha bhante
nāgasena kāraṇaṁ dassetvā kāraṇena maṁ saññāpehi yathāhaṁ
jāneyyaṁ nibbānassa sacchikiriyāya hetu atthi nibbānassa upādāya
hetu natthīti.
tenahi mahārāja odahi sotaṁ sakkaccaṁ vakkhāmi tattha
kāraṇaṁ. sakkuṇeyya mahārāja puriso pākatikena balena ito
himavantaṁ pabbataṁ upagantunti. āma bhante nāgasena
sakkuṇeyyāti. sakkuṇeyya pana so mahārāja puriso pākatikena
balena himavantaṁ pabbataṁ idha āharitunti. na hi bhanteti.
evameva kho mahārāja sakkā nibbānassa sacchikiriyāya maggaṁ
akkhātuṁ na sakkā nibbānassa upādāya hetuṁ dassayituṁ.
sakkuṇeyya mahārāja puriso pākatikena balena mahāsamuddaṁ nāvāya
otaritvā pārimatīraṁ upagantunti. āma bhanteti. sakkuṇeyya
pana so mahārāja puriso pākatikena balena mahāsamuddassa pārimatīraṁ
idha āharitunti. na hi bhanteti. evameva kho mahārāja
sakkā nibbānassa sacchikiriyāya maggaṁ akkhātuṁ na sakkā
nibbānassa upādāya hetuṁ dassayituṁ. taṁ kiṁkāraṇaṁ. asaṁkhatattā
dhammassāti. asaṁkhataṁ bhante nāgasena nibbānaṁ na kehici vattunti.
āma mahārāja asaṁkhataṁ nibbānaṁ na kehici kataṁ. nibbānaṁ

page number: 342

mahārāja na vattabbaṁ uppannanti vā anuppannanti vā uppādanīyanti
vā atītanti vā anāgatanti vā paccupannanti vā na
cakkhuviññeyyanti na sotaviññeyyanti na ghānaviññeyyanti na
jivhāviññeyyanti na kāyaviññeyyanti. yadi bhante nāgasena
nibbānaṁ na uppannaṁ na anuppannaṁ na uppādanīyaṁ na atītaṁ
na anāgataṁ na paccuppannaṁ na cakkhuviññeyyaṁ na sotaviññeyyaṁ na
ghānaviññeyyaṁ na jivhāviññeyyaṁ na kāyaviññeyyaṁ tenahi bhante
nāgasena tumhe natthidhammaṁ nibbānaṁ apadissatha natthi nibbānanti.
atthi mahārāja nibbānaṁ manoviññeyyaṁ mahārāja nibbānaṁ visuddhena
mānasena santena paṇītena ujukena anivaraṇena nirāmisena
sammāpaṭipanno ariyasāvako nibbānaṁ passatīti. kīdisaṁ nāma taṁ bhante
nāgasena nibbānaṁ yantaṁ upamehi ādīpanīyaṁ kāraṇehi maṁ saññāpehi
yathā yathā atthidhammaṁ upamehi ādīpanīyanti. atthi mahārāja
vāto nāmāti. atthi bhanteti. iṅgha mahārāja vātaṁ dassehi
vaṇṇato vā saṇṭhānato vā anuṁ vā thūlaṁ vā dīghaṁ vā rassaṁ
vāti. na sakkā bhante nāgasena vāto upadassituṁ na so
vāto hatthagahaṇaṁ vā nimmaddanaṁ upeti apica atthi so
vātoti. yadi mahārāja na sakkā vāto upadassituṁ tenahi
natthi vātoti. jānāmahaṁ bhante nāgasena vāto atthīti me
hadaye anupaviṭṭhaṁ na cāhaṁ sakkomi vātaṁ upadassitunti. evameva
kho mahārāja atthi nibbānaṁ na ca sakkā upadassituṁ vaṇṇena

page number: 343

vā saṇṭhānena vāti. sādhu bhante nāgasena sūpadassitaṁ opammaṁ
suniddiṭṭhaṁ kāraṇaṁ evametaṁ tathā sampaṭicchāmi atthi nibbānanti.
nibbānassa atthibhāvapañho aṭṭhamo.
bhante nāgasena katame ettha kammajā katame hetujā katame
utujā katame na kammajā na hetujā na utujāti. ye keci
mahārāja sattā sacetanā sabbe te kammajā aggi ca sabbāni ca
bījajātāni hetujāni paṭhavī ca pabbatā ca udakañca vāto ca
sabbe te utujā ākāso ca nibbānañca ime dve akammajā
ahetujā anutujā. nibbānaṁ mahārāja na vattabbaṁ kammajanti
vā hetujanti vā utujanti vā uppannanti vā anuppannanti vā
uppādanīyanti vā atītanti vā anāgatanti vā paccuppannanti
vā cakkhuviññeyyanti vā sotaviññeyyanti vā ghānaviññeyyanti
vā jivhāviññeyyanti vā kāyaviññeyyanti vā apica mahārāja
manoviññeyyaṁ yaṁ so sammā paṭipanno ariyasāvako visuddhena
ñāṇena passatīti. rammaṇīyo bhante nāgasena pañho suvinicchito
nissaṁsayo ekantagato vimati upacchinnā tvaṁ gaṇivaraparamāsajjāti.
kammajākammajapañho navamo.
sattamo vaggo.
-------------

page number: 344

aṭṭhamavaggo
bhante nāgasena atthi loke yakkhā nāmāti. āma mahārāja
atthi loke yakkhā nāmāti. cavanti pana te bhante yakkhā
tamhā yoniyāti. āma mahārāja cavanti te yakkhā tamhā
yoniyāti. kissa pana bhante nāgasena tesaṁ matānaṁ yakkhānaṁ
sarīraṁ na dissati kuṇapagandhopi na vāyatīti. dissati mahārāja
matānaṁ yakkhānaṁ sarīraṁ kuṇapagandhopi tesaṁ vāyati. matānaṁ mahārāja
yakkhānaṁ sarīraṁ kīṭavaṇṇena vā dissati kimivaṇṇena vā dissati
kipillikavaṇṇena vā dissati paṭaṅgavaṇṇena vā dissati ahivaṇṇena
vā dissati vicchikavaṇṇena vā dissati satapadivaṇṇena vā dissati
dijavaṇṇena vā dissati migavaṇṇena vā dissatīti. ko hi
bhante nāgasena añño imaṁ pañhaṁ puṭṭho visajjeyya aññatra
tavādisena buddhimatāti.
yakkhānaṁ maraṇabhāvapañho paṭhamo.
bhante nāgasena ye te ahesuṁ tikicchakānaṁ pubbakānaṁ ācariyā.
seyyathīdaṁ nārado dhammantariko aṅgīraso kapilo kaṇḍaraggikāmo
atulo pubbakaccāyano sabbe cete ācariyā sakiṁyeva rogassa
uppattiṁ ca nidānañca saṁbhavañca samuṭṭhānañca kiriyañca tikicchañca
siddhāsiddhañca sabbantaṁ jānitvā imasmiṁ kāyeva ettakā nāma
rogā uppajjissantīti ekappahārena kalāpagāhaṁ katvā suttaṁ

page number: 345

bandhiṁsu. asabbaññuno ca te sabbe. kissa pana tathāgato
sabbaññū samāno anāgataṁ jānitvā sabbaṁ viññāya buddhañāṇena
ettake nāma vatthusamiṁ ettakaṁ nāma sikkhāpadaṁ paññāpetabbaṁ
bhavissatīti paricchinditvā anavasesato sikkhāpadaṁ na paññāpesi
uppannuppannasmiṁ vatthusmiṁ ayase pākaṭe dose vitthārite atthajāte
ujjhāyantesu manussesu tattha kāle bhagavā sāvakānaṁ sikkhāpadaṁ
paññāpesīti. Ñātametaṁ mahārāja tathāgatassa imasmiṁ samaye
imesu manussesu ujjhāyantesu sādhikaṁ diyaḍḍhaṁ sikkhāpadasataṁ
pakāsetabbaṁ bhavissatīti. apica tathāgatassa evaṁ ahosi sace kho ahaṁ
sādhikaṁ diyaḍḍhaṁ sikkhāpadasataṁ ekappahāraṁ paññāpessāmi. mahājanā
santāpaṁ āpajjissanti bahukaṁ idha rakkhitabbaṁ dukkaraṁ vata bho
samaṇassa gotamassa sāsane pabbajitunti pabbajitukāmāpi na
pabbajissanti vacanañca me na saddahissanti asaddahantā te manussā
apāyapurikā bhavissanti uppannasmiṁ vatthusmiṁ dhammadesanāya viññāpetvā
pākaṭe dose sikkhāpadaṁ paññāpessāmīti. evametaṁ bhante
nāgasena suniddiṭṭho eso attho tathāgatena. bahukaṁ idha
rakkhitabbanti sutvā sattānaṁ santāso uppajjeyya ekopi jinasāsane
na pabbajeyya evametaṁ tathā sampaṭicchāmīti.
sikkhāpadāpaññāpanapañho dutiyo.

page number: 346

bhante nāgasena ayaṁ suriyo sabbakālaṁ kaṭhitaṁ tappati udāhu
kañci kālaṁ mando hotīti. sabbakālaṁ mahārāja suriyo kaṭhitaṁ
tappatīti. yadi bhante nāgasena suriyo sabbakālaṁ kaṭhitaṁ tappati
kissa pana appekadā suriyo mandaṁ tappati appekadā kaṭhitaṁ
tappatīti. cattārome mahārāja suriyassa rogā tesaṁ aññatarena
rogena pīḷito suriyo mandaṁ tappati. katame cattāro. abbhā
mahārāja suriyassa rogo tāya pīḷito suriyo mandaṁ tappati.
dhumo mahārāja suriyassa rogo tena piḷito suriyo mandaṁ tappati.
megho mahārāja suriyassa rogo tena pīḷito suriyo mandaṁ tappati.
rāhu mahārāja suriyassa rogo tena pīḷito suriyo mandaṁ tappati.
ime kho mahārāja cattāro suriyassa rogā tesaṁ aññatarena pīḷito
suriyo mandaṁ tappati. acchariyaṁ bhante nāgasena suriyassapi
tejasampannassa rogopi uppajjati kimaṅgaṁ pana aññesaṁ sattānaṁ.
natthi esāyaṁ bhante vibhatti aññassa aññatra tavādisena buddhimantenāti.
suriyarogabhāvapañho tatiyo.
bhante nāgasena kissa hemante suriyo kaṭhitaṁ tappati no tathā
gimhesūti. gimhesu mahārāja ohataṁ tanugataṁ hoti rajojallaṁ
uddhantaribhūtaṁ reṇū ca gagaṇānugatā honti ākāse abbhassa bahalā
honti mahāvāto ca adhimattaṁ vāyati sabbe te nānākulā samāyuttā
suriyaraṁsiyo pidahanti tena gimhesu suriyo mandaṁ tappati. hemante

page number: 347

mahārāja heṭṭhā paṭhavī nibbutā hoti upari mahāmegho upaṭṭhito
upasannaṁ hoti rajojallaṁ reṇū ca santasantā gagaṇe na caranti
vigatamalaṁ gagaṇañca hoti ākāse ṭhitopi vāto mandaṁ vāyati.
tesaṁ uparatiyā visuddho suriyo hoti suriyassa raṁsiyo upaghātamuttā
ativiya tappanti meghādisahagatā kaṭhitaṁ na tappanti. idamettha
kāraṇaṁ yena kāraṇena suriyo hemante kaṭhitaṁ tappati no tathā
gimhesūti. sabbehi mutto bhante nāgasena suriyo kaṭhitaṁ tappati
meghādisahagato kaṭhito na hotīti.
suriyatappapañho catuttho.
bhante nāgasena sabbeva bodhisattā puttadāraṁ dadanti udāhu
vessantareneva raññā puttadāro dinnoti. sabbepi mahārāja
bodhisattā puttadāraṁ denti na vessantareneva raññā puttadāro
dinnoti. yadi bhante nāgasena sabbepi bodhisattā puttadāraṁ
denti api nu kho te tesaṁ anumatena dentīti. bhariyā mahārāja
anumatā hoti dārakā pana bālatāya rodanti yadi te atthato
jāneyyuṁ tepi anumodeyyuṁ na te vilapeyyunti. dukkaraṁ bhante
nāgasena bodhisattena kataṁ yaṁ so attano orase piye putte
brāhmaṇassa dāsatthāya adāsi. idaṁpi dutiyaṁ dukkarato dukkarataraṁ
yaṁ so attano orase piye putte bālake taruṇake sukhumālake valliyā
bandhitvā hatthe tena brāhmaṇena latāya anumajjiyante disvā
ajjhupekkhi. idaṁpi tatiyaṁ dukkarato dukkarataraṁ yaṁ so sakena balena

page number: 348

bandhanato muccitvā dārakaṁ saraṇaṁ upagataṁ punadeva valliyā bandhitvā
adāsi. idaṁpi catutthaṁ dukkarato dukkarataraṁ yaṁ so dārakānaṁ
yakkho tāta ayaṁ khādituṁ neti amheti vilapamānānaṁ puttānaṁ mā
bhāyitthāti na assāsesi. idaṁpi pañcamaṁ dukkarato dukkarataraṁ
yaṁ so jālissa kumārassa bhaṇamānassa pādesu nipatitvā alaṁ
tāta kaṇhājinaṁ nivattehi ahameva gacchāmi yakkhena saha khādatu maṁ
yakkhoti yācamānasseva evaṁpi na sampaṭicchi. idaṁpi chaṭṭhaṁ
dukkarato dukkarataraṁ yaṁ so jālissa kumārassa pāsāṇasamaṁ nūna te
tāta hadayaṁ yaṁ tvaṁ amhākaṁ dukkhitānaṁ pekkhamāno suññe nimmanusse
brahāraññe yakkhena hariyamāne na nivāresīti vilapamānassa puttassa
kāruññaṁ na akāsi. idaṁ pana sattamaṁ dukkarato dukkarataraṁ yaṁ
tassa rudantassa vimhayasaddena rudantesu dārakesu adassanaṁ gatesu
na phāli hadayaṁ satadhā vā sahassadhā vā puññakāmena vessantarena
manujena kiṁ paradukkhāpanayanena nanu nāma sakadānaṁ dātabbanti.
dukkarassa mahārāja bodhisattena katattā kittisaddo dasasahassiyā
lokadhātuyā devamanussesu abbhuggato devā devabhavanesu pakittenti
asurā asurabhavanesu pakittenti garuḷā garuḷabhavanesu pakittenti
nāgā nāgabhavanesu pakittenti sakkā sakkabhavanesu pakittenti
yakkhā yakkhabhavanesu pakittenti sake sake ṭhāne dundubhiyo hasanti
anupubbena tassa kittisaddo paramparāya ajja idha amhākaṁ samayaṁ
anuppatto taṁ mayaṁ dānaṁ vikittentā vikoṭentā nisinnā nisinnā

page number: 349

sudinnaṁ udāhu duddinnanti. so kho panāyaṁ mahārāja kittisaddo
nipuṇānaṁ viññūnaṁ vidūnaṁ vibhāvīnaṁ bodhisattānaṁ dasa guṇāni
samanudassati. katamāni dasa. agedhatā nirālayatā cāgo pahānaṁ
apunarāvattitā sukhumattaṁ mahantattaṁ duranubodhattaṁ dullabhattaṁ asadisattaṁ
buddhadhammassa. so kho panāyaṁ mahārāja kittisaddo nipuṇānaṁ
viññūnaṁ vidūnaṁ vibhāvīnaṁ bodhisattānaṁ imāni dasa guṇāni anudassatīti.
bhante nāgasena ye paraṁ dukkhāpetvā dānaṁ denti api nu
taṁ dānaṁ sukhavipākaṁ hoti saggasaṁvattanikanti. āma mahārāja kiṁ
vattabbanti. iṅgha bhante nāgasena kāraṇaṁ upamaṁ dassehīti.
āma mahārāja idha samaṇo vā bhaveyya brāhmaṇo vā sīlavā
kalyāṇadhammo so bhaveyya pakkhahato vā pīṭhasappī vā aññataraṁ
vā byādhiṁ amanāpaṁ āpanno taṁ yo koci puññakāmo yānaṁ
āropetvā patthitaṁ desaṁ anupāpeyya api nu kho mahārāja tassa
purisassa tatonidānaṁ kiñci sukhaṁ nibbatteyya saggasaṁvattanikaṁ taṁ
kammanti. āma bhante kiṁ vattabbaṁ dibbayānaṁ so bhante
labheyya hatthīyānaṁ assayānaṁ rathayānaṁ thale thalayānaṁ udake udakayānaṁ
devesu devayānaṁ manussesu manussayānaṁ tadanucchavikaṁ yānaṁ tadanulomikaṁ
bhave bhave nibbatteyya tadanucchavikāni cassa sukhāni nibbatteyyuṁ
sugatito sugatiṁ gaccheyya teneva kammābhisandena iddhiyānaṁ abhiruyha
patthitaṁ nibbānanagaraṁ sampāpuṇeyyāti. tenahi mahārāja
paradukkhūpadhānena dinnadānaṁ sukhavipākaṁ hoti saggasaṁvattanikaṁ yaṁ so

page number: 350

vallibandhanena dukkhāpetvā evarūpāni sukhāni anubhavati. aparaṁpi
mahārāja uttariṁ kāraṇaṁ suṇohi. yathā paradukkhūpadhānena dinnadānaṁ
sukhavipākaṁ hoti saggasaṁvattanikaṁ. idha mahārāja yo koci rājā
janapadato dhammikaṁ baliṁ uddharāpetvā āṇāpavattanena dānaṁ dadeyya
api nu kho so mahārāja rājā tatonidānaṁ kiñci sukhaṁ anubhaveyya
saggasaṁvattanikaṁ taṁ dānanti. āma bhante kiṁ vattabbaṁ
tatonidānaṁpi so bhante rājā uttariṁ anekasatasahassaguṇaṁ labheyya rājūnaṁ
atirājā bhaveyya devānaṁ atidevo bhaveyya brahmānaṁ atibrahmā
bhaveyya arahantānaṁ atiarahanto bhaveyyāti. tenahi mahārāja
paradukkhūpadhānena dinnadānaṁ sukhavipākaṁ hoti saggasaṁvattanikaṁ yaṁ so
rājā rājabalena janapadaṁ pīḷayitvā dinnadānassa vipākena evarūpaṁ
uttamaṁ yasasukhaṁ anubhavatīti.
atidānaṁ bhante nāgasena vessantarena raññā dinnaṁ yaṁ so
sakabhariyaṁ parassa bhariyatthāya dānaṁ adāsi sake orase putte
brāhmaṇassa dāsatthāya adāsi. atidānaṁ nāma bhante nāgasena
loke vidūhi ninditaṁ garahitaṁ. yathā nāma bhante nāgasena
atibhārikassa sakaṭassa akkho bhañjati atibhārena nāvā osīdati
atibhuttassa bhojanaṁ visamaṁ pariṇamati ativassena dhaññaṁ vinassati
atidānena bhogakkhayaṁ upeti atitāpena paṭhavī upaḍayhati atirāgena
ummattako hoti atidosena vajjho hoti atimohena anayaṁ

page number: 351

āpajjati atilobhena coragahaṇaṁ upagacchati atibhāsena viruddhati
atipūrena nadī atitirayanti ativātena asuniyo patanti atiagginā
udakaṁ uttarati atisikkhitena ummattako hoti atisūrena naciraṁ
jīvati. evameva kho bhante nāgasena atidānaṁ nāma loke vidūhi
ninditaṁ garahitaṁ. atidānaṁ bhante nāgasena vessantarena raññā
dinnaṁ na tattha kiñci phalaṁ icchitabbanti. atidānaṁ mahārāja
loke vidūhi paṇḍitehi vaṇṇitaṁ thomitaṁ pasaṭṭhaṁ ye keci yādisaṁ
tādisaṁ dānaṁ denti atidānadāyī loke kittiṁ pāpuṇāti.
yathā mahārāja mallo atibalavatāya aññaṁ mallaṁ pātesi paṭhavī
atimahantatāya naranārīmigapakkhīpabbatarukkhasabbasattasamuhe dhāreti
samuddo atimahantatāya apūraṇo hoti sineru atigarukatāya acalo
ākāso ativitthāratāya ananto suriyo atipabhātāya timiraṁ ghāteti
sīho atijātitāya vigatabhayo maṇiratanaṁ atiguṇatāya sabbakāmadadaṁ
rājā atipuññavatāya adhipati aggi atitejatāya sabbaṁ ḍahati
vajiraṁ atitikkhatāya vijjhati maṇimuttaphalikaṁ bhikkhussa atisīlatāya
naranārīyakkhasuragaṇā pādesu nipatanti buddho ativisiṭṭhatāya anūpamo
evameva kho mahārāja atidānaṁ nāma loke vidūhi vaṇṇitaṁ thomitaṁ
pasaṭṭhaṁ ye keci yādisaṁ tādisaṁ dānaṁ denti atidānadāyī loke kittiṁ
pāpuṇāti. atidānaṁ vessantarena raññā dinnaṁ dasasahassalokadhātuyā
vaṇṇitaṁ thomitaṁ pasaṭṭhaṁ mahākittitaṁ hoti teneva atidānena vessantaro
rājā idha loke buddho jāto aggo sadevake loke.

page number: 352

atthi mahārāja loke ṭhapitaṁ dānaṁ yañca dakkhiṇeyye anuppanne
na dātabbanti. dasa kho panimāni bhante nāgasena dānāni
yāni loke adānasammatāni yo tāni dadāti so apāyagamaniyo
hoti. katamāni dasa. itthīdānaṁ usabhadānaṁ majjadānaṁ
cittakāradānaṁ satthadānaṁ visadānaṁ saṁkhalikadānaṁ kukkuṭadānaṁ sūkaradānaṁ
mānakuṭatulākuṭanāḷikuṭadānaṁ. imāni kho bhante nāgasena dasa
dānāni loke adānasammatāni paṇḍitehi yo tāni deti so
apāyagamanīyo hoti. nāhantaṁ mahārāja adānasammataṁ pucchāmi.
imaṁ khohaṁ mahārāja taṁ pucchāmi atthi pana mahārāja loke ṭhapitaṁ
dānaṁ yaṁ dakkhiṇeyye anuppanne na dātabbanti. na hi bhante
nāgasena loke ṭhapitaṁ dānaṁ yaṁ dakkhiṇeyye anuppanne na dātabbaṁ.
cittappasāde uppanne keci dakkhiṇeyyānaṁ bhojanaṁ denti keci
acchādanaṁ keci sayanaṁ keci āvasathaṁ keci attharaṇaṁ keci pāvaraṇaṁ
keci dāsidāsaṁ keci khettavatthuṁ keci dvippadacatuppadaṁ keci sataṁ
sahassaṁ mahādhanaṁ keci mahārajjaṁ keci jīvitaṁpi dentīti. yadi pana loke
mahārāja aññesaṁ jīvitaṁpi denti kiṁkāraṇā vessantaraṁ dānapatiṁ
atibāḷhaṁ paribhāsiṁsu dinnesu puttesu ca dāre ca. api nu
kho mahārāja pakatiloke cintena labhati pitā puttaṁ iṇavā vā
ājīvikapaṇato vā ādāpetuṁ vā vikīṇituṁ vāti. āma bhante
labhati pitā puttaṁ iṇavā vā ājīvikapaṇato vā ādāpetuṁ
vikīṇituṁ vāti. yadi mahārāja labhati pitā puttaṁ iṇavā vā

page number: 353

ājīvikapaṇato vā ādāpetuṁ vā vikīṇituṁ vā. vessantaro
mahārāja rājā alabhamāno sabbaññutañāṇaṁ upaddūto dukkhito
so tassa dhammadhanassa paṭilābhāya puttadāraṁ ādāpeti vikīṇāti.
iti mahārāja vessantarassa rañño aññesaṁ dinnaṁyeva kataṁ.
kissa pana tvaṁ mahārāja tena dānena vessantaraṁ dānapatiṁ atibāḷhaṁ
apasādesīti.
nāhaṁ bhante nāgasena vessantarassa dānapatino dānaṁ dinnaṁ
garahāmi apica puttadāradānaṁ dinnaṁ garahāmi yadā yācake puttadāraṁ
yācante tadā attānaṁ dātabbanti. etaṁ kho mahārāja asabbhikaraṇaṁ
yaṁ hi puttadāraṁ yācante attānaṁ dadeyya yaṁ yaṁ hi yācante taṁ
tadeva dātabbaṁ etaṁ sappurisānaṁ kammaṁ. yathā mahārāja eko
puriso pānīyaṁ āharāpeyya tassa yo bhojanaṁ dadeyya api nu kho
so mahārāja tassa kiccakārī assāti. na hi bhante yaṁ so
āharāpeti tameva tassa dento tassa kiccakārī assāti.
evameva kho mahārāja vessantaro dānapati brāhmaṇe puttadāraṁ
yācante attānaṁ adatvā puttadāraṁyeva tassa adāsi. sace
mahārāja so brāhmaṇo vessantarassa sakasarīraṁ yāceyya na so
attānaṁ rakkheyya na sineheyya tassa dinnaṁ pariccattaṁyeva bhaveyya.
sace kho mahārāja kitako vā sunakho vā siṅgālo vā vessantaraṁ
dānapatiṁ upagantvā yāceyya dāsattaṁ upehīti na so attānaṁ

page number: 354

rakkhakkheyya na sineheyya dinnaṁ pariccattaṁyeva bhaveyya na puna ca
so datvā tapeyya. bahusādhāraṇo mahārāja vessantarassa
kāyo. yathā mahārāja ekā maṁsapesi bahusādhāraṇā evameva
kho mahārāja vessantarassa kāyo bahusādhāraṇo. yathā vā
pana mahārāja phalitarukkho nānādijagaṇasādhāraṇo manussehi vā
sādhāraṇo evameva kho mahārāja vessantarassa kāyo bahusādhāraṇo
evamevāhaṁ paṭipajjamāno sambodhiṁ pāpuṇissāmīti. yathā
mahārāja adhano puriso dhanatthiko dhanapariyesanaṁ caramāno aṭavīpathaṁ
sakaṭapathaṁ vetapathaṁ gacchati jalathalavaṇijjaṁ karoti kāyena vācāya
manasā dhanaṁ ārādheti dhanapaṭilābhāya vāyamati evameva kho mahārāja
vessantaro rājā dānapati adhano buddhadhanena sabbaññutaratanapaṭilābhāya
yācakānaṁ dhanadhaññaṁ yānavāhanaṁ dāsīdāsaṁ sakalaṁ sāpateyyaṁ
sakaputtabhariyaṁ chavicammalohitahadayavatthuṁ jīvitaṁ attānaṁ sabbantaṁ
bāhiramabbhantaraṁ dānaṁ datvā sambodhiṁyeva pariyesati. evameva
kho sabbabodhisattā. yathā vā pana mahārāja amacco vuḍḍhikāmo
attādhikaraṇaṁ paṭikaṅkheyya yaṁ kiñci gehe dhanadhaññahiraññasuvaṇṇaratanaṁ
vijjamānaṁ taṁ sabbaṁ paresaṁ datvā rajjapaṭilābhāya vāyamati
evameva kho mahārāja vessantaro dānapati sabbantaṁ bāhirabbhantaraṁ
dhanaṁ datvā jīvitampi paresaṁ datvā sambodhiṁyeva pariyesati.
apica kho mahārāja vessantarassa dānapatino evaṁ ahosi
yaṁ so brāhmaṇo āharāpeti tañcāhaṁ tassa dadeyyaṁ evaṁ

page number: 355

tassāhaṁ kiccakārī nāma homīti evaṁ so tassa puttadāraṁ adāsi.
na so mahārāja vessantaro dānapati dessatāya dussanakāmo
brāhmaṇassa puttadāraṁ adāsi. na atibahukā meti puttadāraṁ
adāsi. na sakkomi posetunti puttadāraṁ adāsi. na ukkaṇṭhito
appiyā meti nīharitukāmatāya brāhmaṇassa puttadāraṁ adāsi.
atha kho sabbaññutasseva ratanassa piyatā sabbaññutañāṇassa
kāraṇā vessantaro rājā evarūpaṁ atulaṁ vipulaṁ anuttaraṁ dānavaraṁ
piyaṁ manāpaṁ pāṇasamaṁ puttadāraṁ brāhmaṇassa dāsatthāya adāsi.
bhāsitaṁ hetaṁ mahārāja bhagavatā devātidevena cariyāpiṭake
na me dessā ubho puttā maddī devī na appiyā
sabbaññutaṁ piyaṁ mayhaṁ tasmā piye adāsihanti.
datvā ca pana mahārāja vessantaro rājā puttadāraṁ
paṇṇasālaṁ pavisitvā nipajji tassa pana atipemena dukkhitassa
rodantassa balavasoko uppajji hadayavatthu uṇhaṁ ahosi nāsikāya
appahontiyā mukhena uṇhe assāsapassāse visajjesi assūni
parivattitvā lohitabindūni hutvā nettehi passaviṁsu. evaṁ
dukkhena mahārāja vessantaro rājā brāhmaṇassa puttadāraṁ
adāsi mā me dānayogapatho parihāyīti.
atha kho mahārāja vessantaro rājā dve ānisaṁse
samanupassitvā brāhmaṇassa dve putte dāsatthāya adāsi. katame
dve. dānatapo ca me aparihīno bhavissati dukkhitā ca me

page number: 356

puttakā mūlaphalehi tatonidānaṁ ayyako posissatīti. jānāti
hi mahārāja vessantaro rājā na me dārakā sakkā parehi
paribhuñjituṁ dāsaparibhogena ime ca dārake samāne ayyako
nikīṇissati evaṁ amhākaṁpi gamanaṁ bhavissatīti. ime kho mahārāja
dve ānisaṁsaguṇavisese disvā brāhmaṇassa dve putte dāsatthāya
adāsi. apica mahārāja vessantaro rājā jānāti ayaṁ
kho brāhmaṇo jiṇṇo vuḍḍho mahallako dubbalo bhaggo
daṇḍaparāyano khīṇāyuko parittapuñño neso samattho ime
dārake dāsabhogena bhuñjitunti. sakkuṇeyya pana mahārāja puriso
pākatikena balena ime candimasuriye evaṁ mahiddhike evaṁ mahānubhāve
gahetvā pelāyaṁ vā samugge vā pakkhipitvā nippabhe katvā
padīpaparibhogena paribhuñjitunti. na hi bhanteti. evameva kho
so mahārāja brāhmaṇo jiṇṇo dubbalo bhaggo daṇḍaparāyano
piṅgalo kālako bhattanāsako parittapuñño na samattho
dāsaparibhogena paribhuñjituṁ. imasmiṁ loke candimasuriyapaṭibhāgassa
vessantarassa rañño kumārā na sakkā kenaci dāsaparibhogena
paribhuñjituṁ. aparampi mahārāja uttariṁ kāraṇaṁ suṇohi yena
kāraṇena vessantarassa dārakā na sakkā kenaci dāsaparibhogena
paribhuñjituṁ. yathā mahārāja cakkavattirañño maṇiratanaṁ subhaṁ
jotimantaṁ aṭṭhaṁsaṁ suparikammakataṁ catuhatthāyāmaṁ sakaṭanābhiparināhaṁ samantā
yojanasataṁ obhāsena pharati na taṁ sakkā kenaci pakatikena

page number: 357

parittapuññena pilotikāya veṭhetvā pelāyaṁ pakkhipitvā satthakanisanaparibhogena
paribhuñjituṁ evameva kho mahārāja loke cakkavattirañño
maṇiratanapaṭibhāgassa vessantarassa kumārā na sakkā kenaci pakatikena
parittapuññena dāsaparibhogena paribhuñjituṁ. aparampi mahārāja
uttariṁ kāraṇaṁ suṇohi yena kāraṇena vessantarassa dārakā na
sakkā kenaci dāsaparibhogena paribhuñjituṁ. yathā mahārāja yūthappati
mattavāraṇo sabbaseto sattappatiṭṭhito aṭṭharatanubbedho
navaratanāyāmaparināho pāsādiko dassanīyo uposatho nāgarājā na sakkā
kenaci abhiruyhituṁ na ca so sakkā kenaci suppena vā sarāvena
vā pidahituṁ govacchakova vacchakasālāya pakkhipitvā pariharituṁ evameva
kho mahārāja loke kuñjaragajavarapaṭibhāgassa vessantarassa kumārā
na sakkā kenaci dāsaparibhogena paribhuñjituṁ. aparampi mahārāja
uttariṁ kāraṇaṁ suṇohi yena kāraṇena vessantarassa dārakā na
sakkā kenaci dāsaparibhogena paribhuñjituṁ. yathā mahārāja
mahāsamuddo dīghāyato puthulavitthinno gambhīro appameyyo
duppariyogāḷho anorapāro lavaṇajaladharo na sakkā kenaci sabbattha pidahitvā
ekatitthena paribhogaṁ kātuṁ evameva kho mahārāja loke
mahāsamuddapaṭibhāgassa vessantarassa kumārā na sakkā kenaci dāsaparibhogena
paribhuñjituṁ. aparampi mahārāja uttariṁ kāraṇaṁ suṇohi yena
kāraṇena vessantarassa dārakā na sakkā kenaci dāsaparibhogena
paribhuñjituṁ. yathā mahārāja nandopanando nāgo

page number: 358

sinerupabbatarājānaṁ sattakkhattuṁ pariveṭhetvā sayati na so sakkā kenaci
tahiṁpi gahito pelāyaṁ vā samugge vā pakkhipitvā tena kīḷaṁ kīḷituṁ
evameva kho mahārāja nandopanandanāgapaṭibhāgassa vessantarassa
kumārā na sakkā kenaci dāsaparibhogena paribhuñjituṁ. aparampi
mahārāja uttariṁ kāraṇaṁ suṇohi yena kāraṇena vessantarassa
dārakā na sakkā kenaci dāsaparibhogena paribhuñjituṁ. yathā
mahārāja himavanto pabbatarājā pañcayojanasataṁ accuggato nabhe
tīhi yojanasahassehi āyāmavitthārehi patiṭṭhito caturāsītikūṭasahassehi
paṭimaṇḍito pañcannaṁ mahānadīsatānaṁ pabhavo mahābhūtagaṇālayo
nānāvividhagandhadharo dibbosathasatasamalaṅkato nabhe balāhako viya
accuggato dissati evameva kho mahārāja vessantaro rājā loke
pañcayojanasatahimavantapabbatarājā viya accuggato yasasā vidūrepi
paṭidissatiyeva tassa kumārā na sakkā kenaci dāsaparibhogena
paribhuñjituṁ. aparampi mahārāja uttariṁ kāraṇaṁ suṇohi yena
kāraṇena vessantarassa dārakā na sakkā kenaci dāsaparibhogena
paribhuñjituṁ. yathā mahārāja rattindhakāratimisāya uparipabbatagge
jalamāno aggikkhandho vidūrepi dissatiyeva evameva kho mahārāja
vessantaro rājā pabbatagge jalamāno aggikhandho viya vidūrepi
pākaṭo dissati tassa kumārā na sakkā kenaci dāsaparibhogena
paribhuñjituṁ. aparampi mahārāja uttariṁ kāraṇaṁ suṇohi yena kāraṇena
vessantarassa dārakā na sakkā kenaci dāsaparibhogena paribhuñjituṁ. yathā

page number: 359

mahārāja himavantapabbate nāgapupphasamaye ujuvāte nikkhamante
dvādasayojanāni nāgapupphagandho vāyati evameva kho mahārāja
vessantarassa chahi yojanasahassehi upari yāva asaññībhavā etthantare
surāsuragandhabbayakkharakkhasamahoragakinnaraindabhavanesu kittisaddo abbhuggato
sīlavaragandhovassapi vāyati tena tassa dārakā na sakkā kenaci
dāsaparibhogena paribhuñjituṁ.
anusiṭṭho ca mahārāja jālikumāro pitunā vessantarena raññā
ayyako te tāta tumhe brāhmaṇassa hatthe dhanaṁ datvā
nikkīṇissati nikkīṇanto taṁ nikkhasahassaṁ datvā nikkīṇātu kaṇhājinaṁ
kaññaṁ nikkīṇanto dāsīsataṁ dāsasataṁ hatthisataṁ assasataṁ gavasataṁ
nikkhasatanti evaṁ sabbasataṁ datvā nikkīṇātu. yadi te tāta
ayyako tumhe brāhmaṇassa hatthato āṇāya balena mudhā gaṇheyya
tumhe ayyakassa vacanaṁ na kayirātha brāhmaṇassa anuyāyino hothāti
evameva anusāsitvā putte visajjesi. tato so tattha jālikumāro
gantvā ayyakena puṭṭho kathesi
sahassagghaṁ hi maṁ tāta brāhmaṇassa pitā adā
acchaṁ kaṇhājinaṁ kaññaṁ hatthinādisatena vāti.
sunivedhito bhante nāgasena pañho subhinnaṁ diṭṭhijālaṁ sumadditā
parappavādā sakasamayo sudīpito byañjanaṁ suparipuṇṇaṁ attho
suviññāpito hotīti.
vessantarapañho pañcamo.

page number: 360

bhante nāgasena sabbeva bodhisattā dukkarakārikaṁ karonti
udāhu gotameneva bodhisattena dukkarakārikā katāti. natthi
mahārāja sabbesaṁ bodhisattānaṁ dukkarakārikā gotameneva bodhisattena
dukkarakārikā katāti. bhante nāgasena yadi evaṁ ayuttaṁ yaṁ
bodhisattānaṁ bodhisattehi vemattatā hotīti. catūhi mahārāja ṭhānehi
bodhisattānaṁ bodhisattehi vemattatā hoti. katamehi catūhi.
kulavemattatā addhānavematattā āyuvemattatā pamāṇavemattatā.
imehi kho mahārāja catūhi ṭhānehi bodhisattānaṁ bodhisattehi vemattatā
hoti. sabbesampi mahārāja buddhānaṁ rūpena tapena sīlena ca
samādhinā paññāya vimuttiyā vimuttiñāṇadassanena catuvesārajjehi
dasahi balehi cuddasabuddhañāṇehi aṭṭhārasahi buddhadhammehi
asādhāraṇehi kevalehi ca buddhadhammehi natthi vemattatā sabbepi buddhā
buddhadhammehi samasamā hontīti. yadi bhante nāgasena sabbepi
buddhā buddhadhammehi samasamā honti kena kāraṇena gotameneva
bodhisattena dukkarakārikā katāti. aparipakke mahārāja ñāṇe
aparipakkāya bodhiyā gotamo bodhisatto nekkhammaṁ nikkhami
aparipakkaṁ ñāṇaṁ paripācamānena dukkarakārikā katāti. bhante nāgasena
kena kāraṇena bodhisatto aparipakke ñāṇe aparipakkāya bodhiyā
nekkhammaṁ nikkhami nanu nāma ñāṇaṁ paripācetvā paripakke ñāṇe
nikkhamitabbanti. bodhisatto mahārāja viparitaṁ itthāgāraṁ disvā
vippaṭisārī ahosi tassa vippaṭisārissa arati uppajjati araticittaṁ

page number: 361

uppannaṁ disvā aññatarā mārakāyikā devatā evaṁ cintesi ayaṁ
kālo kho araticittassa vinodanāyāti. sā vehāse ṭhatvā imaṁ
vācaṁ udīri bho mārisa mā kho tvaṁ ukkaṇṭha ito te sattame
divase dibbaṁ cakkaratanaṁ pātubhavissati taṁ pana sahassāraṁ sanemikaṁ
sanābhikaṁ sabbālaṅkāraparipūritaṁ te ratanaṁ paṭhavīanto gataṁ samuddanto
gataṁ ākāsagatañca sayameva upagacchissati dvisahassaparittadīpaparivāresu
catūsu ca mahādīpavaresu ekamukhena āṇā te pavattissati
parosahassañca te puttā bhavissanti surā vīraṅgarūpā parasenappamaddanā
tehi puttehi parikiṇṇo sattaratanasampanno catudīpaṁ anusāsissasīti.
atha kho tassā taṁ vacanaṁ sutvā ubbijjamānasaṁ āpajjati. yathā
nāma puriso divasaṁ santattaṁ ayosalākaṁ gahetvā anudahanto
kaṇṇasotadvayaṁ paviseyya evameva kho mahārāja tassā
bodhisattassa taṁ vacanaṁ kaṇṇasotaṁ pāvisi iti so pakatiyāva ukkaṇṭhito
tassā devatāya vacanena bhiyyoso mattāya ubbijji saṁvegataraṁ
āpajji. yathā vā pana mahārāja mahatimahāaggikkhandho jalamāno
aññena kaṭṭhena upadahito bhiyyoso mattāya jaleyya evameva
kho mahārāja bodhisatto pakatiyāva ukkaṇṭhito tassā devatāya
vacanena bhiyyoso mattāya ubbijji saṁvegataramāpajji. yathā vā pana
mahārāja mahāpaṭhavī pakatitintā nibbattaharitasaddalā āsittodakā
cikkhalajātā punadeva mahāmeghe abhippavuṭṭhe bhiyyoso mattāya

page number: 362

cikkhalatarā assa evameva kho mahārāja bodhisatto pakatiyāva
ukkaṇṭhito tassā devatāya vacanena bhiyyoso mattāya ubbijji
saṁvegataraṁ āpajjīti.
api nu kho bhante nāgasena sattame divase bodhisattassa dibbaṁ
cakkaratanaṁ nibbatteyya paṭinivatteyya bodhisatto dibbe cakkaratane
nibbatteti. na hi mahārāja sattame divase bodhisattassa dibbaṁ
cakkaratanaṁ nibbatteyya apica palobhanatthāya tāya devatāya musā
bhaṇitaṁ. yadipi mahārāja sattame divase dibbaṁ cakkaratanaṁ nibbatteyya
bodhisatto na nivatteyya. taṁ kiṁkāraṇaṁ. aniccanti mahārāja
bodhisatto daḷhaṁ aggahito dukkhanti daḷhaṁ aggahito anattāti
daḷhaṁ aggahito upādānakkhayaṁ patto. yathā mahārāja
anotattamahāsarato udakaṁ gaṅgaṁ nadiṁ pavisati gaṅgāya nadiyā udakaṁ
mahāsamuddaṁ pavisati mahāsamuddato udakaṁ pātālamukhaṁ pavisati. api
nu kho mahārāja taṁ udakaṁ pātālamukhaṁ paviṭṭhaṁ paṭinivattitvā mahāsamudda
paviseyya mahāsamuddato udakaṁ gaṅgāya nadiyā mukhaṁ āroheyya
gaṅgāya nadiyā udakaṁ puna anotattamahāsaraṁ āroheyyati. na hi
bhanteti. evameva kho mahārāja bodhisattena kappasatasahassañca
caturo ca asaṁkheyyakappe kusalaṁ paripācitaṁ imassa bhavassa kāraṇā
soyaṁ antimabhavo anuppatto paripakkaṁ bodhiñāṇaṁ chahi vassehi
buddho bhavissati sabbaññū loke uttamapuriso. api nu kho
mahārāja bodhisatto cakkaratanassa kāraṇā paṭinivatteyyāti. na

page number: 363

hi bhanteti. ubbatteyyāpi mahārāja sā mahāpaṭhavī sabbepi
nānāpabbatā pateyyuṁ sabbāpi mahānadiyo susseyyuṁ daheyyuṁ
na tveva bodhisatto paṭinivatteyya apatvā sammāsambodhiṁ.
susseyyāpi mahārāja mahāsamuddo aparimitalavaṇajaladharo gopādaudakaṁ
viya na tveva bodhisatto paṭinivatteyya apatvā sammāsambodhiṁ.
āroheyyāpi nāma mahārāja mahāgaṅgāya udakaṁ paṭisotaṁ na
tveva bodhisatto paṭinivatteyya apatvā sammāsambodhiṁ. phaleyyāpi
nāma mahārāja sineru pabbatarājā pavaro satadhā vā sahassadhā
vā na tveva bodhisatto paṭinivatteyya apatvā sammāsambodhiṁ.
saṁvatteyyāpi nāma mahārāja ākāso kilañjamiva na tveva
bodhisatto paṭinivatteyya apatvā sammāsambodhiṁ. papateyyuṁpi
nāma mahārāja candimasuriyā satārakā sappatasā leḍḍu iva
chamāyaṁ na tveva bodhisatto paṭinivatteyya apatvā sammāsambodhiṁ.
taṁ kiṁkāraṇaṁ. padālitattā bodhisattassa sabbabandhanānanti.
bhante nāgasena kati loke bandhanānīti. dasa kho panimāni
mahārāja loke bandhanāni yehi bandhanehi baddhā sattā nikkhantāpi
paṭinivattanti. katamāni dasa. mātā mahārāja loke bandhanaṁ pitā
loke bandhanaṁ bhariyā loke bandhanaṁ puttā loke bandhanaṁ ñātī
loke bandhanaṁ mittā loke bandhanaṁ dhanaṁ loke bandhanaṁ lābhasakkāro
loke bandhanaṁ issariyaṁ loke bandhanaṁ pañca kāmaguṇā loke
bandhanaṁ. imāni kho mahārāja loke dasa bandhanāni yehi bandhanehi

page number: 364

baddhā sattā nikkhantāpi paṭinivattanti. tāni dasapi bandhanāni
bodhisattena chinnāni dālitāni padālitāni. tasmā mahārāja
bodhisatto nappaṭinivattatīti.
bhante nāgasena yadi bodhisatto uppanne araticitteyeva tassā
vacanena aparipakke ñāṇe aparipakkāya bodhiyā nekkhammaṁ abhinikkhami
kiṁ tassa dukkarakārikāya nanu nāma sabbabhakkhena viharitabbaṁ
ñāṇaparipākaṁ āgamayamānenāti. dasa kho pana ime mahārāja puggalā
loke oñātā avañātā hīḷitā khīḷitā garahitā paribhūtā
acittikatā. katame dasa. itthī mahārāja vidhavā loke oñātā
avañātā hīḷitā khīḷitā garahitā paribhūtā acittikatā. dubbalo
mahārāja puggalo. amittañāti mahārāja puggalo. mahagghaso
mahārāja puggalo. agarukulavāsiko mahārāja puggalo. pāpamitto
mahārāja puggalo. dhanahīno mahārāja puggalo. ācārahīno
mahārāja puggalo. kammahīno mahārāja puggalo. payogahīno
mahārāja puggalo loke oñāto avañāto hīḷito khīḷito garahito
paribhūto acittikato. ime kho mahārāja dasa puggalā loke
oñātā avañātā hīḷitā garahitā paribhūtā acittikatā. imāni dasa
ṭhānāni anussaramānassa bodhisattassa evaṁ saññā uppajji māhaṁ
kammahīno assaṁ payogaparihīno garahito devamanussānaṁ yannūnāhaṁ
kammassāmī assaṁ kammaguru kammādhipateyyo kammasīlo kammadhāreyyo
kammaniketavāsī kammabandhanena amutto appamatto vihareyyanti.

page number: 365

evaṁ kho mahārāja bodhisatto ñāṇaṁ paripācento dukkarakārikaṁ
akāsīti.
bhante nāgasena bodhisatto dukkarakārikaṁ karonto evamāha
na kho panāhaṁ imāya kaṭukāya dukkarakārikāya adhigacchāmi uttariṁ
manussadhammā alamariyañāṇadassanavisesaṁ siyā nu kho añño maggo
bodhāyāti. api nu tasmiṁ samaye bodhisattassa maggaṁ ārabbha
satisammoso ahosīti. pañcavīsati kho panime mahārāja
cittadubbalīkaraṇā dhammā yehi dubbalīkataṁ cittaṁ na sammā samādhiyati
āsavānaṁ khayāya. katame pañcavīsati. kodho mahārāja
cittadubbalīkaraṇo dhammo yena dubbalīkataṁ cittaṁ na sammā samādhiyati
āsavānaṁ khayāya. upanāho mahārāja makkho palāso issā
macchariyaṁ māyā sātheyyaṁ thambho sārambho māno atimāno mado
pamādo thīnamiddhaṁ nandi ālasyaṁ pāpamittupasevitā rūpaṁ saddaṁ
gandhaṁ rasaṁ phoṭṭhabbaṁ khudāpipāsā arati mahārāja cittadubbalīkaraṇo
dhammo yena dubbalīkataṁ cittaṁ na sammā samādhiyati āsavānaṁ
khayāya. ime kho mahārāja pañcavīsati cittadubbalīkaraṇā
dhammo yehi dubbalīkataṁ cittaṁ na sammā samādhiyati āsavānaṁ
khayāya. bodhisattassa pana mahārāja khudāpipāsāya kāyo
pariyādinno khudāpipāsāya kāye pariyādinne cittaṁ na sammā samādhiyati
āsavānaṁ khayāya. satasahassaṁ mahārāja kappānaṁ cattāro ca
asaṁkheyyakappe bodhisatto catunnaṁyeva ariyasaccānaṁ abhisamayaṁ anvesati

page number: 366

tāsu tāsu jātīsu kiṁ pana pacchime bhave abhisamayajātiyaṁ maggaṁ
ārabbha satisammoso hessati. api ca mahārāja bodhisattassa
saññāmattaṁ evaṁ uppajji siyā nu kho añño maggo bodhāyāti.
pubbeva mahārāja bodhisatto ekamāsiko samāno pitu sakkassa
kammante sītāya jambūchāyāya sirisayane pallaṅkaṁ ābhujjitvā
nisinno so vivicceva kāmehi vivicca akusalehi dhammehi savitakkaṁ
savicāraṁ vivekajampītisukhaṁ paṭhamaṁ jhānaṁ upasampajja vihāsi .pe.
catutthaṁ jhānaṁ uppasampajja vihāsīti. sādhu bhante nāgasena
evametaṁ tathā sampaṭicchāmi ñāṇaṁ paripācayanto bodhisatto
dukkarakārikaṁ akāsīti.
dukkarakārikapañho chaṭṭho.
bhante nāgasena katamaṁ adhimattaṁ balavataraṁ kusalaṁ vā akusalaṁ
vāti. kusalaṁ mahārāja adhimattaṁ balavataraṁ no tathā akusalanti.
nāhaṁ bhante nāgasena taṁ vacanaṁ saddahāmi kusalaṁ adhimattaṁ balavataraṁ
no tathā akusalanti. dissanti bhante nāgasena idha pāṇātipātino
adinnādāyino kāmesu micchācārino musāvādino gāmaghātakā
paṇṭhadūsakā nekatikā vañcanikā sabbe te tāvattakena pāpena labhanti
hatthacchedaṁ pādacchedaṁ kaṇṇanāsikacchedaṁ bilaṅgathālikaṁ saṁkhamuṇḍikaṁ
rāhumukhaṁ jotimālakaṁ hatthapajotikaṁ erakavattikaṁ cirakavāsikaṁ eṇeyyakaṁ
balisamaṁsikaṁ kahāpaṇakaṁ khārāpaṭicchikaṁ palighaparivattikaṁ palālapiṭhakaṁ
tattenāpi telena osiñcanaṁ sunakhehi vikhādāpanaṁ sūlāropanaṁ asinā

page number: 367

sīsacchedaṁ. keci rattiṁ pāpaṁ katvā rattiṁyeva vipākaṁ anubhavanti
keci rattiṁ katvā divāyeva anubhavanti keci divā katvā divāyeva
anubhavanti keci divā katvā rattiṁyeva anubhavanti keci dve tayo
divase vītivatte anubhavanti sabbepi te diṭṭheva dhamme vipākaṁ
anubhavanti. atthi pana bhante nāgasena koci ekassa vā dvinnaṁ
vā tiṇṇaṁ vā catunnaṁ vā pañcannaṁ vā dasannaṁ vā satassa
vā sahassassa vā satasahassassa vā saparikkhāraṁ dānaṁ datvā
diṭṭhadhammikaṁ bhogaṁ vā yasaṁ vā sukhaṁ vā anubhavitvā koci sīlena
vā uposathakammena vā sampattiṁ anubhavitvāti. atthi mahārāja
cattārome purisā dānaṁ datvā sīlaṁ samādayitvā uposathakammaṁ
katvā diṭṭheva dhamme imināyeva sarīrasandehena tidivaṁ ajjhagamaṁsūti.
ko ca ko ca bhanteti. mandhāto mahārāja rājā nimi rājā
sādhīno rājā gottilo vinesovādīti. bhante nāgasena aññehi
bhavasahassehi antarikaṁ dvinnametaṁ parokkhaṁ yadi samatthosi pavattamānake
bhave bhagavato dharamānakāle kathehīti. vattamānakepi mahārāja
bhave puṇṇako dāso therassa sārīputtassa bhojanaṁ datvā
tadaheva seṭṭhiṭṭhānaṁ paṭiladdho so etarahi puṇṇako seṭṭhīti
paññāyi. gopālamātā devī attano kese vikīṇitvā laddhehi
aṭṭhahi kahāpaṇehi therassa mahākaccāyanassa aṭṭhamakassa piṇḍapātaṁ
datvā tadaheva rañño udenassa aggamahesiṭṭhānaṁ pattā.
suppiyā upāsikā aññatarassa gilānassa bhikkhuno attano ūrumaṁsena

page number: 368

paṭicchādanīyaṁ datvā dutiyadivaseyeva parūḷhavaṇā sambhicchavikā arogā
jātā. mallikā devī bhagavato abhidosikaṁ kummāsapiṇḍaṁ datvā
tadaheva rañño kosalassa aggamahesī jātā. sumano
mālākāro aṭṭhahi sumanapupphamuṭṭhīhi bhagavantaṁ pūjetvā taṁ divasaṁyeva
mahāsampattiṁ patto. ekasāṭako brāhmaṇo uttarasāṭakena
bhagavantaṁ pūjetvā taṁ divasaṁyeva sabbaṭṭhakaṁ labhi. sabbepete
mahārāja diṭaṭhadhammikaṁ bhogañca yasañca anubhaviṁsūti. bhante
nāgasena vicinitvā imasmiṁ bhave chayeva addasāti. āma
mahārājāti. tenahi bhante nāgasena akusalaṁyeva adhimattaṁ balavataraṁ
no tathā kusalaṁ. ahaṁ hi bhante nāgasena ekaṁ samayaṁ dasapi
purise passāmi pāpassa kammassa vipākena sūlesu āropite
vīsatimpi purise passāmi tiṁsampi cattāḷīsampi paññāsampi purise
purisasatampi purisasahassampi passāmi pāpassa kammassa vipākena
sūlesu āropitaṁ. candaguttassa bhante bhaddapālo nāma
senāpatiputto ahosi tassa ca rañño candaguttassa saṅgāmo
samuppabyūḷho ahosi. tasmiṁ kho pana bhante saṅgāme ubhato
balanikāye asīti kabandharūpāni ahesuṁ ekasmiṁ kira sīsakabandhane
paripuṇṇe ekaṁ kabandharūpaṁ uṭṭhahati sabbepi te pāpasseva
kammassa vipākena anayabyasanaṁ āpajjiṁsu. imināpi bhante nāgasena
kāraṇena bhaṇāmi akusalaṁyeva adhimattaṁ balavataraṁ no tathā kusalanti.
suyyati bhante nāgasena imasmiṁ buddhasāsane kosalena raññā

page number: 369

asadisadānaṁ dinnanti. āma mahārājāti. api nu kho bhante
nāgasena kosalarājā taṁ asadisadānaṁ datvā tatonidānaṁ kañci
diṭṭhadhammikaṁ bhogaṁ vā yasaṁ vā sukhaṁ vā paṭilabhīti. na hi
mahārājāti. yadi bhante nāgasena kosalarājā taṁ loke evarūpaṁ
anuttaraṁ dānaṁ datvā na labhi tatonidānaṁ kañci diṭṭhadhammikaṁ bhogaṁ
vā yasaṁ vā sukhaṁ vā tenahi bhante nāgasena akusalaṁyeva tattha adhimattaṁ
balavataraṁ no tathā kusalanti.
parittatā mahārāja akusalaṁ khippaṁ pariṇamati vipulattā kusalaṁ
dīghakālena pariṇamati. upamāyapi mahārāja so attho upaparikkhitabbo.
yathā mahārāja aparante janapade kumuddhabhaṇḍikā nāma
dhaññajāti māseneva lunā antogehagatā sāliyo ca pana
chappañcamāsehi pariṇāmaṁ gacchanti. kiṁ pana tattha mahārāja antaraṁ ko
viseso kumuddhabhaṇḍikāya ca sālīnañcāti. parittatā bhante
nāgasena kumuddhabhaṇḍikāya vipulattā ca sālīnaṁ. sāli bhante
nāgasena rājārahaṁ rājūpabhogaṁ rājabhojanaṁ kumuddhabhaṇḍikā pana
dāsakammakarānaṁ bhojananti. evameva kho mahārāja parittatā
akusalaṁ khippaṁ pariṇamati vipulattā kusalaṁ dīghakālena pariṇamatīti.
yaṁ tattha bhante nāgasena khippaṁ pariṇamati taṁ nāma loke adhimattaṁ
balavataraṁ tasmā akusalaṁ adhimattaṁ balavataraṁ no tathā kusalaṁ.
yathā nāma bhante nāgasena yo koci yodho mahatimahāyuddhaṁ pavisitvā

page number: 370

paṭisattuṁ upakacchake gahetvā ākaḍḍhitvā khippataraṁ sāmikaṁ
upaneyya so yodho samattho sūro nāma. apica yo bhiṁsako
khippaṁ sallaṁ uddharati rogaṁ apaneti so bhiṁsako cheko nāma.
yo gaṇako sīghasīghaṁ gaṇetvā khippaṁ dassayati so gaṇako cheko
nāma. yo mallo mahājanasamuhe khippaṁ paṭimallaṁ gahetvā
ukkhipitvā uttānakaṁ pātesi so mallo samattho loke sūro
nāma. evameva kho bhante nāgasena yaṁ khippaṁ samatthaṁ pariṇamati
kusalaṁ vā akusalaṁ vā taṁ loke adhimattaṁ balavataraṁ nāmāti.
ubhopi tāni mahārāja kammāni samparāyavedanīyāniyeva honti api ca
kho mahārāja akusalaṁ mahāsāvajjatāya khaṇena diṭṭhadhammavedanīyaṁ
hoti. pubbakehi mahārāja khattiyehi ṭhapito eso niyamo
yo pāṇaṁ hanati yo adinnaṁ ādiyati yo paradāraṁ gacchati yo
musā bhaṇati yo gāmaṁ ghāteti yo paṇṭhaṁ dūseti yo nikatiṁ karoti
vañcanaṁ karoti so daṇḍāraho vadhitabbo chedetabbo bhedetabbo
hanitabboti. taṁ te upādāya vicinitvā daṇḍaṁ āropenti vadhenti
chindanti bhindanti hananti ca. api nu kho mahārāja atthi kehi
ṭhapito niyamo yo dānaṁ vā deti sīlaṁ vā samādiyati uposathakammaṁ
vā karoti tassa dhanañca yasañca dātabbanti. api nu
taṁ vicinitvā dhanañca yasañca deti yathā corassa katakammassāti.
na hi bhanteti. yadi mahārāja dāyakānaṁ vicinitvā dhanañca
yasañca dadeyyuṁ taṁ kusalaṁpi diṭṭhadhammavedanīyameva bhaveyya. yasmā ca

page number: 371

kho mahārāja dāyake na vicinanti dhanañca yasañca dassāmāti
tasmā kusalaṁ diṭṭhadhammavedanīyaṁ na hoti. samparāyepi so adhimattaṁ
balavataraṁ vedayati akusalaṁ pana sadisamevāti. sādhu bhante nāgasena
tavādisena buddhimantena vinā neso pañho sunivedhiyo lokikaṁ
bhante nāgasena lokuttarena viññāpitanti.
kusalākusalānaṁ balavābalavapañho sattamo.
bhante nāgasena ime dāyakā dānaṁ datvā pubbapetānaṁ
uddisanti imaṁ tesaṁ pāpuṇātūti. api nu te kañci tatonidānaṁ
vipākaṁ paṭilabhantīti. keci mahārāja paṭilabhanti keci
nappaṭilabhantīti. ke bhante te paṭilabhanti ke nappaṭilabhantīti.
nirayūpapannā mahārāja nappaṭilabhanti saggagatā nappaṭilabhanti
tiracchānayonigatā nappaṭilabhanti catunnaṁ petānaṁ tayo petā nappaṭilabhanti
asurakāyo khuppipāsito nijjhāmataṇhiko tesaṁ paradattūpajīvinoyeva
labhanti tepi saramānāyeva labhantīti. tenahi bhante nāgasena
dāyakānaṁ dinnaṁ dānaṁ vissāsikaṁ hoti aphalaṁ yesaṁ uddissa kataṁ
yadi te na labhanti niratthakaṁ hoti dānanti. na hi taṁ mahārāja
dānaṁ aphalaṁ hoti avipākaṁ dāyakāyeva tassa phalaṁ anubhavantīti.
tenahi bhante kāraṇena maṁ saññāpehīti. yathā mahārāja ye
keci manussā macchamaṁsasurāpānabhojanakhajjakāni paṭiyādāpetvā
ñātikulaṁ sampaṭiyādenti yadi te ñātikā taṁ upayānaṁ na sampaṭicachanti
api nu taṁ sabbaṁ pahitaṁ pānabhojanaṁ vissāsikaṁ gacchati nassati

page number: 372

vāti. na hi bhante sāmikānaṁyeva taṁ hotīti. evameva kho
mahārāja dāyakāyeva tassa phalaṁ anubhonti. yathā vā pana
mahārāja puriso gabbhaṁ pavisitvā asati purato nikkhamanamukhe
katamena nikkhameyyāti. paviṭṭheneva bhanteti. evameva kho
mahārāja dāyakāyeva tassa phalaṁ anubhontīti. hotu bhante nāgasena
evametaṁ tathā sampaṭicchāmi dāyakāyeva tassa phalaṁ anubhavantīti na
mayaṁ taṁ kāraṇaṁ vilopemāti.
petānaṁ uddissaphalapañho aṭṭhamo.
bhante nāgasena yadi imesaṁ dāyakānaṁ dinnadānaṁ pubbapetānaṁ
pāpuṇāti te ca tassa vipākaṁ anubhavanti yo pana pāṇātipātī
luddho manusse ghātayitvā lohitapāṇī ca duṭṭhamanasaṅkappo dāruṇaṁ
kammaṁ katvā pubbapetānaṁ uddiseyya imassa me kammassa vipāko
pubbapetānaṁ pāpuṇātūti api nu kho tassa vipāko pubbapetānaṁ
pāpuṇeyyāti. na hi mahārājāti. tenahi bhante nāgasena
ko tattha hetu kiṁ kāraṇaṁ yena akusalaṁ na pāpuṇātīti. na
cesova mahārāja pucchitabbo na sakkā sabbalokaṁ ekarasaṁ kātuṁ
māva maṁ tvaṁ visajjako atthīti apucchitabbaṁ pucchi kissa ākāso
nirālamboti taṁpi maṁ tvaṁ pucchissasi kissa gaṅgā uddhaṁmukhā na
sandatīti taṁpi maṁ tvaṁ pucchissasi kissa ime manussā ca dijā ca
dvippādā migā ca catuppādāti taṁpi maṁ tvaṁ pucchissasīti.
nāhaṁ bhante nāgasena vihesāpekkho taṁ pucchāmi apica

page number: 373

nibbāhanatthāya sandehassa taṁ pucchāmi. bahū manussā loke pāpagāhino
vicakkhukā kinti te otāraṁ na labheyyunti evāhaṁ pucchāmīti.
na sakkā mahārāja anena anumānena sahasā pāpakammaṁ vibhajjituṁ.
yathā mahārāja manujā udakanibbāhakena udakaṁ suvidūraṁpi haranti api
nu kho mahārāja sakkā taṁ udakanibbāhakena vinā ghanaṁ susiraṁ
mahāpabbataṁ āropetunti. na hi bhanteti. evameva kho mahārāja
sakkā kusalaṁ vibhajjituṁ na sakkā akusalaṁ vibhajjituṁ. yathā vā
pana mahārāja sakkā telena padīpo pajjalituṁ api nu kho mahārāja
sakkā udakena padīpo pajjalitunti. na hi bhanteti. evameva
kho mahārāja sakkā kusalaṁ vibhajjituṁ na sakkā akusalaṁ vibhajjituṁ.
yathā vā pana mahārāja kassakā taḷākato udakaṁ āharitvā dhaññaṁ
pāpenti api nu kho mahārāja sakkā mahāsamuddato udakaṁ āharitvā
dhaññaṁ paripāpitunti. na hi bhanteti. evameva kho mahārāja
sakkā kusalaṁ vibhajjituṁ na sakkā akusalaṁ vibhajjitunti.
bhante nāgasena yena kāraṇena sakkā kusalaṁ vibhajjituṁ na
sakkā akusalaṁ vibhajjituṁ taṁ kāraṇaṁ maṁ saññāpehi nāhaṁ andho
alakkhiko sutvā vedissāmīti. apuññaṁ mahārāja thokaṁ puññaṁ
bahukaṁ pākaṭā akusalaṁ kataṁyeva pariyādiyati bahu kataṁ kusalaṁ
sadevakaṁ lokaṁ ajjhottharatīti. taṁ upamaṁ karohīti. yathā mahārāja
ekaṁ parittaṁ udakavindu paṭhaviyā nipatitaṁ api nu kho taṁ mahārāja
udakavindu dasa vā dvādasa vā terasa vā yojanāni

page number: 374

ajjhotthareyyāti. na hi bhante yatthetaṁ udakavindu nipateyya tattheva
pariyādiyeyyāti. kena kāraṇena mahārājāti. paritattā bhante
udakavindussāti. evameva kho mahārāja appataraṁ kataṁyeva pariyādiyati
na sakkā aññehipi saṁvibhajjituṁ. yathā vā pana mahārāja
mahāmegho abhivasseyya sobbhasarataḷākakandarapadarabherapokkharaṇiyo
dharaṇītalaṁ ninnañca thalañca taṁ sabbaṁ tappento paripūrento so
mahāmegho api nu kho mahārāja so mahāmegho heṭṭhato ca
tiriyato ca samantato ca utthareyyāti. āma bhante pūrayitvā
so mahāmegho sobbhasarataḷākakandarapadarabherapokkharaṇiyo dasapi
dvādasapi terasapi yojanāni uttaritvā gaccheyyāti. kena kāraṇena
mahārājāti. mahantattā bhante meghassāti. evameva kho mahārāja
kusalaṁ bahutaraṁ kataṁ sakkā devamanussāhipi saṁvibhajjitunti.
bhante nāgasena kena kāraṇena apuññaṁ thokaṁ puññaṁ bahukanti.
yathā mahārāja yo koci dānaṁ vā deti sīlaṁ vā samādiyati
uposathakammaṁ vā karoti so haṭṭho pahaṭṭho hāsito pahāsito
pasanno pītivedajāto hoti tassa aparāparaṁ pīti uppajjati
pitimanassa bhiyyo kusalaṁ pavaḍḍhati. yathā mahārāja udapāno bahusalilo
sampuṇṇo udakena udakantike udake nīharantepi nīharantepi aparāparaṁ
uppajjati na sakkā hoti udakaṁ khayaṁ netuṁ evameva kho mahārāja
kusalaṁ cintentassa aparāparaṁ piti uppajjati. vassasataṁpi ce
mahārāja puriso kusalaṁ katvā taṁ kusalaṁ āvajjeyya āvajjite

page number: 375

āvajjite bhiyyo bhiyyo kusalaṁ vaḍḍhati tassetaṁ kusalaṁ sakkā hoti
yadicchakehi saddhiṁ saṁvibhajjituṁ. idamettha mahārāja kāraṇaṁ yena
kāraṇena puññaṁ bahukaṁ. akusalaṁ pana mahārāja karonto vippaṭisārī
hoti vippaṭisārissa cittaṁ paṭilīyati paṭikuṭati paṭivattati socati tappati
khīyati parihāyati nappaṭivaddhati tattheva pariyādiyati. yathā mahārāja
sukkhāya nadiyā samantapulināya uṇṇataonatāya kuṭilakuṭilāya uparito
parittaṁ udakaṁ āgacchantaṁ khīyati parihāyati nappaṭivaddhati tattheva
pariyādiyati evameva kho mahārāja akusalaṁ karonto vippaṭisārī hoti
vippaṭisārissa cittaṁ paṭilīyati paṭikuṭati paṭivattati socati tappati
khīyati parihāyati nappaṭivaddhati tattheva pariyādiyati. idamettha
mahārāja kāraṇaṁ yena kāraṇena akusalaṁ thokanti. sādhu bhante
nāgasena evametaṁ tathā sampaṭicchāmi subhinno bhante nāgasena
titthiyānaṁ vādakuṭilo subhinnā vādagaṇṭhi nihatā parappavādā
laddhayasā jinaputtāti.
kusalākusalānaṁ mahantāmahantabhāvapañho navamo.
bhante nāgasena idha lokasmiṁ naranārī supinakaṁ passanti
kalyāṇaṁpi pāpakaṁpi diṭṭhapubbaṁpi adiṭṭhapubbaṁpi khemaṁpi sabhayaṁpi
kattabbaṁpi akattabbaṁpi dūrepi santikepi bahuvidhānipi
anekavaṇṇānipi kappasatasahassāni passanti kiṁ etaṁ supinaṁ nāma ko
vā taṁ passatīti. nimittametaṁ mahārāja supinakaṁ nāma yaṁ
paṭhamacittassa āpāthaṁ upeti. cha ime mahārāja supinakaṁ passanti.

page number: 376

katame cha. vātiko supinakaṁ passati pittiko supinakaṁ passati semhiko
supinakaṁ passati sannipātiko supinakaṁ passati devatūpasaṁhārato supinakaṁ
passati pubbasamudāciṇṇatā nemittiko supinakaṁ passati. tattha
mahārāja yaṁ nemittikaṁ taṁ yeva saccaṁ avasesā siyuṁ micchāti.
bhante nāgasena yo nemittiko supinakaṁ passati kiṁ tassa cittaṁ
sayaṁ gantvā taṁ nimittaṁ vicināti taṁ vā nimittaṁ cittassa
āpāthamāgacchati añño vā koci nimittaṁ dassetīti. na mahārāja tassa
cittaṁ sayaṁ gantvā taṁ nimittaṁ vicināti nāpi añño koci gantvā
tassa ārocesi atha kho taṁyeva nimittaṁ cittassa āpāthaṁ upeti.
yathā mahārāja ādāso na sayaṁ kuhiñcanaṁ gantvā chāyaṁ vicināti
nāpi añño koci chāyaṁ ānetvā ādāse āropeti atha kho
yato kutoci chāyā āgantvā ādāsassa āpāthaṁ upeti evameva
kho mahārāja na tassa cittaṁ sayaṁ gantvā taṁ nimittaṁ vicināti
nāpi añño koci āgantvā āroceti atha kho yato kutoci
nimittaṁ āgantvā cittassa āpāthaṁ upetīti.
bhante nāgasena yantaṁ cittaṁ supinakaṁ passati api nu taṁ
cittaṁ jānāti evaṁ nāma vipāko bhavissati khemaṁ vā bhayaṁ vāti.
na hi mahārāja taṁ cittaṁ jānāti evaṁ nāma vipāko bhavissati
khemaṁ vā bhayaṁ vāti nimitte pana uppanne aññesaṁ katheti tato
te atthaṁ vibhajantīti. iṅgha bhante nāgasena taṁ kāraṇaṁ dassehīti.
yathā mahārāja sarīre tilakā piḷakā uṭṭhahanti lābhāya vā

page number: 377

alābhāya vā yasāya vā ayasāya vā nindāya vā pasaṁsāya vā
dukkhāya vā sukhāya vā api nu kho mahārāja tilakā piḷakā
jānitvā uppajjanti mayaṁ imaṁ atthaṁ dīpayissāmāti. na hi
bhante yādise tā okāse piḷakā sambhavanti tattha okāse tesaṁ
piḷakaṁ disvā nemittakā byākaronti evaṁ nāma vipāko bhavissatīti.
evameva kho mahārāja yantaṁ cittaṁ supinakaṁ passati na taṁ cittaṁ
jānāti evaṁ nāma vipāko bhavissati khemaṁ vā bhayaṁ vāti nimitte
pana uppanne aññesaṁ katheti tato te atthaṁ kathentīti.
bhante nāgasena yo supinakaṁ passati so niddāyanto passati
udāhu jāgaranto passatīti. yo so mahārāja supinakaṁ passati
na so niddāyanto passati nāpi jāgaranto passati apica
okkante middhe asampatte bhavaṅge etthantare supinakaṁ passati.
middhasamārūḷhassa mahārāja cittaṁ bhavaṅgagataṁ hoti bhavaṅgagataṁ cittaṁ
nappavattati appavattaṁ cittaṁ sukhadukkhaṁ nappaṭivijānāti appaṭivijānantassa
supino na hoti pavattamāne citte supinaṁ passati.
yathā mahārāja timire andhakāre appabhāse suparisuddhepi ādāse
chāyā na dissanti evameva kho mahārāja middhasamārūḷhe citte
bhavaṅgagate tiṭṭhahantepi sarīre cittaṁva appavattaṁ hoti appavatte
citte supinakaṁ na passati. yathā mahārāja ādāso evaṁ sarīraṁ
daṭṭhabbaṁ yathā andhakāro evaṁ middhaṁ daṭṭhabbaṁ yathā suriyaraṁsi evaṁ

page number: 378

cittaṁ daṭṭhabbaṁ. yathā vā pana mahārāja mahikotthatassa suriyassa
pabhā na dissanti santāyeva suriyaraṁsi abbhā appavattā hoti
appavattāya suriyaraṁsiyā āloko na hoti evameva kho mahārāja
middhasamārūḷhassa cittaṁ bhavaṅgagataṁ hoti bhavaṅgagataṁ cittaṁ nappavattati
appavatte citte supinakaṁ na passati. yathā mahārāja suriyo
evaṁ sarīraṁ yathā mahikottharaṇaṁ evaṁ middhaṁ yathā suriyaraṁsi evaṁ
cittaṁ.
dvinnaṁ mahārāja sati sarīrepi cittaṁ appavattaṁ hoti
middhasamārūḷhassa bhavaṅgagatassa santepi sarīre cittaṁ appavattaṁ
hoti nirodhasamāpannassa santepi sarīre cittaṁ appavattaṁ hoti.
jāgarantassa mahārāja cittaṁ lolaṁ hoti pākaṭaṁ vivaṭaṁ calitaṁ anivaṭaṁ
evarūpassa cittassa nimittaṁ āpāthaṁ na upeti. yathā mahārāja
purisā pākaṭaṁ vivaṭaṁ ākiṇṇaṁ arahassaṁ rahassakāmā ārakā
parivajjenti evameva kho mahārāja jāgarantassa dibbo attho
āpāthaṁ na upeti tasmā jāgaranto supinakaṁ na passati. yathā
vā pana mahārāja bhikkhuṁ bhinnājīvaṁ anācāraṁ pāpamittaṁ dussīlaṁ
kusītaṁ hīnaviriyaṁ kusalā bodhipakkhiyā dhammā āpāthaṁ na upenti
evameva kho mahārāja jāgarantassa dibbo attho āpāthaṁ na
upeti tasmā jāgaranto supinakaṁ na passatīti.
bhante nāgasena middhassa tividhā atthīti. āma mahārāja
middhassa tividhā atthi ādi atthi majjhaṁ atthi pariyosānaṁ

page number: 379

atthīti. katamaṁ ādi katamaṁ majjhaṁ katamaṁ pariyosānanti. yo
mahārāja kāyassa unāho pariyonāho dubbalamandatā akammaññatā
kāyassa idaṁ middhassa ādi. yo kapiniddāpareto vikiṇṇakaṁ
jaggati idaṁ middhassa majjhaṁ. bhavaṅgagati pariyosānaṁ. majjhupagato
mahārāja kapiniddāpareto supinakaṁ passati. yathā mahārāja yo
koci satto pāritasamāhito ṭhitadhammo acalabuddhi pahīnakotuhalasaddaṁ
suññaṁ pavivittaṁ vanamajjhogāhati sukhumaṁ atthaṁ cintayituṁ neva so
niddaṁ okkamati so tattha samāhito ekaggacitto sukhumaṁ dhammaṁ
paṭibujjhati evaṁ middhaṁ vivajjetvā majjhattabhūto sukhumaṁ atthaṁ
paṭibujjhati evameva kho mahārāja ajāgaro na middhasammāpanno
majjhupagato kapiniddāpareto supinakaṁ passati. yathā mahārāja
kotuhalasaddo evaṁ jāgaro yathā viveko evaṁ kapiniddāpareto
yathā so kotuhalaṁ ohāya middhaṁ vivajjitvā majjhattabhūto sukhumaṁ
atthaṁ paṭibujjhati evaṁ ajāgaro amiddhasamāpanno kapiniddāpareto
supinakaṁ passatīti. sādhu bhante nāgasena evametaṁ tathā
sampaṭicchāmīti.
supinapañho dasamo.
aṭṭhamo vaggo.
------------

page number: 380

navamavaggo
bhante nāgasena ye te maranti sabbe te kālaṁyeva maranti
udāhu akālaṁ marantīti. atthi mahārāja kālamaraṇaṁ atthi
akālamaraṇanti. ke te bhante kālamaraṇaṁ ke te akālamaraṇanti.
diṭṭhapubbā pana tayā mahārāja ambarukkhā vā aññe keci
rukkhā vā phalino pupphavindakāleyeva te patantā savaṇḍakāleyeva
patantā dovilā te patantā āmavaṇṇā te patantā
apakkasampattā te patantāti. āma bhanteti. ye te mahārāja
paripakkā phalā patanti te sabbe kāle patanti ye pana te
avasesā phalā tesu keci kimividdhā patanti keci sakuṇapahatā
patanti keci vātapahatā patanti keci antopūtikā hutvā patanti
te sabbe akāle patanti evameva kho mahārāja ye jarāya
gahitā maranti te kāleyeva maranti avasesā keci kammapaṭibāḷhā
maranti keci gatipaṭibāḷhā maranti keci kiriyapaṭibāḷhā maranti
te sabbe akāleyeva marantīti. bhante nāgasena ye te
kammapaṭibāḷhā maranti yepi te gatipaṭibāḷhā maranti yepi te
kiriyapaṭibāḷhā maranti yepi te jarāya gahitā maranti sabbe
te kāle maranti. yo mātukucchigato marati so tassa kālo
kāleyeva so marati yo pasūtighare marati so tassa kālo kāleyeva

page number: 381

so marati yo pi chappañcamāsiko marati yo pi dasabārasamāsiko
marati yopi satavassiko marati kāleyeva so marati. tenahi
bhante nāgasena akālamaraṇaṁ nāma na hoti ye keci maranti te
sabbe kāleyeva marantīti.
sattime mahārāja vijjamānepi uttariṁ āyusmiṁ akāle
maranti. katame satta. jighacchiko mahārāja bhojanaṁ alabhamāno
upahatabbhantaro vijjamānepi uttariṁ āyusmiṁ akāle marati. pipāsito
mahārāja pānīyaṁ alabhamāno parisukkahadayo vijjamānepi uttariṁ
āyusmiṁ akāle marati. ahinā daṭṭho mahārāja visamānugato
tikicchakaṁ alabhamāno vijjamānepi uttariṁ āyusmiṁ akāle marati.
visamāsito mahārāja ḍayhantesu aṅgamaṅgesu agadaṁ alabhamāno
vijjamānepi uttariṁ āyusmiṁ akāle marati. aggigato mahārāja
nibbāpanaṁ alabhamāno vijjamānepi uttariṁ āyusmiṁ akāle marati.
udakagato mahārāja patiṭṭhaṁ alabhamāno vijjamānepi uttariṁ āyusmiṁ
akāle marati. sattiyā pahato mahārāja ābādhiko bhiṁsakaṁ alabhamāno
vijjamānepi uttariṁ āyusmiṁ akāle marati. ime kho mahārāja satta
vijjamānepi uttariṁ āyusmiṁ akāle maranti. tattha pāhaṁ mahārāja
ekaṁsena vadāmi. aṭṭhavidhena mahārāja sattānaṁ kālakiriyā hoti.
katame aṭṭha. vātasamuṭṭhānena pittasamuṭṭhānena semhasamuṭṭhānena
sannipātena utupariṇāmena visamaparihārena opakkamikena kammavipākena
sattānaṁ kālakiriyā hoti. nanu tattha mahārāja yadidaṁ kammavipākena

page number: 382

sattānaṁ kālakiriyā sāyeva tattha sāmāyikā kālakiriyā avasesā
asāmāyikā kālakiriyā bhavanti.
jighacchāya pipāsāya ahinā daṭṭho visena ca
aggiudakasattīhi akāle tattha mīyati
vātapittena semhena sannipātenutūhi ca
visamopakkamakammehi akāle tattha mīyati.
keci mahārāja pubbe katena kammena maraṇaṁ gacchanti. yo pubbe
pare anāsikena māreti so bahūni vassasahassāni anāsikova hutvā
jighacchāya paripiḷito chāto parikilanto sukkamilātahadayo dukkhito
visukkhito jhāyanto attānaṁ parikaḍḍhayanto anāsikeneva marati
daharakopi majjhimakopi mahallakopi idaṁpi tassa sāmāyikaṁ maraṇaṁ.
yo pubbe pare pipāsāya māreti so bahūni vassasahassāni pipāsito
hutvā nijjhāmataṇhiko samāno nirayena niriyaṁ paripatitvā lūkho
kīso parisukkahadayo pipāsāyeva marati daharakopi majjhimakopi
mahallakopi idaṁpi tassa sāmāyikaṁ maraṇaṁ. yo pubbe pare
ahinā ḍaṁsāpetvā māreti bhūtānaṁ vā ḍaṁseti so bahūni
vassasahassāni ajagaramukheneva ajagaramukhaṁ kaṇhasappamukheneva kaṇhasappamukhaṁ
pavisitvā kenaci khāyitakhāyito ahinā daṭṭhoyeva marati darahakopi
majjhimakopi mahallakopi idaṁpi tassa sāmāyikaṁ maraṇaṁ. yo
pubbe paresaṁ visaṁ datvā māreti so bahūni vassasahassāni
ḍayhantehi aṅgamaṅgehi bhijjamānena sarīrena kuṇapagandhena vāyantena

page number: 383

viseneva marati daharakopi majjhimakopi mahallakopi idaṁpi tassa
sāmāyikaṁ maraṇaṁ. yo pubbe pare agginā māreti so bahūni
vassasatasahassāni aṅgārapabbateneva aṅgārapabbataṁ yamavisayeneva
yamavisayaṁ pavisitvā daḍḍhavidaḍḍhagatto aggināyeva marati daharakopi
majjhimakopi mahallakopi idaṁpi tassa sāmāyikaṁ maraṇaṁ. yo
pubbe pare udakena māreti so bahūni vassasatasahassāni
hataviluttagatto bhaggo atidubbalagato nāvāgato udakeyeva marati daharakopi
majjhimakopi mahallakopi idaṁpi tassa sāmāyikaṁ maraṇaṁ. yo
pubbe pare sattiyā māreti so bahūni vassasatasahassāni
chinnabhinnakoṭitavikoṭito sattimukhasamāhato sattiyāyeva marati daharakopi
majjhimakopi mahallakopi idaṁpi tassa sāmāyikaṁ maraṇanti.
bhante nāgasena akālamaraṇaṁ atthīti yaṁ vadasi iṅgha me tattha
akālamaraṇaṁ apadisāti. yathā mahārāja mahatiaggikkhandho
ādinnatiṇakaṭṭhasākhapalāso pariyādinnabhakkho upādānasaṁkhayā nibbāyati so
aggikkhandho anītiko anupaddavo sāmāyikaṁ nibbuto nāmāti.
evaṁ bhanteti. evameva kho mahārāja yo koci bahūni
divasasahassāni jīvitvā anītiko anupaddavo marati ayaṁ vuccati samāyikaṁ
maraṇamupagatoti. yathā vā pana mahārāja mahatiaggikkhandhassa
ādinnatiṇakaṭṭhasākhapalāsassa aparikkhīṇeyeva tiṇasākhapalāse
mahāmegho abhivassitvā nibbāpeyya api nu kho mahārāja mahatiaggikkhandho
sāmāyikaṁ nibbuto hotīti. na hi bhanteti. kissa pana so

page number: 384

mahārāja pacchimo aggikkhandho purimassa aggikkhandhassa samasamagatiko
na hotīti. āgantukena bhante udakakhandhena paripīḷito so
aggikkhandho asāmāyikaṁ patto nibbuttoti. evameva kho mahārāja yo
koci akāle marati so āgantukena rogena paripīḷito vātasamuṭṭhānena
vā pittasamuṭṭhānena vā semhasamuṭṭhānena vā sannipātikena vā
utupariṇāmajena vā visamaparihārajena vā opakkamikena vā jighacchāya
vā pipāsāya vā sappadaṭṭhena vā visamāsitena vā agginā vā
udakena vā sattiyā vā paripīḷitova akāle marati idamettha
mahārāja kāraṇaṁ yena kāraṇena akālamaraṇaṁ atthi.
yathā vā pana mahārāja gagaṇe balāhako uppajjitvā
ninnañca thalañca paripūrayanto vassati so megho anītiko anupaddavo
vassatīti. evaṁ bhanteti. evameva kho mahārāja yo koci
ciraṁ jīvitvā jarājiṇṇo āyukkhayā anītiko anupaddavo marati
so pavuccati sāmāyikaṁ maraṇamupagatoti. yathā vā pana mahārāja
gagaṇe balāhako uṭṭhahitvā antareyeva vātena abbhatthaṁ gaccheyya
api nu kho so mahārāja balāhako samaye vigato bhavissatīti.
na hi bhanteti. kissa pana mahārāja pacchimo balāhako purimassa
balāhakassa samasamagatiko na hotīti. āgantukena bhante vātena
paripīḷito so balāhako asamayappattoyeva vigatoti. evameva
kho mahārāja yo koci akāle marati so āgantukena rogena
paripīḷito vātasamuṭṭhānena vā .pe. sattivegapaṭipīḷito vā

page number: 385

akāle marati. idamettha mahārāja kāraṇaṁ yena kāraṇena akālamaraṇaṁ
atthi.
yathā vā pana mahārāja balavā āsīviso kuppito kañcideva
purisaṁ ḍaṁseyya tassa taṁ visaṁ anītikamanupaddavaṁ maraṇaṁ pāpeyya taṁ
visaṁ vuccati anītikamanupaddavaṁ koṭigatanti evameva kho mahārāja yo
koci ciraṁ jīvitvā jarājiṇṇo āyukkhayā anītiko anupaddavo
marati so vuccati anītiko anupaddavo jīvitakoṭigato sāmāyikaṁ
maraṇaṁ upagatoti. yathā vā pana mahārāja balavatā āsīvisena
kassaci manussassa daṭṭhassa antarāyeva visaṁ ghātako agadaṁ datvā
avisaṁ kareyya api nu kho mahārāja taṁ visaṁ samaye vigataṁ hotīti.
na hi bhanteti. kissa pana taṁ mahārāja pacchimaṁ visaṁ purimassa
visassa samasamagatikaṁ na hotīti. āgantukena bhante agadena
paṭipīḷitaṁ visaṁ akoṭikaṁyeva vigatanti. evameva kho mahārāja yo
koci akāle marati so āgantukena rogena paṭipīḷito vātasamuṭṭhānena
vā .pe. sattivegapaṭipīḷito vā akāle marati. idamettha
mahārāja kāraṇaṁ yena kāraṇena akālamaraṇaṁ atthi.
yathā vā pana mahārāja issattho saraṁ pāteyya sace so
saro yathāgatigamanapathamatthakaṁ gacchati so saro vuccati anītiko
anupaddavo yathāgatigamanapathamatthakaṁ gato nāmāti evameva kho mahārāja
yo koci ciraṁ jīvitvā jarājiṇṇo āyukkhayā anītiko anupaddavo

page number: 386

marati so vuccati anītiko anupaddavo sāmāyikaṁ maraṇaṁ upagatoti.
yathā vā pana mahārāja issattho saraṁ pāteyya tassa taṁ saraṁ
tasmiṁyeva khaṇe koci gaṇheyya api nu kho so mahārāja saro
yathāgatigamanapathamatthakaṁ gato nāma hotīti. na hi bhanteti.
kissa pana so mahārāja pacchimo saro purimassa sarassa samasamagatiko
na hotīti. āgantukena bhante hatthagahaṇena tassa sarassa gamanaṁ
upacchinnanti. evameva kho mahārāja yo koci akāle marati
so āgantukena rogagahaṇena jīvitagamanaṁ upacchindati akāle marati.
adamettha mahārāja kāraṇaṁ yena kāraṇena akālamaraṇaṁ atthi.
yathā vā pana mahārāja yo koci lohamayaṁ bhājanaṁ ākoṭeyya
tassa ākoṭanavisārena saddo nibbattitvā yathāgatigamanapathamatthakaṁ
gaccheyya so saddo vuccati anītiko anupaddavo yathāgatigamanapathamatthakaṁ
gato nāmāti evameva kho mahārāja yo koci bahūni
divasasahassāni jīvitvā jarājiṇṇo āyukkhayā anītiko anupaddavo
marati so vuccati sāmāyikaṁ maraṇamupagatoti. yathā vā pana
mahārāja yo koci lohamayaṁ bhājanaṁ ākoṭeyya tassa ākoṭanena
saddo nibbatteyya tasmiṁ nibbattasadde aduraṁ gate sante koci
taṁ āmaseyya saha āmasanena so saddo nirujjheyya api nu kho so
mahārāja saddo yathāgatigamanapathamatthakaṁ gato nāma hotīti. na
hi bhanteti. kissa pana mahārāja so pacchimo saddo purimassa
saddassa samasamagatiko nāma na hotīti. āgantukena bhante

page number: 387

āmasanena so saddo uparamaṁ gatoti. evameva kho mahārāja
yo koci akāle marati so āgantukena rogena paripīḷito
vātasamuṭṭhānena vā .pe. sattivegapaṭipīḷito vā akāle marati.
idamettha mahārāja kāraṇaṁ yena kāraṇena akālamaraṇaṁ atthi.
yathā pana mahārāja khette suvirūḷhaṁ dhaññavījaṁ sammā
pavattamānena vasseneva uṭṭhitāakiṇṇabahuphalaṁ bhavitvā sassuṭṭhānasamayaṁ
pāpuṇāti taṁ dhaññaṁ vuccati anītikaṁ anupaddavaṁ sassuṭṭhānasamayaṁ
pattaṁ nāma hotīti evameva kho mahārāja yo koci bahūni
divasasahassāni jīvitvā jarājiṇṇo āyukkhayā anītiko anupaddavo
marati so vuccati sāmāyikaṁ maraṇamupagato hotīti. yathā vā
pana mahārāja khette suvirūḷhaṁ dhaññavījaṁ udakena vinā mareyya
api nu kho taṁ mahārāja dhaññaṁ sassuṭṭhānasamayaṁ pattaṁ nāma
hotīti. na hi bhanteti. kissa pana taṁ mahārāja pacchimaṁ
dhaññaṁ purimakānaṁ dhaññānaṁ samasamagatikaṁ na hotīti. āgantukena
bhante uṇhena paripīḷitaṁ taṁ dhaññaṁ matanti. evameva kho
mahārāja yo koci akāle marati so āgantukena rogena paripīḷito
vātasamuṭṭhānena vā .pe. sattivegapaṭipīḷito vā akāle marati.
idamettha mahārāja kāraṇaṁ yena kāraṇena akālamaraṇaṁ atthi.
sutapubbaṁ pana tayā mahārāja sampatte taruṇe sasse
kimiyo uṭṭhahitvā samūlaṁ nāsayantīti. sutapubbaṁ bhante amhehi
diṭṭhapubbañcāti. api nu kho taṁ mahārāja sassaṁ kāle naṭṭhaṁ

page number: 388

udāhu akāle naṭṭhanti. akāle bhante yadi kho taṁ sassaṁ
kimiyo na khādeyyuṁ tato taṁ sassuṭṭhānasamayaṁ pāpuṇeyyāti. kiṁ
pana mahārāja āgantukena upaghātena sassaṁ vinassati nirūpaghātaṁ
sassaṁ sassuddharaṇasamayaṁ pāpuṇātīti. āma bhanteti. evameva
kho mahārāja yo koci akāle marati so āgantukena rogena
paṭipīḷito vātasamuṭṭhānena vā .pe. sattivegapaṭipīḷito vā
marati. idamettha mahārāja kāraṇaṁ yena kāraṇena akālamaraṇaṁ
atthi.
sutapubbaṁ pana tayā mahārāja sampanne sasse phaladhare
mañjarikaṁ patte karakavassaṁ nāma vassajātaṁ nipatitvā likkhati
vināseti aphalaṁ karotīti. sutapubbaṁ bhante amhehi etaṁ
diṭṭhapubbañcāti. api nu kho taṁ mahārāja sassaṁ kāle naṭṭhaṁ
udāhu akāle naṭṭhanti. akāle bhante yadi taṁ bhante sassaṁ
karakavassaṁ na pavasseyya tato taṁ sassaṁ sassuṭṭhānasamayaṁ
pāpuṇeyyāti. kiṁ pana mahārāja āgantukena upaghātena sassaṁ vinassati
nirūpaghātaṁ sassaṁ sassuddharaṇasamayaṁ pāpuṇātīti. āma bhanteti.
evameva kho mahārāja yo koci akāle marati so āgantukena
rogena paripīḷito vātasamuṭṭhānena vā pittasamuṭṭhānena
semhasamuṭṭhānena vā sannipātikena vā utupariṇāmajena vā
visamaparihārajena vā opakkamikena vā jighacchāya vā pipāsāya vā
sappadaṭṭhena vā visamāsitena vā agginā vā udakena vā

page number: 389

sattivegapaṭipīḷito vā akāle marati. yadi pana āgantukena
rogena paṭipīḷito na bhaveyya samayena maraṇaṁ pāpuṇeyya.
idamettha mahārāja kāraṇaṁ yena kāraṇena akāle maraṇaṁ atthīti.
acchariyaṁ bhante nāgasena abbhūtaṁ bhante nāgasena sudassitaṁ
kāraṇaṁ sudassitaṁ opammaṁ akāle maraṇassa paridīpanāya atthi
akāle maraṇanti uttānīkataṁ pākaṭaṁ kataṁ vibhūtakataṁ.
acittavikkhittakopi bhante nāgasena manujo ekamekenava opammena niṭṭhaṁ
gaccheyya atthi akāle maraṇanti kimpana manujo sacetano.
paṭhamaupamenavāhaṁ bhante saññatto atthi akāle maraṇanti api
cāhaṁ bhante aparāparaṁ nibbāhanaṁ sotukāmo na sampaṭicchinti.
kālākālamaraṇapañho paṭhamo.
bhante nāgasena sabbesaṁ arahantānaṁ parinibbutānaṁ cetiye ca
cittakāyaṁ pāṭiheraṁ hoti udāhu ekaccānaṁ hoti ekaccānaṁ na
hotīti. ekaccānaṁ mahārāja hoti ekaccānaṁ na hotīti.
katamesaṁ bhante hoti katamesaṁ na hotīti. tiṇṇaṁ puggalānaṁ
mahārāja aññatarassa aññatarena adhiṭṭhānena parinibbutassa
cittakāyaṁ pāṭiheraṁ hoti. katamesaṁ tiṇṇaṁ. idha mahārāja
arahā devamanussānaṁ anukampāya tiṭṭhamānoyeva adhiṭṭhāti evaṁ
nāma cittakāyaṁ pāṭihiraṁ hotūti tassa adhiṭṭhānavasena cittakāyaṁ
pāṭiheraṁ hoti evaṁ arahato adhiṭṭhānavasena parinibbutassa cittakāyaṁ
pāṭiheraṁ hoti. puna ca paraṁ mahārāja devatā mahiddhikā manussānaṁ

page number: 390

anukampāya parinibbutassa cittakāyaṁ pāṭiheraṁ dassenti iminā
pāṭihārena saddhammassa tanti vibhāvitā bhavissati manussāva
pasannā kusalena abhivaḍḍhissantīti evaṁ devatānaṁ adhiṭṭhānavasena
parinibbutassa cittakāyaṁ pāṭiheraṁ hoti. puna ca paraṁ mahārāja
itthī vā puriso vā saddho paṇḍito byatto medhāvī buddhisampanno
yoniso cintayitvā gandhaṁ vā mālaṁ vā dussaṁ vā
aññaṁ vā adhiṭṭhahitvā cittakāyaṁ pakkhipati evaṁ nāma hotūti
tassapi adhiṭṭhānabalena parinibbutassa cittakāyaṁ pāṭiheraṁ hoti
evaṁ manussānaṁ adhiṭṭhānavasena parinibbutassa cittakāyaṁ pāṭiheraṁ
hoti. imesaṁ kho mahārāja tiṇṇaṁ aññatarassa adhiṭṭhānavasena
parinibbutassa cittakāyaṁ pāṭiheraṁ hoti. yadi mahārāja tesaṁ
adhiṭṭhānaṁ na hoti khīṇāsavassapi chaḷabhiññassa cetovasippattassa
cittakāyaṁ pāṭiheraṁ na hoti. asati pi mahārāja pāṭihere caritaṁ
disvā suparisuddhaṁ okappetabbaṁ niṭṭhaṁ gantabbaṁ saddahitabbaṁ suparinibbuto
ayaṁ buddhaputtoti. evametaṁ bhante nāgasena tathā taṁ
sampaṭicchāmīti.
parinibbutānaṁ cetiye pāṭihārapañho dutiyo.
bhante nāgasena ye te sammāpaṭipajjanti tesaṁyeva
dhammābhisamayo hoti udāhu kassaci hoti kassaci na hotīti. kassaci
mahārāja hoti kassaci na hotīti. kassa bhante hoti kassa
na hotīti. tiracchānagatānaṁ mahārāja supaṭipannānaṁpi dhammābhisamayo

page number: 391

na hoti petānaṁ dhammābhisamayo na hoti micchādiṭṭhikassa kuhakassa
ca mātughātakassa ca pitughātakassa ca arahantaghātakassa ca saṁghabhedakassa
ca lohituppādakassa ca theyyasaṁvāsakassa ca titthiyapakkantassa
ca bhikkhunīdūsakassa ca dhammābhisamayo na hoti terasannaṁ
saṁghādisesānaṁ aññataraṁ ca āpajjitvā avuṭṭhitassa paṇḍakassa ca
ubhatobyañjanakassa ca supaṭipannassāpi dhammābhisamayo na hoti
yopi manusso daharako ūnakasattavassiko tassa supaṭipannassāpi
dhammābhisamayo na hoti. imesaṁ kho mahārāja soḷasannaṁ puggalānaṁ
supaṭipannānaṁpi dhammābhisamayo na hotīti.
bhante nāgasena ye te pannarasa puggalā viruddhāyeva tesaṁ
dhammābhisamayo bhavatu vā mā vā bhavatu atha kena kāraṇena
manussadaharakassa ūnakasattavassikassa supaṭipannassāpi dhammābhisamayo
na hoti eso tattha pañho bhavati. nanu nāma daharakassa na
rāgo hoti na doso na moho na māno na micchādiṭṭhi na
arati na kāmavitakko hoti. koci amissagato kilesehi so
nāma daharako yuttova pattova arahati cattāri ariyasaccāni
ekappaṭivedhena paṭibujjhitunti. taññevettha mahārāja kāraṇaṁ
yenāhaṁ kāraṇena bhaṇāmi ūnakasattavassikassa supaṭipannassāpi
dhammābhisamayo na hotīti. yadi mahārāja ūnakasattavissiko rajanīye
rajjeyya dussanīye dusseyya mohanīye muyheyya madanīye majjeyya
diṭṭhiṁ vijāneyya ratiñca aratiñca vijāneyya kusalākusalaṁ vitakkeyya

page number: 392

tassa dhammābhisamayo bhaveyya. apica mahārāja ūnakasattavassikassa
cittaṁ abalaṁ dubbalaṁ hoti parittakaṁ appaṁ thokaṁ mandaṁ avibhūtaṁ
asaṁkhatā nibbānadhātu garukā bhārikā vipulā mahatī. ⏓nakasattavassiko
mahārāja dubbalena cittena parittakena mandena avibhūtena na sakkoti
garukaṁ bhārikaṁ vipulaṁ mahantaṁ asaṁkhataṁ nibbānadhātuṁ paṭivijjhituṁ.
upamāyapi so attho daṭṭhabbo. yathā mahārāja sinerupabbatarājā
pavaro garuko bhāriko vipulo mahanto api nu kho taṁ
mahārāja puriso attano pākatikena thāmabalaviriyena sakkuṇeyya
sinerupabbatarājaṁ uddharitunti. na hi bhanteti. kena kāraṇenāti.
dubbalatā bhante purisassa mahantatā sinerupabbatarājassāti. evameva
kho mahārāja ūnakasattavassikassa cittaṁ abalaṁ dubbalaṁ hoti parittaṁ
appaṁ thokaṁ mandaṁ avibhūtaṁ asaṁkhatā nibbānadhātu garukā bhārikā
mahatī ūnakasattavassiko tena dubbalena cittena parittena mandena
avibhūtena na sakkoti garukaṁ bhārikaṁ vipulaṁ mahatiṁ asaṁkhataṁ nibbānadhātuṁ
paṭivijjhituṁ tena kāraṇena ūnakasattavassikassa supaṭipannassāpi
dhammābhisamayo na hoti. yathā vā pana mahārāja ayaṁ mahāpaṭhavī dīghā
āyatā puthulā visālā visaṭṭhā vitthatā vitthinnā mahatī api
nu kho mahārāja mahāpaṭhavī sakkā ekena parittakena udakavindukena
temetvā udakacikkhalaṁ kātunti. na hi bhanteti. kena kāraṇenāti.
parittattā bhante udakavindussa mahantattā mahāpaṭhaviyāti. evameva
kho mahārāja ūnakasattavassikassa cittaṁ abalaṁ dubbalaṁ parittakaṁ

page number: 393

appaṁ thokaṁ mandaṁ avibhūtaṁ asaṁkhatā nibbānadhātu dīghā āyātā
puthulā visālā visaṭṭhā vitthatā vitthinnā mahatī ūnakasattavassiko
tena dubbalena cittena parittakena mandena avibhūtena na sakkoti
mahatiṁ asaṁkhataṁ nibbānadhātuṁ paṭibujjhituṁ tena kāraṇena
ūnakasattavassikassa supaṭipannassāpi dhammābhisamayo na hoti. yathā vā
pana mahārāja abala dubbalaparittakāppakathokamandaggi upahatappabhaṁ
bhaveyya api nu kho mahārāja tāvattakena mandena agginā sakkā
sadevake loke andhakāraṁ vidhamitvā ālokaṁ dassetunti. na hi
bhanteti. kena kāraṇena mahārājāti. mandattā bhante
aggissa lokassa mahantattā andhakārassa mahantattāti. evameva
kho mahārāja ūnakasattavassikassa cittaṁ abalaṁ dubbalaṁ parittakaṁ
appaṁ thokaṁ mandaṁ avibhūtaṁ mahatā ca avijjandhakārena pihitaṁ tasmā
dukkaraṁ ñāṇālokaṁ dassayituṁ tena kāraṇena ūnakasattavassikassa
supaṭipannassāpi dhammābhisamayo na hoti. yathā vā pana mahārāja
kīsā anuparimitakāyā sālikakimi hatthināgaṁ tidhāppabhinnaṁ navāyataṁ
tivitthataṁ dasaparināhaṁ aṭṭharatanikaṁ ṭhānamupagataṁ disvā gilituṁ
parikaḍḍheyya api nu kho mahārāja sālikakimi sakkuṇeyya taṁ hatthināgaṁ
gilitunti. na hi bhanteti. kena kāraṇenāti. parittattā
bhante sālikakimiyā sarīrassa mahantattā hatthināgassāti. evameva
kho mahārāja ūnakasattavassikassa cittaṁ abalaṁ dubbalaṁ parittaṁ

page number: 394

appaṁ thokaṁ mandaṁ avibhūtaṁ mahatī asaṁkhatā nibbānadhātu so tena
dubbalena cittena parittena mandena avibhūtena na sakkoti mahantaṁ
asaṁkhataṁ nibbānadhātuṁ paṭivijjhituṁ tena kāraṇena ūnakasattavassikassa
supaṭipannassāpi dhammābhisamayo na hotīti. sādhu bhante nāgasena
evametaṁ tathā sampaṭicchāmīti.
ekaccānekaccānaṁ dhammābhisamayapañho tatiyo.
bhante nāgasena kiṁ ekantasukhaṁ nibbānaṁ udāhu dukkhena
missakanti. ekantasukhaṁ mahārāja nibbānaṁ dukkhena amissakanti. na
mayaṁ taṁ bhante nāgasena vacanaṁ saddahāma ekantasukhaṁ nibbānanti.
evamettha mayaṁ bhante nāgasena paccema nibbānaṁ dukkhena missakanti
kāraṇañcettha upalabhāma nibbānaṁ dukkhena missakanti. katamettha
kāraṇaṁ. ye te bhante nāgasena nibbānaṁ pariyesanti tesaṁ dissati
kāyassa ca cittassa ca ātāpo paritāpo ṭhānacaṅkamananisajjā-
sayanāahārapariggaho middhassa ca uparodho āyatanānañca paṭipīḷanaṁ
dhanadhaññapiyañātimittapajahanaṁ. ye keci loke sukhitā sukhasamappitā
sabbe te pañcakāmaguṇehi āyatane ramenti brūhenti manāpikaṁ
bahuvidhaṁ subhanimittaṁ rūpaṁ dassanena cakkhuṁ ramenti brūhenti
manāpikagītavāditabahuvidhasubhanimittena saddena sotaṁ ramenti brūhenti
manāpikapupphapattaphalatacamūlasārabahuvidhasubhanimittena gandhena ghānaṁ ramenti
brūhentimanāpikakhajjabhojjapānīyapeyyasāyanīyabahuvidhasubhanimittena rasena
jivhaṁ ramenti brūhenti saṇhasukhumamudubahuvidhasubhanimittena samphassena

page number: 395

kāyaṁ ramenti brūhenti kalyāṇapāpakasubhāsubhabahuvidhavitakkamanasikārena
manaṁ ramenti brūhenti. tumhe taṁ cakkhusotaghānajivhākāyamanobrūhanaṁ
hanatha upahanatha chindatha upacchindatha rundhatha uparundhatha tena
kāyopi paritappati cittaṁpi paritappati kāyasmiṁ paritatte kāyikaṁ
dukkhaṁ vedanaṁ vedeti citte paritatte cetasikaṁ dukkhaṁ vedanaṁ vedeti.
nanu māgandiyo paribbājako bhagavantaṁ garahamāno bhaṇati bhūnahano
samaṇo gotamoti. idamettha kāraṇaṁ yena kāraṇena ahaṁ brūmi
nibbānaṁ dukkhena missakanti.
na hi mahārāja yaṁ tvaṁ brūsi na hetaṁ nibbānaṁ dukkhena
missakaṁ ekantasukhaṁ nibbānaṁ. yaṁ pana tvaṁ mahārāja brūsi
nibbānaṁ dukkhanti netaṁ dukkhaṁ nibbānassa pana sacchikiriyāya pubbabhāgo
eso nibbānapariyesanaṁ etaṁ. ekantasukhaṁyeva mahārāja nibbānaṁ
na dukkhena missakaṁ. tattha kāraṇaṁ vakkhāmi yathā ekantasukhaṁyeva
nibbānaṁ na dukkhena missakatanti. atthi mahārāja rājūnaṁ
rajjesu rajjasukhaṁ nāmāti. āma bhante atthi rājūnaṁ rajjesu
rajjasukhaṁ nāmāti. api nu kho taṁ mahārāja rajjasukhaṁ dukkhena
missakatanti. na hi bhanteti. kissa pana mahārāja rājāno
paccante parikuppite tesaṁ paccantadussitānaṁ paṭisedhāya amaccehi
parināyakehi bhaṭehi balatthehi parivutā upagamanaṁ upavāsaṁ gantvā
ḍaṁsamakasavātātapehi sampiḷitā vā hatā vā pahatā vā samavisame
paridhāvanti mahāyuddhañca yujjhanti jīvitasaṁsayañca ārohantīti.

page number: 396

netaṁ bhante nāgasena rajjesu rajjasukhaṁ nāma rajjasukhassa pariyesanāya
pubbabhāgova eso. dukkhena bhante rājāno rajjaṁ pariyesitvā
rajjasukhaṁ anubhavanti. netaṁ bhante nāgasena rajjasukhaṁ dukkhena
missakaṁ aññaṁ rajjasukhaṁ aññaṁ dukkhanti. evameva kho mahārāja
ekantasukhaṁ nibbānaṁ na dukkhena missakaṁ ye pana taṁ nibbānaṁ
pariyesanti te kāyañca cittañca paritāpetvā ṭhānacaṅkamanisajjāsayanāhāraṁ
pariggahetvā middhaṁ apanetvā āyatanāni upacchinditvā
pariccajitvā kāyañca jīvitañca dukkhena nibbānaṁ pariyesitvā
ekantasukhaṁ nibbānaṁ anubhavanti nihatappaccāmittāva rājāno rajjasukhaṁ
anubhavanti. evaṁ mahārāja ekantasukhaṁ nibbānaṁ na dukkhena missaṁ
aññaṁ nibbānaṁ aññaṁ dukkhaṁ.
aparampi mahārāja uttariṁ kāraṇaṁ suṇohi ekantasukhaṁ nibbānaṁ
na dukkhena misasakaṁ aññaṁ dukkhaṁ aññaṁ nibbānanti. atthi
mahārāja ācariyānaṁ sippavantānaṁ sippasukhaṁ nāmāti. āma
bhante atthi ācariyānaṁ sippavantānaṁ sippasukhaṁ nāmāti. api
nu kho taṁ mahārāja sippasukhaṁ dukkhena missakanti. na hi bhanteti.
kissa pana te mahārāja ācariyānaṁ abhivādanapaccupaṭṭhānena
udakāharaṇagharasammajjanadantakaṭṭhamukhodakānuppadānena ucchiṭṭhapaṭiggahaṇena
ucchādananhāpanapādaparikammena sakacittaṁ nikkhipitvā paracittānuvattanena
dukkhaseyyāya visamabhojanena kāyaṁ ātāpentīti.
netaṁ bhante nāgasena sippasukhaṁ nāma pubbabhāgo eso

page number: 397

sippapariyesanāya. dukkhena bhante ācariyā sippaṁ pariyesitvā sippasukhaṁ
anubhavanti. netaṁ bhante nāgasena sippasukhaṁ dukkhena missakaṁ
aññaṁ dukkhaṁ aññaṁ sippasukhanti. evameva kho mahārāja ekantasukhaṁ
nibbānaṁ na dukkhena missakaṁ ye pana taṁ nibbānaṁ pariyesanti
te kāyañca cittañca paritāpetvā ṭhānacaṅkamanisajjāsayanāhāraṁ
pariggahetvā middhamapanetvā āyatanāni upacchinditvā pariccajitvā
kāyañca jīvitañca dukkhena nibbānaṁ pariyesitvā ekantasukhaṁ nibbānaṁ
anubhavanti ācariyā viya sippasukhaṁ anubhavanti. evaṁ mahārāja
ekantasukhaṁ nibbānaṁ na dukkhena missakaṁ aññaṁ dukkhaṁ aññaṁ
nibbānanti. sādhu bhante nāgasena evametaṁ tathā sampaṭicchāmīti.
nibbānassa adukkhamissabhāvapañho catuttho.
bhante nāgasena nibbānanti yaṁ vadetha sakkā pana tassa
nibbānassa rūpaṁ vā saṇṭhānaṁ vā vayaṁ vā pamāṇaṁ vā upamena
vā kāraṇena vā hetunā vā nayena vā upadassetunti.
appaṭibhāgaṁ mahārāja nibbānaṁ na sakkā nibbānassa rūpaṁ vā
saṇṭhānaṁ vā vayaṁ vā pamāṇaṁ vā upamena vā kāraṇena vā
hetunā vā nayena vā upadassitunti. etampi ahaṁ bhante
nāgasena na sampaṭicchāmi yaṁ atthidhammassa nibbānassa rūpaṁ vā
saṇṭhānaṁ vā vayaṁ vā pamāṇaṁ vā upamena vā kāraṇena vā
hetunā vā nayena vā apaññāpanaṁ kāraṇena maṁ saññāpehīti.
hotu mahārāja kāraṇena taṁ saññāpessāmi. atthi eso

page number: 398

mahārāja mahāsuddo nāmāti. āma bhante attheso mahāsamuddo
nāmāti. sace taṁ mahārāja koci evaṁ puccheyya kittakaṁ mahārāja
mahāsamudde udkaṁ kati vā te sattā ye mahāsamudde paṭivasantīti
evaṁ puṭṭho tvaṁ mahārāja kinti tassa byākareyyāsīti. sace
maṁ bhante koci evaṁ puccheyya kittakaṁ mahāsamudde udakaṁ kati vā
te sattā ye mahāsamudde paṭivasantīti tamahaṁ evaṁ vadeyyaṁ apucchaṁ
maṁ tvaṁ ambho purisa pucchasi nesā pucchā kenaci pucchitabbāva
ṭhapanīyo eso pañho avibhatto lokakkhāyikehi mahāsamuddo na
sakkā mahāsamudde udakaṁ pariminituṁ sattā vā ye tattha vāsamupagatāti.
evamāhaṁ bhante tassa paṭivacanaṁ dadeyyanti. kiṁ pana
tvaṁ mahārāja atthidhamme mahāsamudde evaṁ paṭivacanaṁ dadeyyāsi nanu
nāma gaṇetvā tassa ācikkhitabbaṁ ettakaṁ mahāsamudde udakaṁ
ettakā ca sattā mahāsamudde paṭivasantīti. na sakkā bhante
avisayo eso pañho kimahaṁ ettha karomīti. yathā mahārāja
atthidhammeyeva mahāsamudde na sakkā udakaṁ parigaṇetuṁ sattā vā
ye tattha vāsamupagatā evameva kho mahārāja atthidhammasseva
nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ
vā upamena vā kāraṇena vā hetunā vā nayena vā upadassayituṁ.
vigaṇeyya mahārāja iddhimā cetovasippatto mahāsamudde udakaṁ
tattha nivāsake vā satte na tveva so iddhimā cetovasippatto
sakkuṇeyya nibbānassa rūpaṁ vā saṇṭhānaṁ vā vayaṁ vā pamāṇaṁ

page number: 399

vā upamena vā kāraṇena vā hetunā vā nayena vā upadassetuṁ.
aparampi mahārāja uttariṁ kāraṇaṁ suṇohi yathā atthidhammassa
nibbānassa na sakkā rūpaṁ vā saṇṭhānaṁ vā vayaṁ vā pamāṇaṁ vā
upamena vā kāraṇena vā hetunā vā nayena vā upadassetunti.
atthi mahārāja devesu arūpakāyikā nāma devāti. āma bhante
suyyati atthi devesu arūpakāyikā nāma devāti. sakkā pana
mahārāja tesaṁ arūpakāyikānaṁ devanaṁ rūpaṁ vā saṇṭhānaṁ vā vayaṁ
vā pamāṇaṁ vā upamena vā kāraṇena vā hetunā vā nayena
vā upadassayitunti. na hi bhanteti. tenahi mahārāja natthi
arūpakāyikā devāti. atthi bhante arūpakāyikā devā apica na
sakkā tesaṁ rūpaṁ vā saṇṭhānaṁ vā vayaṁ vā pamāṇaṁ vā upamena
vā kāraṇena vā hetunā vā nayena vā upadassayitunti.
evameva kho mahārāja atthi nibbānaṁ atthidhammasseva nibbānassa
na sakkā rūpaṁ vā saṇṭhānaṁ vā vayaṁ vā pamāṇaṁ vā upamena
vā kāraṇena vā hetunā vā nayena vā upadassayitunti.
bhante nāgasena hotu ekantasukhaṁ nibbānaṁ na ca sakkā
tassa rūpaṁ vā saṇṭhānaṁ vā vayaṁ vā pamāṇaṁ vā upamena
vā kāraṇena vā hetunā vā nayena vā upadassetuṁ.
atthi pana bhante nibbānassa guṇaṁ aññehi anupaviṭṭhaṁ kiñci
upamānidassanamattakaṁpīti. sarūpatova mahārāja natthi guṇato
pana sakkā kiñci upamānidassanamattakaṁ upadassetunti. sādhu

page number: 400

bhante nāgasena yamahaṁ labhāmi nibbānassa guṇatopi
ekadesaparidīpanamattakaṁ sādhu sīghaṁ brūhi nibbāpehi me hadayapariḷāhaṁ viya
sītamadhuramālutenāti.
padumassa mahārāja eko guṇo nibbāne anupaviṭṭho udakassa
dve guṇā nibbāne anupaviṭṭhā agadassa tayo guṇā mahāsamuddassa
cattāro guṇā bhojanassa pañca guṇā ākāsassa dasa guṇā
maṇiratanassa tayo guṇā lohitacandanassa tayo guṇā sappimaṇḍassa
tayo guṇā girisikharassa pañca guṇā nibbāne anupaviṭṭhāti.
bhante nāgasena padumassa eko guṇo nibbāne anupaviṭṭhoti
yaṁ vadesi katamo padumassa eko guṇo nibbāne anupaviṭṭhoti.
yathā mahārāja padumaṁ anūpalittaṁ udakena evameva kho mahārāja
nibbānaṁ sabbakilesehi anūpalittaṁ. ayaṁ padumassa eko guṇo
nibbāne anupaviṭṭhoti.
bhante nāgasena udakassa dve guṇā nibbāne anupaviṭṭhāti
yaṁ vadesi katame udakassa dve guṇā nibbāne anupaviṭṭhāti.
yathā mahārāja udakaṁ sītalaṁ pariḷāhanibbāpanaṁ evameva kho
mahārāja nibbānaṁ sītalaṁ kilesapariḷāhanibbāpanaṁ. ayaṁ udakassa paṭhamo
guṇo nibbāne anupaviṭṭho. puna ca paraṁ mahārāja udakaṁ sītalaṁ
sarīramalakiliṭṭhapipāsitaghammābhitattajanapasūnaṁ pipāsavinayaṁ evameva kho
mahārāja nibbānaṁ kāmataṇhābhavataṇhāvibhavataṇhāpipāsavinayaṁ. ayaṁ
udakassa dutiyo guṇo nibbāne anupaviṭṭho. ime kho mahārāja

page number: 401

udakassa dve guṇā nibbāne anupaviṭṭhāti.
bhante nāgasena agadassa tayo guṇā nibbāne anupaviṭaṭhāti
yaṁ vadesi katame agadassa tayo guṇā nibbāne anupaviṭṭhāti.
yathā mahārāja agadaṁ visapīḷitānaṁ sattānaṁ paṭisaraṇaṁ hoti evameva
kho mahārāja nibbānaṁ kilesavisapīḷitānaṁ sattānaṁ paṭisaraṇaṁ hoti.
ayaṁ agadassa paṭhamo guṇo nibbāne anupaviṭṭho. puna ca paraṁ
mahārāja agadaṁ rogānaṁ antakaraṁ hoti evameva kho mahārāja
nibbānaṁ sabbadukkhānaṁ antakaraṁ. ayaṁ agadassa dutiyo guṇo
nibbāne anupaviṭṭho. puna ca paraṁ mahārāja agadaṁ amataṁ hoti
evameva kho mahārāja nibbānaṁ amataṁ hoti. ayaṁ agadassa
tatiyo guṇo nibbāne anupaviṭṭho. ime kho mahārāja agadassa
tayo guṇā nibbāne anupaviṭṭhāti.
bhante nāgasena mahāsamuddassa cattāro guṇā nibbāne
anupaviṭṭhāti yaṁ vadesi katame mahāsamuddassa cattāro guṇā
nibbāne anupaviṭṭhāti. yathā mahārāja mahāsamuddo suddho
suñño sabbakuṇapehi evameva kho mahārāja nibbānaṁ suddhaṁ
suññaṁ sabbakilesakuṇapehi. ayaṁ mahāsamuddassa paṭhamo guṇo
nibbāne anupaviṭṭho. puna ca paraṁ mahārāja mahāsamuddo
mahantoyeva anorapāro na pūreti sabbasavantīhi evameva kho
mahārāja nibbānaṁ mahantaṁ anorapāraṁ na pūreti sabbasattehi. ayaṁ

page number: 402

mahāsamuddassa dutiyo guṇo nibbāne anupaviṭṭho. puna ca paraṁ
mahārāja mahāsamuddo mahantānaṁ bhūtānaṁ āvāso evameva kho
mahārāja nibbānaṁ arahantakhīṇāsavabalappattavasībhūtamahābhūtānaṁ āvāso.
ayaṁ mahāsamuddassa tatiyo guṇo nibbāne anupaviṭṭho. puna ca
paraṁ mahārāja mahāsamuddo aparimitavividhavipulavīcipupphitakusumamissato
evameva kho mahārāja nibbānaṁ aparimitavividhavipulasuparisuddhavimala-
vijjāvimuttipupphitakusumamissataṁ. ayaṁ mahāsamuddassa catuttho guṇo
nibbāne anupaviṭṭho. ime kho mahārāja mahāsamuddassa cattāro
guṇā nibbāne anupaviṭṭhāti.
katame bhante bhojanassa pañca guṇā nibbāne anupaviṭṭhāti.
yathā mahārāja bhojanaṁ nāma sabbasattānaṁ āyudhāraṇaṁ balavaḍḍhanaṁ
vaṇṇajananaṁ darathavūpasamanaṁ jighacchādubbalapaṭivinodanaṁ evameva kho
mahārāja nibbānaṁ sabbasattānaṁ sacchikataṁ jarāmaraṇanāsanato
āyudhāraṇaṁ iddhibalavaḍḍhanaṁ sīlavaṇṇajananaṁ sabbakilesadarathavūpasamanaṁ
sabbadukkhajighacchādubbalapaṭivinodanaṁ. ime kho mahārāja bhojanassa
pañca guṇā nibbāne anupaviṭṭhāti.
katame bhante ākāsassa dasa guṇā nibbāne anupaviṭṭhāti.
yathā mahārāja ākāso na jāyati na jīyati na mīyati na cavati
na uppajjati appasayho acoragahaṇīyo anissito vihaṅgagamano
nirāvaraṇo ananto evameva kho mahārāja nibbānaṁ na jāyati na
jīyati na mīyati na cavati na uppajjati appasayhaṁ acoragahaṇīyaṁ

page number: 403

anissitaṁ ariyagamanaṁ nirāvaraṇaṁ anantaṁ. ime kho mahārāja
ākāsassa dasa guṇā nibbāne anupaviṭṭhāti.
katame bhante maṇiratanassa tayo guṇā nibbāne anupaviṭṭhāti.
yathā mahārāja maṇiratanaṁ kāmadadaṁ hāsakaraṁ ujjotitatthakaraṁ evameva
kho mahārāja nibbānaṁ kāmadadaṁ hāsakaraṁ ujjotitatthakaraṁ. ime
kho mahārāja maṇiratanassa tayo guṇā nibbāne anupaviṭṭhāti.
katame bhante lohitacandanassa tayo guṇā nibbāne
anupaviṭṭhāti. yathā mahārāja lohitacandanaṁ nāma dullabhaṁ asamasugandhaṁ
sabbajanapasaṭṭhaṁ evameva kho mahārāja nibbānaṁ dullabhataraṁ
asamasugandhaṁ ariyānaṁ pasaṭṭhaṁ. ime kho mahārāja lohitacandanassa
tayo guṇā nibbāne anupaviṭṭhāti.
katame bhante sappimaṇḍassa tayo guṇā nibbāne
anupaviṭṭhāti. yathā mahārāja sappimaṇḍo vaṇṇasampanno rasasampanno
gandhasampanno evameva kho mahārāja nibbānaṁ guṇavaṇṇasampannaṁ
amatarasasampannaṁ sīlagandhasampannaṁ. ime kho mahārāja sappimaṇḍassa
tayo guṇā nibbāne anupaviṭṭhāti.
katame bhante girisikharassa pañca guṇā nibbāne anupaviṭṭhāti.
yathā mahārāja girisikharaṁ accuggataṁ acalaṁ anabhirūhanaṁ sabbavījānaṁ
avirūhanaṁ anunayapaṭighavippamuttaṁ evameva kho mahārāja nibbānaṁ
accuggataṁ acalaṁ anabhirūhanaṁ sabbakilesānaṁ avirūhanaṁ sabbakilesānaṁ
anunayapaṭighavippamuttaṁ. ime kho mahārāja girisikharassa pañca

page number: 404

guṇā nibbāne anupaviṭṭhāti. sādhu bhante nāgasena evametaṁ
tathā sampaṭicchāmīti.
nibbānapañho pañcamo.
bhante nāgasena tumhe bhaṇatha nibbānaṁ na atītaṁ na anāgataṁ
na paccuppannaṁ na uppannaṁ na anuppannaṁ na uppādaniyanti. idha
bhante nāgasena yo koci sammāpaṭipanno nibbānaṁ sacchikaroti so
uppannaṁ sacchikaroti udāhu uppādetvā sacchikarotīti. yo koci
mahārāja sammāpaṭipanno nibbānaṁ sacchikaroti so na uppannaṁ
sacchikaroti na uppādetvā sacchikaroti. apica mahārāja atthi esā
nibbānadhātu yaṁ so sammāpaṭipanno sacchikarotīti. mā maṁ bhante
nāgasena imaṁ pañhaṁ paṭacchannaṁ katvā dīpehi vivaṭaṁ pākaṭaṁ katvā
dīpehi chandajāto ussāhajāto yaṁ te sikkhitaṁ taṁ sabbaṁ ettha
ācikkhāhi etthāyaṁ jano sammuḷho vimatijāto saṁsayappatto bhindetaṁ
antodosasallanti.
atthesā mahārāja nibbānadhātu santā sukhā paṇītā tattha
sammāpaṭipanno jinānusitthiyā saṅkhāre sammasanto paññāya
sacchikaroti. yathā mahārāja antevāsiko nāma ācariyānusitthiyā
vijjaṁ paññāya sacchikaroti evameva kho mahārāja sammāpaṭipanno
jinānusitthiyā paññāya nibbānaṁ sacchikaroti. kathañca pana taṁ
nibbānaṁ daṭṭhabbanti. anītikanirupaddavasantato abhayato khemato sukhato
sātato paṇītato sucito sītalato daṭṭhabbaṁ. yathā nāma mahārāja

page number: 405

puriso bahukaṭṭhapuñjena jalitakaṭhitena agginā pīḷiyamāno vāyāmena
tato muñcitvā niraggikaṁ okāsaṁ paviseyya so tattha paramasukhaṁ
labheyya evameva kho mahārāja yo koci sammāpaṭipanno
tividhajalitakaṭhitāgginā pīḷiyamāno yoniso manasikārena tato muñcitvā
byapagatatividhaggisantāpaṁ okāsaṁ paviseyya so tattha paramasukhaṁ
nibbānaṁ sacchikaroti. yathā mahārāja aggi evaṁ tividhaggi daṭṭhabbo
yathā aggigato puriso evaṁ sammāpaṭipanno daṭṭhabbo yathā
niraggikokāso evaṁ nibbānaṁ daṭṭhabbaṁ. yathā vāpana mahārāja
puriso ahikukkuramanussakuṇapakaṇṭhakantaragato kuṇapajaṭājaṭitalaggito
vāyāmena tato muñcitvā nikuṇapaṁ okāsaṁ paviseyya so tattha
paramasukhaṁ labheyya evameva kho mahārāja yo sammāpaṭipanno so
yoniso manasikārena byapagatakilesakuṇapaṁ paramasukhaṁ nibbānaṁ
sacchikaroti. yathā mahārāja kuṇapaṁ evaṁ pañcakāmaguṇā yathā vāyāmiko
puriso evaṁ sammāpaṭipanno yathā nikkuṇapaokāso evaṁ nibbānaṁ.
yathā vā pana mahārāja puriso bhayabhīto tasito viparitakampitabhantacitto
vāyāmena tato muñcitvā daḷhaṁ thiraṁ acalaṁ abhayaṭṭhānamupagaccheyya
so tattha paramasukhaṁ labheyya evameva kho mahārāja yo
sammāpaṭipanno so yoniso manasikārena byapagatabhayasantāsaṁ paramasukhaṁ
nibbānaṁ sacchikaroti. yathā mahārāja bhayaṁ evaṁ jātijarāmaraṇaṁ
paṭicca aparāparaṁ pavattabhayaṁ yathā bhīto puriso evaṁ sammāpaṭipanno
yathā abhayaṭṭhānaṁ evaṁ nibbānaṁ. yathā vā pana mahārāja

page number: 406

kiliṭṭhamattikakalalakaddamagato puriso vāyāmena kalalaṁ apanetvā
parisuddhavimaladesaṁ upagaccheyya so tattha paramasukhaṁ labheyya evameva
kho mahārāja yo sammāpaṭipanno so yoniso manasikārena
byapagatakilesamalakaddamaṁ paramasukhaṁ nibbānaṁ sacchikaroti. yathā mahārāja
kalalaṁ evaṁ lābhasakkārasiloko yathā vāyāmiko puriso evaṁ
sammāpaṭipanno yathā parisuddhavimaladeso evaṁ nibbānaṁ.
tañca pana nibbānaṁ kinti sacchikaroti. yo mahārāja
sammāpaṭipanno so saṅkhārānaṁ pavattaṁ sammasati pavattaṁ
sammasamāno tattha jātiṁ passati jarābyādhimaraṇaṁ na tattha kiñci sukhaṁ
sātaṁ passati āditopi majjhatopi pariyosānatopi so tattha na
kiñci gayhupagaṁ passati. yathā mahārāja puriso nāma divasaṁ
santatte ayoguḷe jalite tattakajāte āditopi majjhatopi
pariyosānatopi na kiñci gayhupagaṁ desaṁ passati evameva kho
mahārāja sammāpaṭipanno saṅkhārānaṁ pavattaṁ sammasati pavattaṁ
sammasamāno tattha jātiṁ passati jarābyādhimaraṇaṁ na tattha kiñci
sukhaṁ sātaṁ passati āditopi majjhatopi pariyosānatopi na kiñci
gayhupagaṁ passati. tassa gayhupagaṁ apassantassa citte arati
saṇṭhāti kāyasmiṁ dāho okkamati so atāṇo asaraṇo asaraṇībhūto
bhavesu nibbindati. yathā nāma mahārāja puriso jalitajālaṁ mahantaṁ
aggikkhandhaṁ pavisitvā jālājālaṁ anupaviṭṭho so tattha atāṇo
asaraṇo asaraṇībhūto aggimhi nibbindati evameva kho mahārāja

page number: 407

tassa gayhupagaṁ apassantassa citte arati saṇṭhāti kāyasmiṁ
dāho okkamati so atāṇo asaraṇo asaraṇībhūto bhavesu
nibbindati. tassa pavatte bhayadassāvissa evaṁ uppajjati cittaṁ
santattaṁ kho panidaṁ pavattaṁ ādittaṁ bahudukkhaṁ bahupāyāsaṁ dissati
bhavesu yadi koci labhetha appavattaṁ sakalaṁ etaṁ santaṁ etaṁ
paṇītaṁ yadidaṁ sabbasaṅkhārasamatho sabbūpadhipaṭinissaggo taṇhakkhayo
virāgo nirodho nibbānanti. itihidaṁ tassa appavatte cittaṁ
pakkhandati pasīdati hāsayati kuhiyati paṭiladdhaṁ kho me nissaraṇanti.
yathā mahārāja puriso vippanaṭṭho vidisaṁ apekkhanto nibbāhanasakaṭapathaṁ
disvā tattha pakkhandati pasīdati hāsayati kuhiyati paṭiladdhaṁ
me nibbāhanasakaṭapathanti evameva kho mahārāja tassa pavatte
bhayadassāvissa appavatte cittaṁ pakkhandati pasīdati hāsayati kuhiyati
paṭiladdhaṁ kho me nissaraṇanti. so appavattāya maggaṁ āyūhati
āsevati bhāveti bahulīkaroti tassa tadatthāya sati saṇṭhāti tadatthāya
viriyaṁ santiṭṭhati tadatthāya pīti santiṭṭhati tassa taṁ cittaṁ aparāparaṁ
manasikaroto pavattaṁ samatikkamitvā appavattaṁ okkamati. appavattaṁ
anuppatto mahārāja sammāpaṭipanno nibbānaṁ sacchikarotīti vuccatīti.
sādhu bhante nāgasena evametaṁ tathā sampaṭicchāmīti.
nibbānasacchikaraṇapañho chaṭṭho.
bhante nāgasena atthi so padeso puratthimāya vā disāya
dakkhiṇāya vā disāya pacchimāya vā disāya uttarāya vā disāya

page number: 408

uddhaṁ vā adho vā tiriyaṁ vā yattha nibbānaṁ sannihitaṁ hotīti.
natthi so mahārāja padeso yattha taṁ nibbānaṁ sannihitaṁ hotīti.
yadi bhante nāgasena natthi nibbānassa sannihitokāso tenahi
nibbānaṁ natthi yesañca taṁ nibbānaṁ sacchikataṁ tesampi sacchikiriyā
micchā. tattha kāraṇaṁ vakkhāmi. yathā bhante nāgasena mahiyā
dhaññuṭṭhānaṁ khettaṁ atthi gandhuṭṭhānaṁ pupphaṁ atthi pupphuṭṭhānaṁ
gumbo atthi phaluṭṭhānaṁ rukkho atthi ratanuṭṭhānaṁ ākaro atthi
tattha yo koci yaṁ yaṁ icchati so tattha gantvā taṁ taṁ āharati
evameva kho bhante nāgasena yadi nibbānaṁ atthi tassa nibbānassa
upādānokāso icchitabbo. yasmā ca bhante nāgasena
nibbānassa upādānokāso natthi tasmā kāraṇāhaṁ brūmi natthi
nibbānanti yesañca taṁ nibbānaṁ sacchikataṁ tesampi sacchikiriyā
micchāti. natthi mahārāja nibbānassa nikkhittokāso apica
nibbānaṁ atthi sammāpaṭipanno yoniso manasikārena saṁkhārānaṁ
udayabbayaṁ sammasamāno nibbānaṁ sacchikaroti. yathā mahārāja
aggi nāma atthi natthi tassa nikkhittokāso dve kaṭṭhāni
saṁghaṭṭento aggiṁ adhigacchati evameva kho mahārāja nibbānaṁ atthi
nibbānassa ca nikkhittokāso natthi sammāpaṭipanno yoniso
manasikārena saṁkhārānaṁ udayabbayaṁ sammasamāno nibbānaṁ sacchikaroti.
yathā vā pana mahārāja satta ratanāni nāma atthi seyyathīdaṁ
cakkaratanaṁ hatthiratanaṁ assaratanaṁ maṇiratanaṁ itthīratanaṁ gahapatiratanaṁ

page number: 409

parināyakaratananti na ca tesaṁ ratanānaṁ nikkhittokāso atthi
khattiyānañca sammāpaṭipannānaṁ paṭipattiphalena tāni satta ratanāni upagacchanti
evameva kho mahārāja nibbānaṁ atthi nibbānassa ca nikkhittokāso
natthi sammāpaṭipanno yoniso manasikārena saṁkhārānaṁ udayabbayaṁ
sammasamāno nibbānaṁ sacchikarotīti.
bhante nāgasena yadi nibbānassa nikkhittokāso natthi atthi
pana taṁ ṭhānaṁ yattha ṭhito sammāpaṭipanno nibbānaṁ sacchikarotīti.
āma mahārāja atthi taṁ ṭhānaṁ yattha ṭhito sammāpaṭipanno
nibbānaṁ sacchikarotīti. katamaṁ bhante nāgasena taṁ ṭhānaṁ yattha
ṭhito sammāpaṭipanno nibbānaṁ sacchikaroti taṁ ṭhānaṁpi mayaṁ labhāma
savanāyāti. sīlaṁ mahārāja ṭhānaṁ sīle patiṭṭhito yoniso
manasikaronto sammāpaṭipanno sakayavanepi cīnavilātepi alasandepi
nikumbepi kāsikosalepi kasmirepi gandhārepi nagamuddhanipi
barahmalokepi yattha katthacipi ṭhito sammāpaṭipanno nibbānaṁ sacchikaroti.
yathā mahārāja yo koci cakkhumā puriso sakayavanepi cīnavilātepi
alasandepi nikumbepi kāsikosalepi kasmirepi gandhārepi nagamuddhanipi
brahamalokepi yattha katthacipi ṭhito ākāsaṁ passati evameva kho
mahārāja sīle patiṭṭhito yoniso manasikaronto sakayavanepi .pe.
yattha katthacipi ṭhito sammāpaṭipanno nibbānaṁ sacchikaroti.
yathā pana mahārāja sakayavanepi .pe. yattha katthacipi ṭhitassa

page number: 410

pubbadisā atthi evameva kho mahārāja sīle patiṭṭhitassa yoniso
manasikarontassa sakayavanepi .pe. yattha katthacipi ṭhitassa
sammāpaṭipannassa nibbānassa sacchikiriyā atthīti. sādhu bhante
nāgasena desitaṁ tayā nibbānaṁ desitā nibbānassa sacchikiriyā
ussāpito dhammadhajo saṇṭhāpitā dhammanetti evametaṁ tathā
sampaṭicchāmīti.
nibbānassapaṭṭhānapañho sattamo.
atha kho so milindo rājā kavinā saddhiṁ sārāṇiyaṁ anupaviṭṭho
ñātukāmo sotukāmo dhāretukāmo ñāṇālokaṁ daṭṭhukāmo añāṇaṁ
bhinditukāmo ñāṇaṁ uppādetukāmo avijjaṁ nāsetukāmo
saṁsārasotaṁ samatikkamitukāmo taṇhāsotaṁ chanditukāmo amataṁ
pātukāmo nibbānaṁ phussitukāmo adhimattaṁ chandañca adhimattaṁ
vāyāmañca dhitiñca ussāhañca satisampajaññañca upathambhetvā theraṁ
nāgasenaṁ evaṁ samapucchi
kiṁ pana bhante nāgasena buddho tayā diṭṭhoti. thero
āha na hi mahārājāti. kiṁ pana te ācariyehi buddho
diṭṭhoti. na hi mahārājāti. bhante nāgasena na kira tayā
buddho diṭṭho nāpi kira te ācāriyehi buddho diṭṭho. tenahi
bhante nāgasena natthi buddho na hettha paññāyatīti. thero
āha atthi pana te mahārāja pubbakā khattiyā ye tava
khattiyavaṁsassa pubbaṅgamāti. āma bhante ko saṁsayo atthi pubbakā

page number: 411

khattiyā ye ca mama khattiyavaṁsassa pubbaṅgamāti. diṭṭhapubbā pana
tayā mahārāja pubbakā khattiyāti. na hi bhanteti. ye pana
taṁ mahārāja anusāsanti purohitā senāpatino akkhadassā mahāmattā
dhuttisaddhipāsāmanikā satthavāhā etehi pubbakā khattiyā
diṭṭhapubbāti. na hi bhanteti. yadi khalu na te mahārāja pubbakā
khattiyā diṭṭhā nāpi kira te anusāsakehi pubbakā khattiyā diṭṭhā
kattha pubbākā khattiyā na hettha pubbakā khattiyā paññāyantīti.
dissanti bhante nāgasena pubbakānaṁ khattiyānaṁ anubhūtā paribhogiyā
bhaṇḍā seyyathīdaṁ setacchattaṁ uṇhīsaṁ bāḷavījanī mahārahāni
sayanāni khaggaratanañcāti yehi mayaṁ jāneyyāma saddaheyyāma atthi
te pubbakā khattiyā ye mama khattiyavaṁsassa pubbaṅgamāti.
evameva kho mahārāja mayaṁpetaṁ bhagavantaṁ jāneyyāma saddaheyyāma
atthi taṁ kāraṇaṁ yena kāraṇena jānāma saddahāma atthi so
bhagavāti. katamaṁ taṁ kāraṇaṁ. atthi kho mahārāja tena bhagavatā
jānatā passatā arahatā sammāsambuddhena anubhūtā paribhogiyā
bhaṇḍā seyyathīdaṁ cattāro satipaṭṭhānā cattāro sammappadhānā
cattāro iddhipādā pañcindriyāni pañca balāni satta bojjhaṅgā
ariyo aṭṭhaṅgiko maggoti yena yena sadevako loko jānāti
saddahati atthi so bhagavāti. iminā ca mahārāja kāraṇena
iminā hetunā iminā nayena iminā anumānena ñātabbaṁ atthi
so bhagavāti.

page number: 412

bahū jane tārayitvā nibbuto upadhikkhaye
anumānena ñātabbo atthi so dipaduttamoti.
bhante nāgasena upamaṁ karohīti. yathā mahārāja
nagaravaḍḍhakī nagaraṁ māpetukāmo paṭhamantāva bhūmiṁ anuviloketvā samaṁ
anunnataṁ anonataṁ asakkharapāsāṇañca nirupaddavaṁ anavajjaṁ rammaṇīyaṁ
bhūmibhāgaṁ sabbantaṁ passitvā yaṁ tattha visamaṁ taṁ samaṁ kārāpetvā
khāṇukaṇṭakaṁ sodhāpetvā nagaraṁ sobhanaṁ tattha māpeyya vibhajjitaṁ
bhāgaso okiṇṇaparikkhapākāraṁ daḷhāṭṭālakoṭṭhakaṁ
puthucaccaracatukkoṇasandhisiṁghāṭakaṁ sucisamatalarājamaggaṁ suvibhattāntarāpaṇaṁ
ārāmuyyānataḷākapokkharaṇīudakapānasampannaṁ sabbadosavirahitaṁ so tasmiṁ
nagare sabbathā vepullaṁ patte aññaṁ desaṁ upagaccheyya. atha taṁ
nagaraṁ aparena samayena iddhaṁ bhaveyya phītaṁ subhikkhaṁ sukhemaṁ susamiddhaṁ
sivaṁ anītikaṁ nirupaddavaṁ nānājanasamākulaṁ puthū khattiyā brāhmaṇā
vessā suddā hatthārohā assārohā rathikā pattikā dhanuggahā
ceṭakā piṇḍakāpikā uggā rājaputtā pakkhandino mahānāgā
sūrā vammino yodhino dāsaputtā bhattiputtā mallagaṇā ālārikā
kappakā nhāpakā cundā mālākārā suvaṇṇakārā sajjhukārā
sīsakārā tipukārā lohakārā ayakārā maṇikārā daṇḍakārā
ghaṭakārā kavacakārā kuṇḍalakārā kammañjatukārā aṅgadakārā
māsakārā pesakārā kumbhakārā gandibhedā balakārā bhedanakārā
kammakārā rajjukārā dantakārā kocchakārā suttakārā tiṇakārā

page number: 413

vālukārā mattikakārā asikārā sattikārā kuntikārā kodaṇḍakārā
kambalakārā gandhakārā khettakārā vatthukārā gāmakārā nigamakārā
nagarakārā dhitikārā gharakārā setakārā nīlakārā pītakārā lohitakārā
raṅgakārā vaṇṇakārā chavikārā cittakārā sotthakārā kaṭṭhakārā
rūpakārā rattakārā piyakārā guṇakārā setukārā veṭṭhakārā
sāgarapokkharaṇīkārā suvaṇṇakārakoṇovikārā gaṇṭhikārā tantavāyā
tunnavāyā hiraññakārā dussakārā rajakā rajakārā molikārā
avakārā kūpakārā cammakārā tacakārā rathakārā vāpassikārā
pulikārā pakkamaṁsakārā bhasarūpiphalikā vaṇṇikā puvikā macchikā
gaṇikā kumbhadāsī kutalā damisā malavālakāsikaṇḍaparavāhivā bāhikā
nigahā rūpavāhihikanagaharasaṁvaccharā akaṇṇakā sakaṇṇakā sakayavanacīnavilātā
ujjenakā bhārukacchakā sāketakā kosambhakā utumbakamadhukā
parantakā okālakā pekhaṇasākakalakā koseyyakā liṅgavā
dalhakā javadīpakā takosāverapathā ceva aṅgalasaṇṭhā kismiragaṇṭhā
visayinopi taṁ nagaraṁ vāsāya upagatā nānāvisayino janā nagaraṁ
suvibhattaṁ adosaṁ anavajjaṁ passitvā anumānena jānanti cheko
vata bho so vaḍḍhakī bhavissati yo imassa māpetāti evameva
kho mahārāja so bhagavā asamo asamasamo appaṭisamo aggo
asadiso atuliyo asaṁkheyyo appameyyo amitaguṇo guṇapāramipatto
anantadhiti anantatejo anantabalo anantaviriyo buddhabalapāramiṁgato
sasenaṁ māraṁ bhinditvā diṭaṭhijālaṁ padālayitvā avijjaṁ

page number: 414

vidhaṁsayitvā vijjaṁ uppādetvā dhammacakkaṁ dhārayitvā sabbaññutaṁ
pāpuṇitvā nijjitavijitasaṅgāmo dhammanagaraṁ māpesi.
bhagavato kho mahārāja dhammanagaraṁ sīlapākāraṁ hiriparikkhaṁ
satidovārikaṁ ñāṇadvārakoṭṭhakaṁ viriyāddālakaṁ saddhāesikaṁ
paññāpāsādaṁ suttantacaccaraṁ abhidhammasiṁghāṭakaṁ vinayavinicchayaṁ
satipaṭṭhānavīthikaṁ. tassa kho mahārāja satipaṭṭhānavīthiyā evarūpā āpaṇā
pasāritā honti seyyathīdaṁ pupphāpaṇaṁ gandhāpaṇaṁ phalāpaṇaṁ agadāpaṇaṁ
osathāpaṇaṁ amatāpaṇaṁ ratanāpaṇaṁ sabbāpaṇanti.
bhante nāgasena katamaṁ buddhassa bhagavato pupphāpaṇanti.
atthi kho mahārāja tena bhagavatā jānatā passatā arahatā
sammāsambuddhena ārammaṇavibhattiyo ācikkhitā seyyathīdaṁ aniccasaññā
anattasaññā asubhasaññā ādīnavasaññā pahānasaññā virāgasaññā
nirodhasaññā sabbaloke anabhiratasaññā sabbasaṅkhāresu anicchasaññā
aṭṭhikasaññā pulavakasaññā vinīlakasaññā vicchiddakasaññā
vipubbakasaññā uddhumātakasaññā vikkhāyitakasaññā hatavikkhittakasaññā
lohitakasaññā mettasaññā karuṇāsaññā muditāsaññā upekkhāsaññā
ānāpānasati maraṇasati kāyagatāsati. imā kho mahārāja
buddhena bhagavatā ārammaṇavibhattiyo ācikkhitā. tattha yo koci
jarāmaraṇā muccitukāmo so tesu aññataraṁ ārammaṇaṁ gaṇhāti
tena ārammaṇena rāgā vimuccati dosā vimuccati mohā vimuccati
mānato vimuccati diṭṭhito vimuccati saṁsāraṁ tarati taṇhāsotaṁ

page number: 415

nivāreti vimatiṁ chindati sabbakilese upahantvā amalaṁ virajaṁ suddhaṁ
paṇḍaraṁ ajātaṁ ajaraṁ amaraṁ sukhaṁ sītibhūtaṁ abhayaṁ nagaruttamaṁ
nibbānanagaraṁ pavisitvā arahatte cittaṁ vimoceti. idaṁ vuccati
mahārāja bhagavato pupphāpaṇanti.
kammamūlaṁ gahetvāna upagacchanti āpaṇaṁ
ārammaṇaṁ kiṇitvāna pupphanti te vimuttiyāti.
kallosi bhante nāgasenāti.
bhante nāgasena katamaṁ buddhassa bhagavato gandhāpaṇanti.
atthi kho mahārāja tena bhagavatā jānatā passatā arahatā
sammāsambuddhena sīlavibhattiyo ācikkhitā yena sīlagandhena anulittā
bhagavato puttā sadevakaṁ lokaṁ sīlagandhena dhūpenti sampadhūpenti
disaṁpi vidisaṁpi anuvātaṁpi paṭivātaṁpi vāyanti ativāyanti pharitvā
tiṭṭhanti. katamā pana tā sīlavibhattiyo. tīṇi ca saraṇagamanāni
pañcasīlāni aṭṭhaṅgasīladasaṅgasīlāni pañcuddesapariyāpannāni ca sīlāni
pāṭimokkhapariyāpannāni sīlāni. idaṁ vuccati mahārāja bhagavato
gandhāpaṇanti. bhāsitaṁ hetaṁ mahārāja bhagavatā devātidevena
na pupphagandho paṭivātameti
na candanaṁ tagaramallikā vā
satañca gandho paṭivātameti
sabbā disā sappuriso pavāyati.

page number: 416

candanaṁ tagaraṁ vāpi uppalaṁ atha vassikī
etesaṁ gandhajātānaṁ sīlagandho anuttaro
appamatto ayaṁ gandho yvāyaṁ tagaracandanī
yo ca sīlavataṁ gandho vāti devesu uttamoti.
kallosi bhante nāgasenāti.
bhante nāgasena katamaṁ buddhassa bhagavato phalāpaṇanti.
phalāni kho mahārāja bhagavatā akkhātāni seyyathīdaṁ sotāpattiphalaṁ
sakadāgāmiphalaṁ anāgāmiphalaṁ arahattaphalaṁ suññataphalasamāpatti
animittaphalasamāpatti appaṇihitaphalasamāpatti aneñjaphalasamāpatti
upekkhāphalasamāpatti. tattha yo koci yaṁ phalaṁ icchati so kammamūlaṁ
gahetvā patthitaṁ phalaṁ kīṇāti yadi sotāpattiphalaṁ .pe. yadi
upekkhāphalasamāpattiṁ. yathā mahārāja ekassa janassa dhuvaphalo
ambo bhaveyya na so tāva tato phalaṁ nipāteti na yāva kayikā
āgacchanti. anuppatte pana kayike mūlaṁ gahetvā evaṁ ācikkhati
ambho purisa eso kho ambo dhuvaphalo tato yaṁ icchasi
ettakaṁ nāma phalaṁ gaṇhāhi salāṭukaṁ vā dovilaṁ vā kesikaṁ
vā āmaṁ vā bheṅgavaṇṇaṁ vā pakkavaṇṇaṁ vāti. so tena
attanā dinnamūlena yadi salāṭukaṁ icchati salāṭukaṁ gaṇhāti yadi
dovilaṁ icchati dovilaṁ gaṇhāti yadi kesikaṁ icchati kesikaṁ
gaṇhāti yadi āmaṁ icchati āmaṁ gaṇhāti yadi bheṅgavaṇṇaṁ
icchati bheṅgavaṇṇaṁ gaṇhāti yadi pakkavaṇṇaṁ icchati pakkavaṇṇaṁ

page number: 417

gaṇhāti. evameva kho mahārāja yo koci yaṁ yaṁ phalaṁ icchati
so kammamūlaṁ datvā patthitaṁ phalaṁ gaṇhāti yadi sotāpattiphalaṁ
.pe. yadi upekkhāphalasamāpattinti. tatretaṁ vuccati buddhassa
bhagavato phalāpaṇanti.
kammamūlañca datvāna gaṇhanti amatapphalaṁ
tena te sukhitā loke ye kītā amatapphalanti.
kallosi bhante nāgasenāti.
bhante nāgasena katamaṁ buddhassa bhagavato agadāpaṇanti.
agadāni kho mahārāja bhagavatā akkhātāni yehi agadehi so bhagavā
sadevamanusse satte kilesavisato parimocesi. katamāni pana tāni
agadāni. yānimāni mahārāja bhagavatā cattāri ariyasaccāni
akkhātāni seyyathīdaṁ dukkhaṁ ariyasaccaṁ dukkhasamudayo ariyasaccaṁ
dukkhanirodho ariyasaccaṁ dukkhanirodhagāminī paṭipadā ariyasaccaṁ.
tattha ye keci aññāpekkhā catusaccaṁ dhammaṁ suṇanti.
jātidhammā sattā jātiyā parimuccanti. jarādhammā sattā jarāya
parimuccanti. maraṇadhammā sattā maraṇā parimuccanti.
sokaparidevadukkhadomanassupāyāsadhammā sattā tehi sabbehi parimucacanti.
tatretaṁ vuccati buddhassa bhagavato agadāpaṇanti.
ye keci loke agadā visānaṁ paṭibāhakā
dhammāgadasamaṁ natthi etaṁ pivatha bhikkhavoti.
kallosi bhante nāgasenāti.

page number: 418

bhante nāgasena katamaṁ buddhassa bhagavato osathāpaṇanti.
osathāni kho mahārāja bhagavatā akkhātāni yehi osathehi so
bhagavā sadevamanusse satte tikicchati. katamāni pana tāni osathāni.
cattāro satipaṭṭhānā cattāro sammappadhānā cattāro iddhipādā
pañcindriyāni pañca balāni satta sambojjhaṅgā ariyo aṭṭhaṅgiko
maggo. etehi osathehi bhagavā micchādiṭṭhiṁ vireceti micchāsaṅkappaṁ
vireceti micchāvācaṁ vireceti micchākammantaṁ vireceti micchāājīvaṁ
vireceti micchāvāyāmaṁ vireceti micchāsatiṁ vireceti micchāsamādhiṁ
vireceti. imāni kho mahārāja bhagavato osathāni yehi osathehi
so bhagavā sadevamanusse satte sabbabhayā parimoceti sabbapāsā
parimoceti sabbadukkhā parimoceti sabbakantārā parimoceti pamoceti
nimoceti ārādheti cittaṁ. tatretaṁ vuccati buddhassa bhagavato
osathāpaṇanti.
ye keci osathā loke saṁvijjanti vividhā bahū
dhammosathasamaṁ natthi etaṁ pivatha bhikkhavoti.
supasāritaṁ bhante nāgasena bhagavato osathāpaṇaṁ. atthi pana
koci satto bhagavato osathaṁ pivitvā yo sukhī ahosīti.
sutapubbaṁ pana tayā mahārāja sāmāyike nimitte pucchanti
bhagavā visajjesi bhagavā pucchite nimitte visajjetīti. sutapubbaṁ
mayā bhanteti. ete caññe ca devamanussā mahārāja bhagavatā
visajjitā.

page number: 419

dhammosathaṁ pivitvāna ajarāmaraṇā siyuṁ
tāva nibbānaṁ ca phussitvā nibbutā upadhikkhayeti.
kallosi bhante nāgasenāti.
bhante nāgasena katamaṁ buddhassa bhagavato amatāpaṇanti. amataṁ
kho mahārāja bhagavatā akkhātaṁ yena amatena so bhagavā
sadevamanusse satte abhisiñci. yena amatena abhisiñcitā devamanussā
jātijarābyādhimaraṇasokaparidevadukkhadomanassupāyāsehi parimucciṁsu.
katamaṁ taṁ amataṁ. yadidaṁ kāyagatā sati. bhāsitametaṁ mahārāja
bhagavatā devātidevena amatante bhikkhave paribhuñjanti ye kāyagatāsatiṁ
paribhuñjantīti. tatretaṁ vuccati buddhassa bhagavato amatāpaṇanti.
byādhitaṁ janataṁ disvā amatāpaṇaṁ pasārayi
kammena taṁ kiṇitvāna amataṁ ādetha bhikkhavoti.
kallosi bhante nāgasenāti.
bhante nāgasena katamaṁ buddhassa bhagavato ratanāpaṇanti.
ratanāni kho mahārāja bhagavatā akkhātāni yehi ratanehi pilandhā
bhagavato puttā sadevakaṁ lokaṁ virocanti obhāsenti pabhāsenti
jalanti pajjalanti uddhaṁ adho tiriyaṁ ālokaṁ dassenti. katamāni
pana tāni ratanāni. sīlaratanaṁ samādhiratanaṁ paññāratanaṁ vimuttiratanaṁ
vimuttiñāṇadassanaratanaṁ paṭisambhidāratanaṁ bojjhaṅgaratanaṁ. katamaṁ
mahārāja bhagavato sīlaratanaṁ. pāṭimokkhasaṁvarasīlaṁ indriyasaṁvarasīlaṁ
ājīvapārisuddhisīlaṁ paccayasannissitasīlaṁ cūḷasīlaṁ majjhimasīlaṁ mahāsīlaṁ

page number: 420

maggasīlaṁ phalasīlaṁ. sīlaratanena kho mahārāja pilandhassa puggalassa
sadevako loko samārako sabrahmako sassamaṇabrāhmaṇī pajā
sadevamanussā pihayati pattheti. sīlaratanapilandho kho mahārāja
bhikkhu disaṁpi atirocati vidisaṁpi atirocati disāvidisaṁpi atirocati
uddhaṁpi atirocati adhopi atirocati uddhaṁadhopi atirocati
omasitvā avīciṁ adho omasitvā bhavaggaṁ uddhaṁ etthantare sabbaratanāni
atikkamitvā saṁkhipitvā atighāpitvā abhibhavitvā ajjhottharitvā
tiṭṭhati. evarūpāni kho mahārāja sīlaratanāni bhagavato ratanāpaṇe
pasāriyanti. tatretaṁ vuccati buddhassa bhagavato sīlaratananti.
bhāsitaṁ hetaṁ mahārāja bhagavatā devātidevena
sīlaseyyo sutaseyyo iti me saṁsayā ahu
sīlameva sutā seyyo iti me natthi saṁsayoti.
evarūpāni sīlāni vijjanti mama āpaṇe
kammena taṁ kiṇitvāna ratanaṁ tumhe pilandhathāti.
katamaṁ pana taṁ mahārāja bhagavato samādhiratanaṁ.
savitakkasavicārasamādhi avitakkasavicārasamādhi avitakkāvicārasamādhi suññato
samādhi animitto samādhi appaṇihito samādhi. samādhiratanaṁ kho
mahārāja pilandhassa bhikkhuno ye te kāmabyāpādavihiṁsāvitakkā
mānuddhaccadiṭṭhivikicchākilesavatthūni vividhāni ca kuvitakkāni te sabbe
samādhiṁ āsajja vikiranti vidhamanti vidhaṁsanti na saṇṭhahanti na
upalimpanti. yathā mahārāja vāri pokkharapatte vikirati vidhamati

page number: 421

vidhaṁsati na saṇṭhāti na upalimpati taṁ kissa hetu parisuddhattā
padumassa evameva kho mahārāja samādhiratanaṁ pilandhassa bhikkhuno
ye kāmabyāpādavihiṁsāvitakkā mānauddhaccadiṭṭhivicikicchākilesavatthūni
vividhāni ca kuvitakkāni sabbe te samādhiṁ āsajja vikiranti vidhamanti
vidhaṁsanti na saṇṭhahanti na upalimpanta taṁ kissa hetu parisuddhattā
samādhissa avikkhittattā ca. samādhiratanaṁ pilandhanto kho mahārāja
bhikkhu sabbaṁ tamaṁ hanati abhitappeti suriyatejaṁ abhitāpeti dosinaṁ
dhūpeti vidhūpeti. evarūpāni kho mahārāja samādhiratanāni bhagavato
ratanāpaṇe pasāriyanti. tatretaṁ vuccati buddhassa bhagavato
samādhiratananti.
samādhiratanamālassa kuvitakkā na jāyare
na ca vikkhipate cittaṁ etaṁ tumhe pilandhathāti.
katamaṁ pana mahārāja bhagavato paññāratanaṁ. yāya mahārāja
paññāya ariyasāvako idaṁ kusalanti yathābhūtaṁ pajānāti idaṁ akusalanti
yathābhūtaṁ pajānāti idaṁ sāvajjaṁ idaṁ anavajjaṁ idaṁ sevitabbaṁ idaṁ na
sevitabbaṁ idaṁ hīnaṁ idaṁ paṇītaṁ idaṁ kaṇhaṁ idaṁ sukkaṁ idaṁ kaṇhasukkaṁ
idaṁ sappaṭibhāganti yathābhūtaṁ pajānāti idaṁ dukkhanti yathābhūtaṁ pajānāti
ayaṁ dukkhasamudayoti yathābhūtaṁ pajānāti ayaṁ dukkhanirodhoti yathābhūtaṁ
pajānāti ayaṁ dukkhanirodhagāminī paṭipadāti yathābhūtaṁ pajānāti.
evarūpāni kho mahārāja paññāratanāni bhagavato ratanāpaṇe
pasāriyanti. tatretaṁ vuccati buddhassa bhagavato paññāratananti.

page number: 422

paññāratanamālassa na ciraṁ vattate bhavo
khippaṁ phusseti amataṁ na ca so rocate bhaveti.
katamaṁ pana mahārāja bhagavato vimuttiratanaṁ. vimuttiratananti kho
mahārāja arahattaṁ vuccati. arahattaṁ patto kho mahārāja bhikkhu
vimuttiratanaṁ pilandhoti vuccati. yathā mahārāja puriso
muttākalāpamaṇikanakapabāḷābharaṇapaṭimaṇḍito aggalutagaratālīsakarattacandanānulitto
nāgasattalāpunnāgacampakādhimuttikadhanurikāuppalapadumanaḷita-
sattapattasogandhikavassikasumanamallikāvicitto sesajane atikkamitvā
virocati atirocati obhāsati pabhāsati sampabhāsati jalati pajjalati
abhibhavati ajjhottharati mālāgandharatanābharaṇehi evameva kho
mahārāja arahattaṁ patto khīṇāsavo vimuttiratanapilandho upādāyupādāya
vimuttānaṁ bhikkhūnaṁ atikkamitvā samatikkamitvā virocati atirocati
obhāsati pabhāsati sampabhāsati jalati pajjalati abhibhavati ajjhottharati
vimuttiyā taṁ kissa hetu aggaṁ mahārāja etaṁ pilandhanaṁ sabbapilandhanānaṁ
yadidaṁ vimuttipilandhananti. evarūpaṁ kho mahārāja vimuttiratanaṁ bhagavato
ratanāpaṇe pasāriyati. tatretaṁ vuccati buddhassa bhagavato vimuttiratananti.
maṇimayaṁ pilandhāya gharasāmī udikkhati
vimuttiratanamālassa udikkhanti sadevakāti.
katamaṁ pana mahārāja bhagavato vimuttiñāṇadassanaratanaṁ.
paccavekkhañāṇaṁ mahārāja bhagavato vimuttiñāṇadassanaratananti vuccati yena

page number: 423

Ñāṇena ariyasāvako maggaphalanibbānāni pahīnakilesāvasiṭṭhakilese
ca paccavekkhati.
yena ñāṇena bujjhanti ariyā katakiccataṁ
taṁ ñāṇaratanaṁ laddhuṁ vāyametha jinorasāti.
katamaṁ pana mahārāja bhagavato paṭisambhidāratanaṁ. catasso
kho mahārāja paṭisambhidāyo atthapaṭisambhidā dhammapaṭisambhidā
niruttipaṭisambhidā paṭibhāṇapaṭisambhidāti. imehi kho mahārāja
catūhi paṭisambhidāratanehi pilandho bhikkhu abhīto yadi khattiyaparisaṁ
yadi brāhmaṇaparisaṁ yadi gahapatiparisaṁ yadi samaṇaparisaṁ visārado
amaṅkubhūto upasaṅkamati asambhīto asaṁviggo parisaṁ upasaṅkami
anutrāso parisaṁ upasaṅkamati acchambhito parisaṁ upasaṅkamati akampito
parisaṁ upasaṅkamati apaṭṭhāno parisaṁ upasaṅkamati aparibhāsanto
parisaṁ upasaṅkamati vigatalomahaṁso parisaṁ upasaṅkamati anonato parisaṁ
upasaṅkamati visaṭṭho parisaṁ upasaṅkamati sumano parisaṁ upasaṅkamati
avimano parisaṁ upasaṅkamati hāsayanto parisaṁ upasaṅkamati tosayanto
parisaṁ upasaṅkamati vedayanto parisaṁ upasaṅkamati nandayanto parisaṁ
upasaṅkamati modayanto parisaṁ upasaṅkamati āmodayanto parisaṁ
upasaṅkamati pamodayanto parisaṁ upasaṅkamati saññāpento parisaṁ
upasaṅkamati jotayanto parisaṁ upasaṅkamati ujjotayanto parisaṁ
upasaṅkamati obhāsayanto parisaṁ upasaṅkamati pabhāsayanto parisaṁ
upasaṅkamati ghaṁsento parisaṁ upasaṅkamati atighaṁsento parisaṁ upasaṅkamati

page number: 424

tappento parisaṁ upasaṅkamati atikkamento parisaṁ upasaṅkamati
uttharanto parisaṁ upasaṅkamati samottharanto parisaṁ upasaṅkamati
nādayanto parisaṁ upasaṅkamati jitāvī parisaṁ upasaṅkamati vijitāvī
parisaṁ upasaṅkamati asamasamo parisaṁ upasaṅkamati appaṭisamo parisaṁ
upasaṅkamati appaṭibhāgo parisaṁ upasaṅkamati sabbesaṁ patthito parisaṁ
upasaṅkamati. yathā mahārāja puriso saṅgāmasūro akkhittayuddhakalāpo
cittadhanuṁ sattiṁ maṇḍalaggaṁ kaṇayaṁ kuntimantaṁ ca pañcāvudhe
sannayha asambhītova saṅgāmaṁ otarati sace amittā dure
bhavissanti usunā pātayissāmi tato orato bhavissanti sattiyā
pātayissāmi tato orato bhavissanti kaṇayena paharissāmi upagataṁ
santaṁ maṇḍalaggena dvidhā chindissāmi kāyūpagataṁ kuntimantena
vinivijjhissāmīti evaṁ so mahārāja puriso saṅgāmasūro cintayitvā
asambhīto saṅgāmaṁ otarati evameva kho mahārāja catūhi
paṭisambhidāratanehi pilandho bhikkhu abhīto parisaṁ upasaṅkamati .pe.
sabbesaṁ janānaṁ patthito upasaṅkamati yo koci maṁ atthapaṭisambhidāya
pañhaṁ pucchissati tassa atthena atthaṁ kathayissāmi kāraṇena
kāraṇaṁ kathayissāmi hetunā hetuṁ kathayissāmi nayena nayaṁ kathayissāmi
nissaṁsayaṁ karissāmi vimatiṁ vivecessāmi tosayissāmi
pañhābyākaraṇena. yo koci maṁ dhammapaṭisambhidāya pañhaṁ pucchissati
tassa dhammena dhammaṁ kathayissāmi amatena amataṁ kathayissāmi asaṁkhatena
asaṁkhataṁ kathayissāmi nibbānena nibbānaṁ kathayissāmi suññatāya

page number: 425

suññataṁ kathayissāmi animittena animittaṁ kathayissāmi appaṇihitena
appaṇihitaṁ kathayissāmi aneñjena aneñjaṁ kathayissāmi upekkhāya
upekkhaṁ kathayissāmi nissaṁsayaṁ karissāmi vimatiṁ vivecessāmi
tosayissāmi pañhābyākaraṇena. yo koci maṁ niruttipaṭisambhidāya
pañhaṁ pucchissati tassa niruttiyā niruttiṁ kathayissāmi padena padaṁ
kathayissāmi anupadena anupadaṁ kathayissāmi akkharena akkharaṁ kathayissāmi
sandhiyā sandhiṁ kathayissāmi byañjanena byañjanaṁ kathayissāmi
anubyañjanena anubyañjanaṁ kathayissāmi vaṇṇena vaṇṇaṁ kathayissāmi
sarena saraṁ kathayissāmi paṇṇattiyā paṇṇattiṁ kathayissāmi vohārena
vohāraṁ kathayissāmi nissaṁsayaṁ karissāmi vimatiṁ vivecessāmi
tosayissāmi pañhābyākaraṇena. yo koci paṭibhāṇapaṭisambhidāya
pañhaṁ pucchissati tassa paṭibhāṇena paṭibhāṇaṁ kathayissāmi upamena
upamaṁ kathayissāmi rasena rasaṁ kathayissāmi lakkhaṇena lakkhaṇaṁ
kathayissāmi nissaṁsayaṁ karissāmi vimatiṁ vivecessāmi tosayissāmi
pañhābyākaraṇenāti. evameva kho mahārāja paṭisambhidāratanāni
bhagavato ratanāpaṇe pasāriyanti. tatretaṁ vuccati buddhassa
bhagavato paṭisambhidāratananti.
paṭisambhidā kiṇitvāna ñāṇena phussayeyya so
acchambhito anubbiggo atiroce sadevaketi.
katamaṁ pana mahārāja bhagavato bojjhaṅgaratanaṁ. sattimāni

page number: 426

mahārāja bojjhaṅgaratanāni yehi pilandho bhikkhu sabbaṁ tamaṁ abhibhuyya
sadevakaṁ lokaṁ obhāseti pabhāseti ālokaṁ janeti. katamāni satta.
satisambojjhaṅgaratanaṁ dhammavicayasambojjhaṅgaratanaṁ viriyasambojjhaṅgaratanaṁ
pītisambojjhaṅgaratanaṁ passaddhisambojjhaṅgaratanaṁ samādhisambojjhaṅgaratanaṁ
upekkhāsambojjhaṅgaratanaṁ. imāni kho mahārāja satta
sambojjhaṅgaratanāni yehi pilandho bhikkhu sabbaṁ tamaṁ abhibhuyya
sadevakaṁ lokaṁ obhāseti pabhāseti ālokaṁ janeti. tatretaṁ
vuccati buddhassa bhagavato bojjhaṅgaratananti.
bojjhaṅgaratanamālassa udikkhanti sadevakā
kammena taṁ kiṇitvāna ratanaṁ tumhe pilandhathāti.
bhante nāgasena katamaṁ buddhassa bhagavato sabbāpaṇanti.
sabbāpaṇaṁ kho mahārāja bhagavato navaṅgaṁ buddhassa vacanaṁ sārīrikāni
paribhoganiyāni cetiyāni saṁgharatanañca. sabbāpaṇe kho mahārāja
bhagavato jātisampatti pasāritā bhogasampatti pasāritā āyusampatti
pasāritā ārogyasampatti pasāritā vaṇṇasampatti pasāritā
paññāsampatti pasāritā ñāṇasampatti pasāritā mānussikasampatti
pasāritā dibbasampatti pasāritā nibbānasampatti pasāritā.
tattha ye sampattiṁ icchanti te kammamūlaṁ datvā patthitapatthitaṁ
sampattiṁ kīṇanti keci sīlasamādānena kīṇanti keci uposathakammena
kīṇanti appamattakena pi kammamūlena upādāyupādāya sampattiyo
labhanti. yathā mahārāja āpaṇikassa āpaṇe tilamuggamāse

page number: 427

parittenapi taṇḍulamuggamāsakenapi mūlena upādāyupādāya bhaṇḍaṁ
labhanti evameva kho mahārāja bhagavato sabbāpaṇe appamattakenapi
kammamūlena upādāyupādāya sampattiyo labhanti. tatretaṁ vuccati
buddhassa bhagavato sabbāpaṇanti.
āyu ārogitaṁ vaṇṇaṁ saggaṁ uccākulīnakaṁ
asaṁkhatañca amataṁ atthi sabbāpaṇe jine
appakena bahukenāpi kammamūlena labhati
saddhāmūlena kīṇitvā samiddhā hotha bhikkhavoti.
bhagavato kho mahārāja dhammanagare evarūpā janā paṭivasanti.
dhammakathikā vinayadharā suttantikā ābhidhammikā jātakabhaṇikā dīghabhaṇikā
majjhimabhaṇikā saṁyuttabhaṇikā aṅguttarabhaṇikā khuddakabhaṇikā sīlasampannā
samādhisampannā paññāsampannā bojjhaṅgabhāvanāratā
vipassakā sadatthamanuyuttā sosānikā palālapuñjakā yathāsanthatikā
abbhokāsikā rukkhamūlavāsino nesajjikā upayuttā paṭipannakā phalaṭṭhā
sekkhā phalasamaṅgino sotāpannā sakadāgāmī anāgāmī arahantā
tevijjā chaḷabhiññā iddhimanto paññāpāramigatā
satipaṭṭhānasammappadhānaiddhipādaindriyabalabojjhaṅgamaggapavarajhānavimokkharūpā-
rūpasaññāsantisukhavihārasuññatānimittāppaṇihitāneñjaupekkhāphala-
samāpattikusalā tehi janehi ākulaṁ samākulaṁ ākiṇṇaṁ samākiṇṇaṁ
naḷavanasaralavanamiva dhammanagaraṁ ahosi. bhavatiha

page number: 428

vītarāgā vītadosā vītamohā anāsavā
vītataṇhā anādānā dhammanagare vasanti te.
ārakā ṭhitā vimuttā jhāyino lūkhacīvarā
araññāsādamunayo dhammanagare vasanti te.
nesajjikā sosānikā athopi ṭhānacaṅkamā
paṁsukūladharā sabbe dhammanagare vasanti te.
ticīvaradharā santā dhammakhandhacatutthakā
ratā ekāsane viññū dhammanagare vasanti te.
appicchā dhutaṅge samācārā nipuṇā lahukavuttino
lābhālābhe ca santuṭṭhā dhammanagare vasanti te.
jhāyijjhānaratā dhīrā santacittā samāhitā
ākiñcaññaṁ paṭṭhayānā dhammanagare vasanti te.
paṭipannakā phalaṭṭhā ca sekkhā phalasamaṅgino
āsiṁsakā uttamatthaṁ dhammanagare vasanti te.
sotāpannā ca vimalā sakadāgāmino ca ye
anāgāmī arahanto dhammanagare vasanti te.
satipaṭṭhānakusalā bojjhaṅgabhāvane ratā
vipassakā bahū sabbe dhammanagare vasanti te.
iddhipādesu kusalā samādhibhāvane ratā
sammappadhānamanuyuttā dhammanagare vasanti te.

page number: 429

abhiññā pāramippattā pītiyā gocare ratā
antalikkhamhi caraṇā dhammanagare vasanti te.
okkhittacakkhū mitabhāṇī guttadvārā susaṁvutā
sudantā uttamadhammā dhammanagare vasanti te.
tevijjā chaḷabhiññā ca iddhiyā pāramiṁ gatā
paññāya pāramippattā dhammanagare vasanti teti.
ye te mahārāja bhikkhū aparimitañāṇavaradharā asaṅgā atuliyā
guṇayasadharā siridharā baladharā javadharā iddhidharā pabhāsadharā matidharā
vimuttidharā dhammadharā dhammacakkadharā paññāpāramiṁ gatā evarūpā
kho mahārāja bhikkhū bhagavato dhammanagare dhammasenāpatinoti vuccanti.
ye pana te mahārāja bhikkhū iddhimanto adhigatapaṭisambhidā
pattavesārajjā guṇadharā dūrāsadā anālambacarā sāgaramahindharakampakā
candimasuriyaparimajjakā vikubbanamadhiṭṭhānamahābhinīhārakusalā iddhipāramiṁ
gatā evarūpā kho mahārāja bhikkhū bhagavato dhammanagare purohitāti
vuccanti. ye pana te mahārāja bhikkhū dhutaṅgamanugatā appicchā
nipakā santuṭṭhā viññattimanesanajigucchakā piṇḍāya sapadānacārino
rūpasaddagandharasaphoṭṭhabbāṅgeṭṭhitā bhamarāva gandhamanughāyitvā
vivittakānanaṁ pavisanti kāyesu ca jīvitesu ca anapekkhā
arahattamanuppattā dhutaṅgaguṇe anikkhittā evarūpā kho mahārāja bhikkhū
bhagavato dhammanagare dhammakkhadassāti vuccanti. ye pana te
mahārāja bhikkhū parisuddhā vimalā nikkilesā cutūpapātakusalā

page number: 430

dibbacakkhumhi pāramiṁ gatā evarūpā kho mahārāja bhagavato dhammanagare
jotakāti vuccanti. ye pana te mahārāja bhikkhū bahussutā
āgatāgamā dhammadharā vinayadharā mātikādharā sithiladhanitadīgharassānu-
kathūlāndhakkharaupakkharaparicchedakusalā navaṅgasāsanadharā evarūpā kho
mahārāja bhikkhū bhagavato dhammanagare dhammarakjāti vuccanti.
ye pana te mahārāja bhikkhū vinayaññū vinayakovidā nidānavatthukusalā
āpattianāpattigarulahukasatekicchāatekicchāvuṭṭhānadesanāniggaha-
paṭikammaosāraṇanissāraṇapaṭisāraṇakusalā vinaye pāramiṁ gatā
evarūpā kho mahārāja bhikkhū bhagavato dhammanagare rūpadakkhāti
vuccanti. ye pana te mahārāja bhikkhū vimuttivarakusumamālabaddhā
varamahagghabhāvamanuppattā bahujanakantābhipatthitā evarūpā kho
mahārāja bhikkhū bhagavato dhammanagare pupphāpaṇikāti vuccanti. ye pana
te mahārāja bhikkhū catusaccābhisamayapaṭividdhā diṭṭhasaccā viññātasāsanā
catūsu sāmaññavaraphalesu chinnavimativicikicchā paṭiladdhaphalasukhā
aññesampi paṭipannānaṁ te phale saṁvibhajanti evarūpā kho mahārāja
bhikkhū bhagavato dhammanagare phalāpaṇikāti vuccanti. ye pana te
mahārāja bhikkhū sīlavarasurabhigandhābbhantarabāhiramanulittā
anekavividhabahuguṇadharā kilesamaladuggandhavidhamakā evarūpā kho mahārāja bhikkhū
bhagavato dhammanagare gandhāpaṇikāti vuccanti. ye pana te mahārāja
bhikkhū dhammakāmā piyasamudāhārā abhidhamme abhivinaye uḷārapāmojjā
ekāsanikā gagaṇagatā araññagatā rukkhamūlagatā suññāgāragatā

page number: 431

dhammavaraguṇarasaṁ pivanti kāyena vācāya manasā dhammavararasamogāḷhā
adhimattapaṭibhāṇā dhammesu dhammesanapaṭipannā ito ca ito ca
yattha yattha sandhāpakā appicchakathā santuṭṭhikathā pavivekakathā
asaṁsaggakathā viriyārambhakathā sīlakathā samādhikathā paññākathā
vimuttikathā vimuttiñāṇadassanakathā tattha tattha gantvā taṁ taṁ
kathārasaṁ pivanti evarūpā kho mahārāja bhikkhū bhagavato dhammanagare
pipāsā soṇḍāti vuccanti. ye pana te mahārāja bhikkhū
purimamajjhimapacchimayāme jāgariyānuyogamanuyuttā nisajjāṭhānacaṅkamehi rattiṁ
atikkāmenti sadatthapasutā bhāvanānuyogamanuyuttā kilesapaṭibāhanāya
evarūpā kho mahārāja bhikkhū bhagavato dhammanagare nagararakkhāti
vuccanti. ye pana te mahārāja bhikkhū navaṅgaṁ buddhavacanaṁ atthato
ca byañjanato ca nayato ca kāraṇato ca hetuto ca udāharaṇato
ca vācenti anuvācenti bhāsanti anubhāsanti evarūpā kho
mahārāja bhikkhū bhagavato dhammanagare dhammāpaṇikāti vuccanti. ye pana
te mahārāja bhikkhū bhagavato dhammaratanabhogena āgamapariyattisutabhogena
bhogino dhanino niddiṭṭhasarabyañjanalakkhaṇapaṭivedhā vipassanāviññū
pharaṇā evarūpā kho mahārāja bhikkhū bhagavato dhammanagare
dhammaseṭṭhinoti vuccanti. ye pana te mahārāja bhikkhū
uḷāradesanapaṭivedhā ārammaṇapariciṇṇavibhattiniddesā sikkhāguṇapāramigatā
evarūpā kho mahārāja bhikkhū bhagavato dhammanagare issaradhammikāti
vuccanti. evaṁ suvibhattaṁ kho mahārāja bhagavato dhammanagaraṁ evaṁ

page number: 432

sumāpitaṁ evaṁ suvihitaṁ evaṁ suparipūritaṁ evaṁ suvavatthāpitaṁ evaṁ
sugopitaṁ evaṁ surakkhitaṁ evaṁ apasayhaṁ paccatthikehi paccāmittehi.
iminā mahārāja kāraṇena iminā hetunā iminā nayena iminā
anumānena ñātabbaṁ atthi so bhagavāti. bhavatiha
kammena sukataṁ nagaraṁ jānanti yadi pana so vaḍḍhakī kālakato
hoti evaṁ ciraṁ kālaṁ parinibbutaṁpi santaṁ buddhasubhāsitaṁ kammena
pāliyā jānanti pubbācariyāti.
bhante nāgasena dhammanagaraṁ taṁ māpetuṁ sakkā tumhādisehi
aññehi ca balappattehi bhikkhūhi. dukkaraṁ bhante nāgasena etena
kāraṇena saddahituṁ atthi so bhagavāti. bhiyyo upamaṁ karohīti.
yathā mahārāja mahāsamuddo anupubbagambhīro aparimitabālukajaladharo
timitimiṅgalasamākulo nāgasupaṇṇadānavaniketo varuṇālayo
sāgaramappameyyo anekajaṅgalarāmalakkhaṇapāratiṇṇo taraṅgasuravikkhobhita-
maṇḍitamodakarāsī anekadundubhigītanithutameghaninnādaṁ nadito
tumulasubhīmaghoso ālayaparālayo ṭhānuttamaggapuggalānaṁ paññānidassanena
vipulamantakāya pāpinavāriyaparigaḷanaṁ nāgayakkhavikkhobhitasalilo
sampattiyattamaggavejayantiyaekaravātayuttā kālikavaṅgikaubhitthasamuṭṭhito
catuguṇadānavālayo anekadīpasatasahassagirisikharapaggahitagivasiro
pubbadevatālayo vā dijagaṇākiṇṇo anekanāvāvāṇijasaṁghavicittataraṅga-
toyapaṇḍarasikharavippharavippakiṇṇo pheṇumālinīmahodadhimahaṇṇavo
anālayapatiṭṭhiyo kepukapātālanarakapadahimukhapubbadho

page number: 433

aṭṭhācchariyābbhūtadhammasamannāgato pahūtaratanavicitto macchakacchapasañchanno
ummitaraṅgamālādīpakarapaṭṭanavicitto. tasmiṁ khalu mahārāja
mahāsamudde evarūpā macchā paṭivasanti sikhisaṁsavanamakapathitaṁpakulavala-
imuñjitakaraveladikaropikahilakākahilajalakāpalāsādiyārohitakamasanacandana-
arigaṇhakamusalakamuṭṭhikatilamaṇihatthikāssikatilataṇḍulakamalakamānussaka-
sarabhasoṇḍikamaṇḍikamakaratimitimiṅgalā. ete ca mahārāja aññe ca
anekavidhā mahāsamudde paṭivasanti. atha paneko mahāmaccho
attano thāmabalaṁ sampassamāno mahāsamuddaṁ khobheyya pakhobheyya
sampakhobheyya ummivegañca dasseyya. tamenaṁ tīramanugatā janā
ummivegaṁ passitvā anumānena jānanti mahanto vata bho
mahāmaccho bhavissati yathadidaṁ ummivegā paṭidissantīti. evameva kho
mahārāja ayaṁpi lokasamuddo anupubbagambhīro aparimitarāgadosamohajaladharo
bālaputhujjanasamākulo kilesasaṁghāṭajaṭiko diṭṭhijālaparikkhitto
taṇhāsotamanusandamāno mānadhajasamussito tividhaggiāditto
añāṇamandakārapihito luddhasāhasiko ekacakkhu viya bhīruko
andhajanamāsayo sukataṁ dukkaṭaṁ yasavantaṁ ayasavantaṁ puññavantaṁ
apuññavantaṁ tejavantaṁ atejavantaṁ guṇavantaṁ aguṇavantaṁ vuddhivantaṁ
avuddhivantaṁ paññavantaṁ apaññavantaṁ buddhajanaṁ abuddhajanaṁ sabbesaṁ sattānaṁ
āsayo. tasmiṁ kho mahārāja lokasamudde evarūpā janā
paṭivasanti puthū khattiyā brāhmaṇā vessā suddā ājīvakā

page number: 434

paṇḍaraṅgā paribbājakā nigaṇṭhā buddhasāvakā gotamakā ekasikkhā
dvedhammikā thandilakaseyyā ekapassesāyikā rajojalladharā
kaṇṭhapassiyikā udakorohakā ajapati sunakhapati gopati acelakā tāpasā.
oṭṭhagoṇagadrabhājapasumahisarrusasaeṇeyyavarāharohitapasatabheraṇḍa-
sākhāmigapalāsādagavajagajā rājahaṁsakoñcamayurakaravīkavāyasakuṇālacākavāka-
sukasālikakokilakapotaukkusākuḷīrakapokkharasātakatilambakapupphaka-
jīvañjīvakanandikamahākālabhimasenarohiccavinagulikururisenatittirakalijali-
kukkusāvaṭakaulukaronahiāṭācelagittakādepanalakā ca sakuṇā. ete
ca mahārāja aññe ca ye keci sattā sattanikāyapariyāpannā sabbe
te lokabaddhā lokasamudde antogatā lokasamudde parivattanti.
atha pana mahārāja so bhagavā loke sañjāto nibbatto abhinibbatto
dasasahassalokadhātuṁ kampayitvā sabbaññutañāṇamanāvaraṇaṁ anuttaraṁ
ñāṇaṁ passitvā dhammumminā sadevakaṁ lokaṁ khobhesi pakhobhesi
dhammummidhammavīcidhammokkadhammadīpadhammadhajadhammaketuṁ ussāpesi samussāpesi.
katamaṁ pana taṁ mahārāja bhagavato dhammummivegaṁ yāya ummiyā so
bhagavā sadevakaṁ lokaṁ khobhesi pakhobhesi tāresi patāresi ussāpesi
samussāpesi pālesi anupālesi dhāresi ādhāresi ussāsesi
anussāsesi. sabbe satte bhayā parimocesi sabbaduggatiyā
mocesi pamocesi parimocesi vimocesi. abhayaṁ desi amataṁ
desi agadaṁ desi. sabbosathaṁ desi paramaṁ desi khemabhūmiṁ
sampāpesi. amalaṁ karosi vimalaṁ karosi nimmalaṁ karosi socesi

page number: 435

visocesi paṇḍaraṁ karosi damesi samesi upasamesi. sabbapaṭisambhidāgame
vimokkhepi arahattepi patiṭṭhapesi. idaṁ dukkhaṁ ariyasaccanti
kho mahārāja bhagavā kathayamāno sadevakaṁ lokaṁ khobhesi
dhammummidhammavīciṁ dassesi. bhagavato kho mahārāja dhammummivegaṁ
disvā keci sotāpattiphalaṁ sacchikaronti. keci sakadāgāmiphalaṁ
keci anāgāmiphalaṁ sacchikaronti. keci sīlaṁ samādiyanti. keci
upāsake paṭidesenti. keci saddhāmattaṁ pemamattaṁ paṭilabhanti.
yathā mahārāja bhagavā tāvatiṁsabhavane nisinno paṇḍukambalasilāyaṁ
dukkhasaccaṁ kathesi. tattha bhagavato dhammummivegena asītidevatākoṭīnaṁ
virajaṁ vītamalaṁ dhammacakkhuṁ udapādi yaṁ kiñci samudayadhammaṁ sabbantaṁ
nirodha dhammanti. ye te pana mahārāja bhagavato dhammummivegaṁ
disvā niṭṭhaṁ gacchanti te evarūpaṁ uḷāraṁ visesaṁ paṭilabhanti.
samudayasaccaṁ kho mahārāja bhagavā kathayamāno sadevakaṁ lokaṁ khobhesi
pakhobhesi sampakhobhesi dhammummidhammavīciṁ ussāpesi samussāpesi.
yathā mahārāja bhagavā pāsāṇakacetiye nisinno samudayasaccaṁ
kathesi. tatra bhagavato dhammummivegena cuddasapāṇakoṭīnaṁ virajaṁ
vītamalaṁ dhammacakkhuṁ udapādi yaṁ kiñci samudayadhammaṁ sabbantaṁ
nirodhadhammanti. ye pana te mahārāja bhagavato dhammummivegaṁ
disvā niṭṭhaṁ gacchanti te evarūpaṁ uḷāraṁ visesaṁ paṭilabhanti.
nirodhasaccaṁ kho mahārāja bhagavā kathayamāno sadevakaṁ lokaṁ khobhesi
pakhobhesi sampakhobhesi dhammummidhammavīciṁ dassesi. yathā mahārāja

page number: 436

bhagavā tāvatiṁsabhavanato orohitvā nirodhasaccaṁ kathesi. tatrāpi
bhagavato dhammummivegena naramarūnaṁ tiṁsakoṭīnaṁ virajaṁ vītamalaṁ dhammacakkhuṁ
udapādi yaṁ kiñci samudayadhammaṁ sabbantaṁ nirodhadhammanti. ye pana
te mahārāja bhagavato dhammummivegaṁ disvā niṭṭhaṁ gacchanti te
evarūpaṁ uḷāraṁ visesaṁ adhigacchanti. yepi te mahārāja etarahi
bhagavato sāvakā ghātitabandhanā hatarāgadosamohā pahīnakilesā
suddhamanā suvisuddhamanā tiṇṇamanā suvitiṇṇamanā sacchikatā
suvisacchikatā arahattamanuppattā tepi bhagavato dhammummivegena
santipadamanuttaraṁ pattā. imināpi mahārāja kāraṇena iminā nayena
iminā anumānena ñātabbaṁ atthi so bhagavāti. bhavatiha
anumānena jānantiṁ ummiṁ disvāna sāgare
yathāyaṁ dissate ummi mahanto so bhavissati
tatheva buddhaṁ sokanudaṁ sabbattha aparājitaṁ
taṇhakkhayamanuppattaṁ bhava saṁsāra mocanaṁ
anumānena ñātabbaṁ ummiṁ disvā sadevake
yathā dhammummivipphāro aggo buddho bhavissatīti.
bhante nāgasena sutapubbaṁ amhehi bāhirakāpi isayo sadevakaṁ
lokaṁ kampenti pakampenti sampakampenti iddhivegañca dassenti.
dukkaraṁ bhante nāgasena etena kāraṇena saddahituṁ atthi buddhoti.
bhiyyo upamaṁ karohīti. yathā mahārāja himavā pabbatarājā
naggauggaselasikharapabbhārakūṭamālako

page number: 437

ajapathasaṁkupathavalapathapettapathatatthittho ca chaddantakulaniketo aññāṇagottarakalama-
dumamālakoṭakanikaviṇṇavasilaghāpaṇānucarito anekanānādumalatāvitthibhapaccuggato
oṇatavithitaphalitadumo sukhasītalagirikandaratanusaliladhāraṇānukulo
anekadhātusattavinaddhamaṇḍitagato gandhabbadevagaṇakilikāvāsito
vijjādharadijavihaṅgānilambaramanuciṇṇo supaṇṇamahoragāsurakumbhaṇḍadānavālayo
ghorabhīmadhumākāraṇadaṭṭhadiṭṭhiphuṭṭhavātāvisauragamāsīvisānamālayo
nānosatha agadabhesajjamūlakaphalasamākulo jātivaracandana-
aggalūtagarakālānusāritālīsakāleyyapattharasakutthabyagghanakhāhiriponasirabaddha-
muttakasañchanno kotumbaravarelasabbagandhānamākaro tikūṭagirikūṭa
kelāsasumanacitrakūṭayugandharagirikūṭapavārito nīlasunīlapalaghanoghokālameghariva
abbhuggato paripuṇṇo balāhako viya kāḷapakkhadivasupagato
varaseṭṭhapurakaṇhāñjanānuvilitto viya nāgarājā nīlajaladharo viya
sāvaṇṇatāya ākāsatimiro viya accuggato himavantapabbatarājā. atha naṁ
duramāgatajanā sutapubbamadassāvino himavantapabbatarājaṁ passitvā
selakūṭagirikūṭatimirā viya accuggataṁ anekanānādumalatāvajaṅghakāvinaddhaṁ
disvā anumānena jānanti himavā vata eso pabbatarājā bhavissati
yathāyaṁ kūṭapabbatatimiro viya paṭidissatīti. evameva kho mahārāja tassa
bhagavato dhammapabbato anekajjhānadhammaphalāarammaṇavinaddho
suññatānimittāppaṇihitakūṭapabbhāramālayo dhammakathikavinayadharasuttantika-
ābhidhammikātiphalo arahattakusalaniketo sotāpaṭipannakaphalaṭṭhakasekkhaphala-
samaṅgīsotāpannānucarito

page number: 438

ghorarūpauggatadūrāsanalūkhacīvaradharapiṇḍapātikāppicchadhutaṅgasamādhārāasevita-
nisevito tevijjachaḷabhiññādhigatapaṭisambhidappattavesārajjapaññādipāramigatāna-
mālayo vamanavirecanāgadabhesajjasabbosathamāyupālanamākiṇṇo sīlacandanasamatha-
agadapaññātagarasatipaṭṭhānarasasantuṭṭhavisuddhasabbagandhānamākaro satipaṭṭhāna-
sammappadhānaindriyabalabojjhaṅgamaggavarapabbataparivārito
accugtato arajaṁ virajaṁ amalaṁ vimalaṁ visuddhaṁ suvisuddhaṁ paṇḍaraṁ
avajjaṁ anavajjaṁ asaṁkhataṁ amadananimmadanapipāsavinayadarathamupasamāalayasamugghāṭa-
nandikkhayadosakkhayamohakkhayaupadhikkhayataṇhakkhayavirāga-
nirodhājātājarāmaraṇasukhasītibhāvaṁ nibbānaṁ abhayakāraṇaṁ
kugaṇīparappavādānamabhibhuyya abbhuggato dhammāccuggato apacito
abhipūjitasakkata sakkamānito. tassa bhagavato dhammapabbatoti imināpi
mahārāja kāraṇena iminā anumānena ñātabbaṁ tassa bhagavato
seṭṭhabhāvaṁ adantadamanandanaṁ so bhagavā arahaṁ sammā sambuddho
bhavissatīti. yatra hi nāma evaṁ ciraparinibbutassāpi acalaṁ akampanīyaṁ
suvitthārakaṁ sāsanaṁ caranti. bhavatiha
anumānena jānanti disvā accuggataṁ giriṁ
yathā accuggato eso himavā so bhavissati
tatheva disvā dhammagiriṁ sītibhūtaṁ nirūpadhiṁ
accuggataṁ bhagavato acalaṁ supatiṭṭhitaṁ
anumānena ñātabbaṁ disvāna dhammapabbataṁ
yathā hi so mahāvīro aggo buddho bhavissatīti.

page number: 439

bhante nāgasena sati bāhirakesu pāvacanesu anekavidhena
lokasamuddaṁpi dassenti dhammagiriṁpi dassenti. dukkaraṁ bhante nāgasena
etena kāraṇena saddahituṁ atthi buddhoti. bhiyyo upamaṁ
karohīti. yathā pana mahārāja catudīpako nāma mahāmegho
mahatimahāmeghavasena sammāvassanto khobhento piṇḍivaṭaṁsake
ākāsāghumāyusamāhitapaccuggate pādape anileritāni pādapagaṇāni naccanti
kusumāvātā papatanti ciraddhakusumasita vātagahitā pharanti nadanti
girinadiyo sahassānapaṭalakhobhitarukkhattakatā vānarā utrāsātamigasaṁghā
uggatavippasitā ākāsagatā dijagaṇā tahiṁ tahiṁ balāhakapantiyo
dissanti nīlameghantare abhinadanti uḷārā āmoditā varāhakapotakā
kalorupotā kuñcanādaṁ abhinandanti naccanti girisikharamuddhanigatā
sikhiṇḍino abhinandanti devā vassanti devā taḷāyanti devā
gatajāyanti indadhanū vijjulatā balāhakatalaṭhitā megho aghasitagamano
yathā ākāsabhavanagatimālutakhittasatapaṭalasahassā patalameghanīlapītalohita-
odātamañjeṭṭhataruṇavaṇṇā nadipadaṇḍadharaṇidhanusañhitā
susitikaravipphalakāyavighutthadundubhisarasadisatulyaghosasampannabalāhakaparipuṇṇamegha-
maṇḍaleneva jaladharasatasaṅkulā vijjusatasaṅkulā tamenaṁ aññe disvā
jhāyino jānanti. sobbhasarakandaraupadarabilaudapānataḷākapokkharaṇiyo
sampuṇṇavassasalilāasitodakā mahāpaṭhavī kalala kaddamupagatā suviruḷhā
pādapalatā kālameghariva udakaṁ āmoditapamodite varāhasaṁghe parihīnatame
ca suvaṇṇādike ca kasakappakadhuvappasatthena

page number: 440

nīhataharitasaddalajagatipaṭhaviṁ passitvā anumānena jānanti mahā vata bho megho
abhippavuṭṭho bhavissati yathāyaṁ paṭhavī sītatalanibbutoti evameva kho
mahārāja bhagavā mahādhammameghena abhivassamāno amatavasseneva
lokaṁ tappayanto paritappayanato paṭipannakaphalasamaṅgino mānasaṁ
bodhāya niyatamanubodhayanto dhammavaraṁ vijjutaṁ dassento avajjaṁ virajaṁ
vimalaṁ pītimuppādayanto rāgadosamohamānadiṭṭhisaṁghāṭajaṭitajaṭitaṁ
vidhamayanto nandilataṁ maddayanto byāharanto dhammavaraṁ
kugaṇiparappavādānaṁ bhañjayanto parasamayaṁ vināsayanto sakasamayaṁ dīpayanto
anantanayūpetaṁ dhammavaradharaṁ dhārayanto ālokamanudassayanto assāsaṁ
dento sattānaṁ lokaṁ tārayanto sabbavidūvibhāvīnaṁ vedayanto
aggayasadhammakāmānaṁ nandayanto sampattiyasakāmānaṁ modayanto
sabbakilesabandhanato tārayanto sabbabhavakantārā nibbāpento
sabbadarathapariḷāhānaṁ khayaṁ pāpento vimuttirasaṁ seṭṭhamhi pāpayanto
khemantabhūmiṁ āropayanto sabbākusaladhamme pidahanto saggupāyaṁ
vivaranto saggapathaṁ sampattimanupādayanto amataṁ pāpayanto arahattehi
cittaṁ vimocayanto pavaradhammameghena sadevakaṁ lokaṁ tappesi. atha
panāyaṁ janatā āmoditapamoditā hasitapahasitā veditapaveditā
tuṭṭhasumanamānasā bhūtasuddhavirajapaṇḍaravimuttimānasā nibbutā tividhaggiṁ
maddeti pariḷāhānujalakamattakāmaṁ sabbabhavagativantaṁ suddhaṁ virajaṁ anaṅgaṇaṁ
amataṁ nibbānaṁ garukataṁ māhitaṁ mānitaṁ pūjitaṁ abhivanditaṁ
haṭṭhatuṭṭhaudaggāamoditajanataṁ disvā anumānena ñātabbaṁ oḷāro so

page number: 441

bhagavā bhavissati arahaṁ sammāsambuddhoti. bhavatiha
nibbutaṁ paṭhaviṁ disvā harituppatti mahodakaṁ
anumānena jānanti mahāmeghena nibbutaṁ
tathevimaṁ janaṁ disvā āmoditappamoditaṁ
anumānena ñātabbaṁ dhammameghena tappitanti.
subuddho bhante nāgasena bhagavatā dhammamegho avijjāpi
dhuvavuṭṭhi anuvattati bhiyyo buddhabalaṁ dassehi hetunā kāraṇenāti.
yathā mahārāja gajarājā varapavaro sattubbedho navāyāmo
dasapariṇāho dharaṇigaṇako setakkho setavālo setanakhasikharo
setacchattakubbhalakkhaṇavimānantaro paṇḍaravimalasetābbhugaṇasadisa-
sannikāso paripuṇṇapīnānupubbasujāto ghaṇaruciraghaṇavattapīnapāso
supāruabhirūpadassanatappaṇeyyo kamalasatasupatiṭṭho āyatanavisālaputhula-
vitthiṇṇasattappatittho brahātaruṇaparamānugtato girikūṭasadisasannikāso.
dumadummaṁ ca vidhaṁsanto kappayanto ca supatthigaruhante
dharaṇitalaṁ sakaṁ calaṁ kamati madamattatipāpapabhinno mātaṅgo.
Ōsādantavilāsabalaubbalhabalavātibalavā dūrāsadaduppaṭisayho
duṭṭhatikkhakharakaṭukāniserittadhātukopi dāruṇo vithitthāni kusalo sakamāsayaṁ
pajahitvā gocarāyamanugacchanto ubhatosandamānatiṇalatādumapādapagaṇe
ca samūlaṁ matthayanto jito ca samavithinatajaṭajaṭaveḷuyo mānapāvasanto
savalasakabhakkhamesamāno kānanavanasikharavipariyapāvane. atha

page number: 442

pana yo koci manusso taṁ passeyya tassa gajarājavarassa gatamaggo
samūlamatthitabhaggadharaṇiruhadumapādapagaṇe ca tiṇalatāvanagumbagacchaveḷuyo
ca samūlamatthitāyo tahaṁ tahaṁ puñjakatasākharāsipadumalatātiṇānaṁ ākulatā
kampitāyo ca saṁpanapatthitakoṭiyo laggitāni anudissanti
dharaṇiruhapādapatte abhimārapadarāssatthabyājjhāghāṭakā kapitthasamūlamatthite
ca pādapagaṇena kaṇerukasaṁghaparivārito raṁsi tathā nagaramigapalāsito
ca so gajarājā tassa gajarājavarapavaradurāsadassa
āyātapādamanumajjānukuṭitā pādalekhā gajapavaralakkhaṇamupetaṁ
piyamanuññasabbalakkhaṇavicittaṁ mahantaṁ hatthipadaṁ passitvā anumānena jānāti
mahanto vata bho gajarājā bhavissati yathā yathā tassa padavitikkamo
paññāyatīti. evameva kho mahārāja so bhagavā tathānāgo
tathāsīho tathānisabho tathādanto tathāsanto tathāsacco
tathākhanti tathāadhiṭṭhāno tathāparakkamo tathādhiti tathāviriyo
tathāñāṇī tathāvasī tathājuti tathāsukho tathāyaso tathātejo
tathāvimutto tathāsaṅghī tathāgaṇī tathāisi tathāmuni tathāguru tathārājā
tathādevo tathāindo tathāsakko tathābrahmā tathāsabbadhammasamannāgato
tathāparitto tathātāṇo tathāleṇo tathāsaraṇo
tathāpatiṭṭho tathāparāyano tathāvidito tathāsaṁvidito tathābuddho
tathākevalabuddhadhammasamannāgato tathākāruṇiko tathāāneñjo
tathāsabbadado tathākusalo. bhagavā rammapuravaraṁ kapilavatthuṁ chaḍḍayitvā
catudīpamekachattapatte padasasatamatireke sattavidharatanāni sakamāsayaṁ

page number: 443

jahitvā dasabalo sakabhakkhadhammadharāsaṁkhatamesamāno suññavivittakānanamanupavisitvā
vijjāñāṇavarapavaramesamāno ca odhunanto rāgarajareṇuṁ
dhamanto mohamadamānamakkhasaṁsayaṁ samūhanto chindanto sabbapāsakakudiṭṭhakāmalataṁ
nandilataṁ padālayanto kodhamānaṁ ghāṭayanto taṇhāsotasaritaṁ
tārayanto vitakkamanaṁ chindanto kumaggaṁ pidahanto
vivaranto amatamanuttaraṁ dukkhato satte parimocento
aṭṭhaṅgikasivamaggamanuttarena dhammanagaraṁ pavisitvā sabbaññutañāṇapavaramanuttaraṁ
pāpuṇitvā satta sambojjhaṅgavarapadāni dassesi. tāni mahārāja
bhagavato pādāni āyatanāni suāyatanāni vitthatāni suvibhattāni
anūnāni parikiṇṇāni abbhokiṇṇāni samantāni sabbalakkhaṇasamannāgatāni
cittāni vicittāni dassanīyāni sudassanīyāni pemanīyāni
tosanīyāni vedanīyāni nandanīyāni sotthikaraṇīyāni khemakaraṇīyāni
abhayakaraṇīyāni assāsakaraṇīyāni aparitāsakaraṇīyāni pītikaraṇīyāni
pāmojjakaraṇīyāni ekaggakaraṇīyāni bhāvanīyāni subhāvanīyāni sukhadadāni
sītadadāni yasadadāni baladadāni āyudadāni vaṇṇadadāni bhogadadāni
kāmadadāni patthitadadāni sabbadadāni titthiyagaṇā ye mahiyaṁ te
sabbe abhibhuyya evarūpāni buddhassa padāni satthupadāni sīhapadāni
nāgapadāni usabhapadāni nisabhapadāni vasabhapadāni yakkhapadāni rājapadāni
indapadāni devapadāni sakkapadāni purindadapadāni brahmapadāni
santipadāni gaṇipadāni isipadāni munipadāni jinapadāni varapadāni
uttamapadāni aggapadāni jeṭṭhapadāni amatapadāni vimuttapadāni

page number: 444

arahantapadāni buddhapadāni sambuddhapadāni dassenti. iminā
mahārāja kāraṇena iminā hetunā iminā anumānena ñātabbaṁ
uḷāro so bhagavā bhavissati yathā tassa padāni paññāyantīti.
acchariyaṁ bhante nāgasena abbhūtaṁ bhante nāgasena gajarājassa
kho bhante nāgasena yāni padāni na ciraṁ tiṭṭhanti cha pañca
māsāni tiṭṭhanti tato paraṁ vinassanti. imāni kho pana bhante
nāgasena bhagavato padāni yāvāyaṁ loko tiṭṭhati yāvajjatanā
paṭipajjissanti tāni ca buddhapadāni paññāyissantīti. bhiyyo
buddhabalaṁ dīpehi hetunā kāraṇenāti. yathā mahārāja sīho
migarājā vigatabhayabheravo acchambhito anibbhito vigatalomahaṁso
parapāṇaruhiramigabhakkho upacittavipulanibbattagato dāḍhiatibalipubbaḍḍhakāyo
anunnatamanonataparipuṇṇamaruhirakesarī sukesarī abhijātivanto durāsado
dupasayho adhipatimigābhibhū catuvalañjanānugatikapadavitikkamagatisiddhiupadhita-
sarīrakalaṅkaṇeyyo thāmāsadisaviriyauggatabalo alīnapaṭisallino
asayaniketo suññavivittavanapavanasevī paṇḍaravimalasetābbhughanasadisa-
rajaṭapattasadisasannikāso sāyaṇhasamaye āsayā abhinikkhamitvā
catuddisaṁ vilokayitvā mahantaṁ vilinabhāvamupagantvā parapāṇamaviheṭhayanto
dharaṇitalasakagaṇaṁ hāsayanto sīhanādamabhinadati. abhinadite
ca pana migaraññe udakāsayadarīsayavilāsayagūhāsayavanāsayāakāsagagaṇapāragatāpi
te vihaṅgā tattheva bhītabhītā patanti. atha pana
yo koci passeyya te migasaṁghe āleyyanabhantamubbiggavitthitamānase

page number: 445

sotthikāravipulitabhantavalitabuddhitavedanā aṭhitāniyāme māluteritasalilasandena
patamāne disavidisasakaṭṭhāne vihajjamāne disvā anumānena
jānāti sīho nu kho migarājā vinadanto bhavissati yathāpiyime
kumigā bhantamubbiggahasitavitthatamānasāti. evameva kho mahārāja so
bhagavā vigatabhayabheravo acchambhitamubbiggalomahaṁso
atulaguṇānantaguṇadhitipāramigato saraṇagamanassāsako acalāsadisasuvimuttipaṇḍara-
sabbaññutañāṇamanāvaraṇañāṇo asītianubyañjanavicittalakkhaṇasarīro
aggopi ukkantakārasadisasannikāso suññatānimittāppaṇihitanirodha-
sayanamāsayo suññavivittakānanavane appasaddaniraghosapaṭisallīno
attano buddhāsayā abhinikkhamitvā ñāṇavijimhitaṁ vijimhitvā
sadevakaṁ lokaṁ paloketvā omilitvā avīciṁ nimmilitvā bhavaggaṁ
etthantare ye keci sattā paripakkamānasā visuddhacittā te
sabbe iminā nādena anubujjhissanti ye pana kudiṭṭhidassanagatā
sassatucchedaṁ taṁ jīvaṁ taṁ sarīraṁ aññaṁ jīvaṁ aññaṁ sarīraṁ taṁ vādaṁ
ovadantā akatajhānabhāvaṁ aparisakāravādake sabbe iminā nādena
sakadassanaṁ jahissantīti buddhanādaṁ nadati nadamānassa bhagavato
buddhanādaṁ bujjhanti bodhaneyyena dissanti viparitadassanā kudiṭṭhivimanā
honti antakabalalābhattagarusakkāravedhitā. iminā ca pana cha gaṇino
pūraṇakassapo makkhaligosālo ajito kesakambalo pakuddho kaccāyano
sañjayo velaṭṭhaputto nigaṇṭho nāṭaputto ye ca panaññe pañca
gaṇino te sabbe dhanudiṭṭhā vānarā viya vithitavimanadumanādhomukhā

page number: 446

atuṭṭhā pajjhāyanti ālulikabhūtā padhupayanti tahiṁ tahiṁ padhāvitvā
nilīnā paṭivasanti. ye pana bhagavato sāvakā te ca pahaṁsitapahaṁsitā
pamuditamanā tuṭṭhā sumanā somanassabhūtā vimuttivarakusumapupphitā
buddhavaranāditāgajjitaṁ suṇitvā. iminā ca mahārāja hetunā iminā
kāraṇena iminā nayena iminā anumānena ñātabbaṁ tassa bhagavato
anantaguṇapāramigato so bhagavāti. bhavatiha
anumānena jānanti bhīte disvāna kuppite
migarājassa saddena bhītāme migapakkhiyo
tatheva titthiye disvā vitthate bhītamānase
anumānena ñātabbaṁ dhammarājena gajjitanti.
sugajjitaṁ bhante nāgasena bhagavatā sunāditaṁ surasitaṁ sukathitaṁ.
tadā bhagavato nādaṁ sutvā ajjāpi aññatitthiyā na saṁvattanti
bhiyyo buddhabalaṁ dīpehi hetunā kāraṇenāti. yathā mahārāja
gaṅgā gambhīratā himavatā savanti mahāsamuddaṁ osaranti yathā
pana uparipabbate mahāmegho phaṇi vā paṭigajjitavuṭṭho hoti.
athāyaṁ gaṅgā gambhīratā samatittikā samapuṇṇā atiriyamānā
pañca mahānadiyo himavantato pabhavanti pabbatakandaraṁ padaraṁ
sobbhaṁ paripūramānā kumbhilabhāhāāvattagūsayāni bhañjamānā
anukulāpādapalatāni samūlamuppādayantā nalaveḷugumbaviraṇagacchāni
samūlamatthayantā vicchikasatapadīmaṇḍakāhīnaṁ kulāni samuddhayantā nakulakālamiga-
kukkurasasakaṇaviḷārakoṭṭhakaeṇeyyavarāharohitacappakapasatabheraṇḍakamahisagaṇāni

page number: 447

saṁvattayantā bhesmārūpāni ca kuṇapāni uddhumātapabhūtāni
kimikulāsayamākiṇṇā upalavantā asuciduggandhajegucchasaṁkārakaṭṭhānāni
vidhamayantā pāpakaṁ sodhayitvā amitajalamahāsamuddasāgaramahodadhimosaranti.
atha pana aparena samayena āpodhātūni saṁvattanti
tamenaṁ yebhuyyena aññe bhūtā sañcarajanā sakalatanukaddamamakkhitā
sambhaggamathitapādapagaṇāni nalaveḷugumbalatāni rukkhaggamanugatā
rurūsubhaeṇeyyavarāhakarūpāni mahoragameṇḍakanuddhamātanalamakkhikasamākiṇṇā
athassa byāsatto mukhavivaradanto dumattariupantaragatāni ajatarāni
ca bhesmārūpāni rukkhaggamanugatā chinnalatākoṭi viya
abhisambandhapādapagaṇe ca samūlamatthitamatthite disvā anumānena jānanti mahā
vata bho udakarāsī anuvatto bhavissati yathā imāni bhūsāni
rukkhaggamanugatānīti. evameva kho mahārāja ayaṁ dhammanadī dhammarājato
pabhāvitā anupubbena sandamānā ajātājarāmaraṇasukhisitabhāvaṁ asaṁkhataṁ
nibbānaṁ sāgaravaraṁ osarati. yathā pana bhagavā mahākaruṇāsamāpattiyā
vuṭṭhahitvā bodhaneyyamanubodhayanto sadevakaṁ lokaṁ abhitappayanto
mahatā dhammameghena abhivassati ativuṭṭhe pana bhagavatā
dhammameghe ayaṁ dhammanadī samatittikā kappeyyā atiriyamānā
sadevakaṁ lokaṁ abhimottharanto odhunanto rāgarajadosarajamohamānamakkhe
byāhananto nandiyalatāsakkāyadiṭṭhiṁ vidhamayanto kuvitakkapādapagaṇeva
samūlamatthayanto kilesamuddhaccavicikicchātaṇhājaṭājaṭitāni
samūlamatthayanto bhiṁsarūpāni ca pāpakammamesanāni pavāhayanto

page number: 448

rāgapaṅkadosagumbamohakalalamānakaddamaṁ pavāhayanto
lābhasakkārabhūsapaṅkamupilaṁ pavāhayanto subhanimittapādapāni matthayanto
līnaviriyakosajjakalahavivādapāpakeva saṁvattayanto kodhupanāhamāyāmakkheva
upasamento sabbadosāni vinivattayanto abhayaparipūramahādhammaparamāmatanibbāna-
sāgaravaraṁ osaritvā arahattehi cittaṁ vimoceti. dhammasāgaro
kho mahārāja bhagavato antopāramitadhammavīciyo na tassa onattaṁ
vā puṇṇattaṁ vā paññāyati. iminā kāraṇena iminā hetunā
iminā nayena iminā anumānena ñātabbaṁ appameyyo so bhagavā
sabbaguṇehīti. bhavatiha
laggaṁ disvā bhūsapaṅkaṁ kalalaṁ mandagataṁ mahiṁ
anumānena jānanti vārikkhandho mahāgato
tathevimaṁ janaṁ disvā rajapaṅkadosamohakaṁ
vahitaṁ dhammanadiyā vissaṭṭhaṁ dhammasāgare
dhammāmatagataṁ disvā sadevakaṁ imaṁ mahiṁ
anumānena ñātabbaṁ dhammakkhandho mahāgatoti.
bhante nāgasena kilesapavāhanatthāya bhagavatā dhammanadī
paññattāti. āma mahārājāti. tenahi bhiyyo buddhabalaṁ dīpehi
hetunā kāraṇenāti. yathā mahārāja paṭivāte nāgasilapunnāgacampaka-
adhimuttakamadhugandhikadhanukārikātālīsamupādāya rammakakālasamaye
pupphitā dibbagandhā supavāyanti adhipavāyanti tamenaṁ anuvātamanugatā
janā pupphagandhamanughāyantā anumānena jānanti paṭivātaṁ kho

page number: 449

nānādumalatā pupphitā bhavissanti yathāyaṁ anuvāte dibbadibbayagandhā
supavāyanti. evameva kho mahārāja ayaṁ sadevako loko
sīlagandhena chupito kugaṇiparappavādāni abhibhuyya sīlapavaragandho pavāyati.
katamāni tāni varagandhasīlāni. tīṇi ca saraṇagamanāni pañca
pāṭimokkhapariyāpannāni ca sīlāni uddesapariyāpannāni ca sīlāni
cārittavāritāni ca sīlāni. imāni kho mahārāja sīlāni yehi sīlehi
sadevako loko dibbadibbayagandho sampavāyati. iminā mahārāja
kāraṇena iminā hetunā iminā nayena iminā anumānena ñātabbaṁ
atthi so bhagavāti. ayaṁ sadevako loko sīlagandhena suchupito. bhavatiha
anumānena jānanti ghāyitvā gandhuttamaṁ
pavāyati yathā gandho hessanti pupphitā dumā
tathevidaṁ sīlagandhaṁ pavāyati sadevake
anumānena ñātabbaṁ atthi buddho anuttaroti.
evarūpena kho mahārāja kāraṇasahassena hetusahassena
nayasahassena na sakkā upadassayituṁ buddhabalaṁ paridīpayituṁ. yathā
mahārāja nānāpuppharāsī bhaveyya tamenaṁ kusalo mālākāro
mālākārantevāsī vā yo jano kusalo ācariyamanusatthiyā
paccattapurisakārena vicittaṁ mālaṁ gantheyya vijjamānesu pupphesu evameva kho
mahārāja so bhagavā vicittapuppharāsimiva anekavaṇṇānekasatasahassa-
vaṇṇāsaṁkheyyo appameyyo ahametarahi jinasāsanamālakāro viya

page number: 450

pubbakānaṁ ācariyānaṁ vasenapi mayhaṁ ganthamatibuddhiyā asaṁkheyyenapi
kāraṇena anumānena buddhabalaṁ dīpayissāmi tathevamettha tvaṁ mahārāja
chandaṁ janehīti.
dukkaraṁ bhante nāgasena aññesaṁ evarūpena anumānena paṭirūpakena
buddhabalaṁ upadassayituṁ attanopi tattha paripuṇṇasaṅkappo tava buddhabalaṁ
paridīpena. nibbutosmi bhante nāgasena tumhākaṁ paramavicittena
pañhābyākaraṇenāti.
anumānapañho aṭṭhamo.
passatāraññike bhikkhū ajjhogāḷhe dhutaṅguṇe
puna passati gihī rājā anāgāmiphale ṭhite
ubhopi te cintayitvā uppajji saṁsayo mahā
yadi bujjhati gihī dhamme niratthaṁ hoti dhutaṅguṇaṁ
paravādivādamathanaṁ nipuṇaṁ sāsanaṁ dharaṁ
handa pucchāmi kathiseṭṭhaṁ so me kaṅkhaṁ vinessatīti.
atha kho milindo rājā haṭṭho tuṭṭho pamudito udaggo
ānandito sumano vedajāto āyūhito uyyāto chandajāto pītito
paṭipanno okkanto vimatipathaṁ tāritukāmo goṇo viya pipāsito
udakagāmī chāto viya puriso bhojanaṁ gavesī paṇṭhakova satthaṁ
paṭimānī āturo viya bhiṁsakaṁ pariyesī adhano viya nidhiṁ gavesī ca
taraṇo viya nāvāpaṭikaṅkhiko kāmuko viya piyasamāgamicchi vādito
viya visaddakāmo bhīto viya saraṇaṁ gavesī jinaputto viya

page number: 451

vimuttikāmo turitaturito theraṁ nāgasenamupasaṅkami. bhavatiha
pipāsito yathā goṇo chātova bhojanatthiko
gāmikova satthapaṭimānī āturova tikicchakaṁ
adhanova nidhiṁ gavesi nāvaṁva pāragāmiko
kāmukova piyamicchi vādiko visaddamesi
bhītova saraṇaṁ gavesi jinaputto viya nibbutanti.
evaṁ milindo rājā vimatitaritukāmo theraṁ nāgasenaṁ upasaṅkami
upasaṅkamitvā ca pana milindo rājā kavinā saddhiṁ sārāṇīyaṁ
anupavedetvā dasavidhaṁ guṇavaraṁ samanupassitvā pucchati nissaṁsayo
bhavissāmi vimatipathaṁ vītivatto visuddhaṁ me mānasaṁ bhavissati
anovaddhabyāpagato kuvitakko bhavissāmi dhammasotaṁ samāpanno
paññācakkhuṁ paṭilabhissāmi ācariyamanupaviṭṭho okampito bhavissāmi patthito
sabbakusalānaṁ dhammānaṁ nirāvaraṇo bhavissāmi lokuttarehi dhammehi
anussato bhavissāmi sabbabhavehi abhīto bhavissāmi parisantaraṁ gato
khippaṁ dassanaṁ bhavissāmi dhammaṁ paṭivedhitunti. ime dasavidhe
guṇavare samanupassitvā pucchati
bhante nāgasena atthi koci gihībhūto agāriko kāmabhogī
puttadārasambādhasayanaṁ ajjhāvasanto kāsikacandanaṁ paccanubhonto
mālāgandhavilepanaṁ dhārayanto jātarūparajaṭaṁ sādiyanto maṇimuttākāñcanamoliṁ
bandhanto yo santaṁ paramatthaṁ nibbānaṁ sacchikarotīti. natthi mahārāja
ekaññeva sataṁ na dve satāni na ca sahassāni na ca

page number: 452

satasahassāni na koṭisatāni na koṭisahassāni na koṭisatasahassāni. tiṭṭhatu
mahārāja dasannaṁ vīsatiyā satassa abhisamayo katamena te pariyāyena
anuyogaṁ dammīti. tvamevetaṁ patthitaṁ brūhīti. tenahi mahārāja
te kathayissāmi satena vā sahassena vā satasahassena vā koṭiyā
vā koṭisatena vā koṭisahassena vā. yā kāci navaṅge
buddhasāsane sallekhitācārapaṭipattidhutaguṇavaraṅganissitā kathā tā sabbā idha
samosaranti. yathā nāma mahārāja ninnunnatasamavisamathalajaladesabhāge
abhivuṭṭhaṁ udakaṁ taṁ sabbaṁ tato nivattitvā mahodadhiṁ sāgaraṁ osari
evameva kho mahārāja sampādake sati yā kāci navaṅgabuddhavacane
sallekhitācārapaṭipattidhutaguṇavaraṅganissitā kathā tā sabbā idha
samosaranti. mayhamettha mahārāja paribyattatāya vuddhiyā kāraṇaparidīpanaṁ
samosarissati teneso attho suvibhatto suvicitto paripuṇṇo
pūritasamatitto bhavissati. yathā mahārāja kusalo lekhācariyo
anusiṭṭho lekhaṁ osārāpento attano paribyattatāya vuddhiyā
kāraṇaparidīpanena lekhaṁ paripūreti evameva mayhamettha paribyattatāya
vuddhiyā kāraṇaparidīpanaṁ samosarissati teneso attho suvibhatto
suvicitto paripuṇṇo pūritasamatitto bhavissati.
nagare mahārāja sāvatthiyaṁ pañcakoṭimattā ariyasāvakā
bhagavato upāsakaupāsikāyo sattapaññāsa sahassāni tīṇi ca
satasahassāni anāgāmiphale patiṭṭhitāni tepi sabbe gihībhūtā na
pabbajitā. puna ca tattheva gaṇḍāmbamūle vīsati pāṇakoṭiyo.

page number: 453

puna ca rāhulovāde mahāmaṅgalasuttante samacittapariyāye
parābhavasuttante cūḷasubhaddāsuttante kalahavivādasuttante cūḷabyūhasuttante
mahābyūhasuttante tuvaṭakasuttante sārīputtasuttante gaṇanapathamatītānaṁ
devatānaṁ dhammābhisamayo ahosi. nagare rājagahe paññāsa
sahassāni tīṇi satasahassāni ariyasāvakā bhagavato upāsakaupāsikāyo
puna tattheva dhanapālahatthināgadamane navuti pāṇakoṭiyo.
pārāyanasamāgame pāsāṇake cetiye cuddasa pāṇakoṭiyo. puna
indasālaguhāyaṁ asīti devatākoṭiyo. puna bārāṇasiyaṁ isipatane
migadāye paṭhame dhammadesane aṭṭhārasa brahmakoṭiyo aparimāṇā ca
devatāyo. puna tāvatiṁsabhavane paṇḍukambalasilāyaṁ abhidhammadesanāya
asīti devatākoṭiyo. devorohane saṅkassanagaradvāre
lokavivaraṇapāṭihāriye pasannānaṁ naramarūnaṁ tiṁsa koṭiyo abhisamiṁsu.
puna sakkesu kapilavatthusamiṁ nigrodhārāme buddhavaṁsadesanāya
mahāsamayasuttantadesanāya ca gaṇanapathamatītānaṁ devatānaṁ dhammābhisamayo
ahosi. puna sumanamālākārasamāgame garahadinnasamāgame
ānandaseṭṭhisamāgame jambukājīvakasamāgame maṇḍūkadevaputtasamāgame
maṭṭhakuṇḍalidevaputtasamāgame sulasānagarasobhinisamāgame sirimānagarasobhini-
samāgame pesakāradhītusamāgame cūḷasubhaddāsamāgame sāketabrāhmaṇassa
āḷāhanadassanasamāgame sunāparantakasamāgame sakkapañhasamāgame
tirokuḍḍasamāgame ratanasuttasamāgame paccekaṁ caturāsītiyā pāṇasahassānaṁ
dhammābhisamayo ahosi. yāvatā mahārāja bhagavā loke aṭṭhāsi

page number: 454

soḷasasu mahājanapadesu yattha yattha bhagavā vihāsi tattha tattha
yebhuyyena dve tayo cattāro pañca dasa devamanussā sataṁ ca
sahassaṁ ca satasahassaṁ ca te sabbe santaṁ paramatthaṁ nibbānaṁ
sacchikariṁsu. ye te mahārāja devā gihīyeva te na pabbajitā.
etāni ca mahārāja aññāni ca anekāni devatākoṭisatasahassāni
gihī agārikā kāmabhogino santaṁ paramatthaṁ nibbānaṁ sacchikariṁsūti.
yadi bhante nāgasena gihī agārikā kāmabhogino santaṁ
paramatthaṁ nibbānaṁ sacchikaronti atha imāni terasa dhutaṅgaguṇāni
kimatthaṁ sādhenti tena kāraṇena dhutaṅgaguṇāni akiccakarāni honti.
yadi bhante nāgasena mantaparijappanena byādhiyo upasamenti kiṁ pana
virecanena mantamanussena. yadi muṭṭhīhi paṭisattuṁ niggaho bhavati
kiṁ asisattisaracāpakodaṇḍadabbidaṇḍalaguḷamuggarehi. yadi
gaṇṭhikuṭilasusirakaṭṭhasākhabandhanena rukkhamabhirūhanaṁ bhavati kiṁ dīghadaḷhasubaddha-
nisseṇipariyesanena. yadi thandilaseyyāya dhātusamatā bhavati kiṁ
sukhumasamphassamahatimahāsirisayanapariyesanena. yadi eko sāsaṅkasabhaya-
visamakantāratāraṇasamattho bhavati kiṁ sannaddhasajjanasahāyamahāsattha-
pariyesanena. yadi nadiṁ sakabāhāya tarituṁ samattho bhavati kiṁ pana
dhuvasetu dhuvanāvāpariyesanena. yadi sakasantakena ghāsacchādo bhavati
kiṁ parasevanāpiyasamullāpapacchāpuredhāvanena. yadi akhātataḷāke
udakaṁ labhati kiṁ udapānataḷākapokkharaṇikhaṇanena. evameva kho
bhante nāgasena yadi gihī agārikā kāmabhogī santaṁ paramatthaṁ

page number: 455

nibbānaṁ sacchikaronti kiṁ dhutaṅgaguṇavarasamādiyanenāti.
aṭṭhavīsati kho panime mahārāja dhutaṅgaguṇā yathābhuccadhutaṅgaguṇā
yehi guṇehi dhutaṅgaṁ sabbabuddhānaṁ pihitaṁ patthitaṁ. katame
aṭṭhavīsati. idha mahārāja dhutaṅgaguṇaṁ suddhājīvaṁ sukhaphalaṁ anavajjaṁ
parassa dukkhāpanudaṁ abhayaṁ asampīḷaṁ ekantavuddhikaṁ aparihāniyaṁ amāyaṁ
anāvilaṁ ārakkhaṁ patthitadadaṁ sabbasattadhupanaṁ saṁvarahitaṁ paṭirūpaṁ
atisantaṁ vippamuttaṁ rāgakkhayaṁ dosavūpamasanaṁ mohavināsanaṁ
mānapavāhanaṁ kuvitakkachejjakāraṇaṁ kaṅkhāvitaraṇaṁ kosajjaviddhaṁsanaṁ
aratipavāhanaṁ khamanaṁ atulaṁ appamāṇaṁ sabbadukkhakkhayagāminanti. ime kho
mahārāja aṭṭhavīsati dhutaṅgaguṇā yathābhuccadhutaṅgaguṇā yehi guṇehi
dhutaṅgaṁ sabbabuddhānaṁ pihitaṁ patthitaṁ.
ye kho te mahārāja dhutaṅgaguṇe samādāya sevanti te
aṭṭhārasahaṅgehi samupetā bhavanti. katamehi aṭṭhārasahi. ācāro
tesaṁ suvisuddho hoti paṭipadā supūritā hoti kāyikavācasikaṁ surakkhitaṁ
hoti mano suvisuddho hoti viriyaṁ supaggahitaṁ hoti bhayaṁ vūpasamati
attānudiṭṭhi byapagatā hoti āghāto vūpasanto hoti mettā
upaṭṭhitā hoti āhāro pariññāto hoti sabbasattānaṁ garukato
hoti bhojane mattaññū hoti jāgariyamanuyutto hoti aniketo hoti
yattha phāsu tattha vihārī hoti pāpajegucchī hoti vivekārāmo hoti
satataṁ appamatto hoti. ye te mahārāja dhutaṅgaguṇe samādāya
sevanti te imehi aṭṭhārasahi aṅgehi samupetā bhavanti.

page number: 456

dasa ime mahārāja puggalā dhutaṅgaguṇārahā. katame
dasa. saddho hirimā dhitimā akuho atthavasī alolo sikkhākāmo
daḷhasamādāno anujjhānabahulo mettāvihārī. ime kho mahārāja
dasa puggalā dhutaṅgaguṇārahā.
ye te mahārāja gihī agārikā kāmabhogino .pe. santaṁ
paramatthaṁ nibbānaṁ sacchikaronti te sabbe purimāsu jātīsu terasasu
dhutaṅgaguṇesu katupāsanā katabhūmikammā te tatthevācārañca
paṭipattiñca sodhayitvā ajjetarahi gihīyeva santā santaṁ paramatthaṁ
nibbānaṁ sacchikaronti. yathā mahārāja kusalo issattho sisso
paṭhamaṁ tāva upāsanasālāyaṁ cāpabhedacāpāropanagahaṇamuṭṭhi-
paṭipīḷanāṅgulināmapādaṭhapanasaragahaṇasandahanāakaḍḍhanasanthāraṇalakkhaniyamanakhipane
tiṇapurisakachaṇakatiṇapalālamattikāpuñjaphalakalakkhavedhe anusikkhitvā
rañño santike upāsanaṁ dassetvā rājānaṁ ārādhayitvā
ājaññarathagajaturaṅgadhanadhaññahiraññasuvaṇṇadāsidāsabhariyāgāmanigamavaraṁ
labhati evameva kho mahārāja ye te gihī agārikā kāmabhogī
.pe. santaṁ paramatthaṁ nibbānaṁ sacchikaronti te sabbe purimāsu
jātīsu terasadhutaṅgaguṇesu katupāsanā katabhūmikammā te tatthevācārañca
pāṭipattiñca sodhayitvā ajjetarahi gihīyeva santā santaṁ
paramatthaṁ nibbānaṁ sacchikaronti. na mahārāja pubbe dhutaṅgaguṇāsevanena
vinā tāyeva jātiyā arahattaṁ sacchikiriyā hoti.
uttamena viriyena uttamāya paṭipattiyā tathārūpena ācārena

page number: 457

sotāpattiphalaṁ sacchikiriyā hoti. yathā vā pana mahārāja bhiṁsako
sallakanto pubbe ācariyaṁ dhanena vā vattapaṭipattiyā vā
ārādhayitvā satthaggahaṇavasena lekhanachedanasalluddharaṇavaṇadhovana-
sosanabhesajjānulepanavimanavirecanānuvāsanasaṁyojanakiriyaṁ anusikkhitvā vijjāsu
katasikkho katupāsano sikkhitahattho kadāci āture upasaṅkamati
tikicchāya evameva kho mahārāja gihī agārikā kāmabhogino santaṁ
paramatthaṁ nibbānaṁ sacchikaronti te sabbe purimāsu jātīsu
terasadhutaṅgaguṇesu katupāsanā katabhūmikammā te tatthevācārañca
paṭipattiñca sodhayitvā ajjetarahi gihīyeva santā santaṁ paramatthaṁ
nibbānaṁ sacchikaronti. na mahārāja dhutaṅgaguṇena avisuddhānaṁ
dhammābhisamayo hoti. yathā mahārāja udakassa asecanena vījānaṁ
anāruho bhavati evameva kho mahārāja dhutaṅgaguṇena avisuddhānaṁ
dhammābhisamayo na hoti. yathā vā pana mahārāja akatakusalānaṁ
sugatigamanaṁ na hoti evameva kho mahārāja dhutaṅgaguṇena avisuddhānaṁ
dhammābhisamayo na hoti.
paṭhavīsamaṁ mahārāja dhutaṅgaguṇaṁ visuddhikāmānaṁ patiṭṭhānatthena.
āposamaṁ mahārāja dhutaṅgaguṇaṁ visuddhikāmānaṁ sabbakilesamaladhovanatthena.
tejosamaṁ mahārāja dhutaṅgaguṇaṁ visuddhikāmānaṁ sabbakilesavanajjhāpanatthena.
vāyosamaṁ mahārāja dhutaṅgaguṇaṁ visuddhikāmānaṁ
sabbakilesarajopavāhanatthena. agadasamaṁ mahārāja dhutaṅgaguṇaṁ

page number: 458

visuddhikāmānaṁ sabbakilesabyādhivūpasamanatthena. amatasamaṁ mahārāja dhutaṅgaguṇaṁ
visuddhikāmānaṁ sabbakilesavisanāsanatthena. khettasamaṁ mahārāja
dhutaṅgaguṇaṁ visuddhikāmānaṁ sabbasāmaññaguṇasassavirūhanatthena. manoharasamaṁ
mahārāja dhutaṅgaguṇaṁ visuddhikāmānaṁ sabbapatthitasampattidadatthena.
nāvāsamaṁ mahārāja dhutaṅgaguṇaṁ visuddhikāmānaṁ aṇṇavataraṇasaṁsārapāragamanatthena.
bhīrutāṇasamaṁ mahārāja dhutaṅgaguṇaṁ visuddhikāmānaṁ
jarāmaraṇabhayabhītānaṁ assāsakaraṇatthena. mātusamaṁ mahārāja
dhutaṅgaguṇaṁ kilesadukkhapaṭipīḷitānaṁ anuggahakatthena. pitusamaṁ
mahārāja dhutaṅgaguṇaṁ visuddhikāmānaṁ kusalavuḍḍhikāmānaṁ
sabbasāmaññajanakatthena. mittasamaṁ mahārāja dhutaṅgaguṇaṁ visuddhikāmānaṁ
sabbasāmaññapariyesanāvisaṁvādakatthena. padumasamaṁ mahārāja dhutaṅgaguṇaṁ
visuddhikāmānaṁ sabbakilesehi anūpalittatthena. catujātivaragandhasamaṁ
mahārāja dhutaṅgaguṇaṁ visuddhikāmānaṁ kilesaduggandhapaṭivinodanatthena.
girirājavarasamaṁ mahārāja dhutaṅgaguṇaṁ visuddhikāmānaṁ aṭṭhalokadhammehi
akampiyatthena. ākāsasamaṁ mahārāja dhutaṅgaguṇaṁ visuddhikāmānaṁ
sabbatthagahaṇāpagatauruvisaṭavitthatamahantatthena. najjosamaṁ mahārāja
dhutaṅgaguṇaṁ visuddhikāmānaṁ kilesamalapavāhanatthena. desakasamaṁ mahārāja
dhutaṅgaguṇaṁ visuddhikāmānaṁ jātikantārakilesadiṭṭhi visamābhinīharaṇatthena.
mahāsatthavāhasamaṁ mahārāja dhutaṅgaguṇaṁ visuddhikāmānaṁ sabbabhayasuñña-
khemābhayapavarapuranibbānanagarasampāpanatthena. vimalavaraparisuddhi-
saniddhasumajjitāadāsasamaṁ mahārāja dhutaṅgaguṇaṁ visuddhikāmānaṁ saṁkhārānaṁ

page number: 459

sabhāvadassanatthena. phalakasamaṁ mahārāja dhutaṅgaguṇaṁ visuddhikāmānaṁ
kilesalaguḷasarasattipaṭibāhanatthena. candasamaṁ mahārāja dhutaṅgaguṇaṁ
visuddhikāmānaṁ ariyānaṁ icchitapatthitamanāpatthena. suriyasamaṁ mahārāja
dhutaṅgaguṇaṁ visuddhikāmānaṁ sabbatamatimiraviddhaṁsanatthena.
evaṁ kho mahārāja dhutaṅgaguṇaṁ bahūpakāraṁ hitakaraṁ phāsukaraṁ
piyakaraṁ avajjakaraṁ vahikaraṁ patiṭṭhitaṁ yasāvahaṁ sukhāhāraṁ sukhavipākaṁ
guṇarāsi guṇapuñjaṁ aparimitavaraguṇaṁ sabbattha pavaraggaṭṭhānaṁ bhayanudaṁ
sokanudaṁ dukkhanudaṁ darathanudaṁ pariḷāhanudaṁ aratinudaṁ bhavanudaṁ khilanudaṁ
rāganudaṁ dosanudaṁ mohanudaṁ diṭṭhinudaṁ sabbākusaladhammanudaṁ.
yathā mahārāja manujā upatthambhavasena bhojanaṁ upasevanti
hitavasena bhesajjaṁ upasevanti upakāravasena mittaṁ upasevanti
otāraṇavasena nāvaṁ upasevanti sugandhavasena mālāgandhaṁ upasevanti
abhayavasena bhīrutāṇaṁ upasevanti patiṭṭhānavasena paṭhaviṁ upasevanti
sippavasena ācāriyaṁ upasevanti yasavasena rājānaṁ upasevanti
kāmadadavasena maṇiratanaṁ upasevanti evameva kho mahārāja
sabbasāmaññadadavasena ariyā dhutaṅgaguṇaṁ upasevanti.
yathā vā pana mahārāja udakaṁ bījavirūhanāya aggi jhāpanāya
āhāro balāharaṇāya latā bandhanāya satthaṁ chedanāya pānīyaṁ
pipāsavinayāya nidhi assāsakaraṇāya nāvā taraṇāya bhesajjaṁ
byādhivūpasamāya yānaṁ sukhagamanāya bhīrutāṇaṁ bhayavinodanāya rājā
ārakkhakatthāya phalakaṁ daṇḍaleḍḍulaguḷasarasattipaṭibāhanāya ācariyo

page number: 460

anusāsanāya mātā posanāya ādāso ālokanāya alaṅkāro sobhanāya
vatthaṁ paṭicchādanāya nisseṇi ārohanāya tulā nikkhipanāya mantaṁ
jappanāya āvudhaṁ tajjaniyapaṭibāhanāya padīpo andhakārahanāya vāto
pariḷāhananibbāpanāya sippaṁ vuttinibbattanāya agadaṁ jīvitarakkhanāya
ākaro ratanuppādāya ratanaṁ alaṅkārāya āṇā anatikkamāya
issariyaṁ vasavattanāya evameva kho mahārāja dhutaṅgaguṇaṁ sāmaññabījavirūhanāya
kilesamalajhāpanāya iddhibalāharaṇāya satisaṁvaranibandhanāya
vimativicikicchāsallavinodanāya taṇhāpipāsavinayāya abhisamayāssāsakaraṇāya
caturoghataraṇāya kilesabyādhivūpasamanāya nibbānasukhalahugamanāya
jātijarābyādhimaraṇasokaparidevadukkhadomanassaupāyāsasabbabhayasantāsa-
vūpasamanāya sāmaññaguṇaparirakkhanāya kuvitakkakilesapaṭibāhanāya
kevalasakalasāmaññamanusāsanāya sabbasāmaññavaraposanāya samathavipassanā-
maggaphalanibbānadassanāya sakalalokathūtathomitamahatisobhaguṇakaraṇāya
sabbāpāyapidahanāya sāmaññatthaselasikharamuddhaniabhirūhanāya vaṅkakuṭila-
visamacittapaṭivattanikkhipanāya sevitabbāsevitabbadhammasajjhāyakaraṇāya
sabbakilesasattutajjanāya mahāavijjandhakāraghātanāya tividhaggisantāpa-
pariḷāhanibbāpanāya santasukhumasamāpattisādhanāya catusaccābhisamaya-
nibbattanāya sīlasamantakevalasakalasāmaññaparirakkhaṇāya chaḷabhiññā-
vararatanauppādāya yogijanālaṅkaraṇāya anavajjanipuṇasukhumapaṇītasantisukhaṁ
anatikkamāya kevalasakalasāmaññāriyadhammavasavattanāya. itipi
mahārāja imesaṁ guṇānaṁ adhigamāya yadidaṁ ekamekaṁ dhutaṅgaguṇaṁ. evaṁ

page number: 461

mahārāja atulaṁ dhutaṅgaguṇaṁ appameyyaṁ asamaṁ appaṭisamaṁ appaṭibhāgaṁ
uttamaṁ anuttaraṁ seṭṭhaṁ visiṭṭhaṁ adhikaṁ āyataṁ puthulaṁ visaṭaṁ vitthataṁ
visālaṁ vitthinnaṁ garukaṁ mahantaṁ.
yo kho mahārāja puggalo pāpiccho icchāpakato kuhako
luddho odariko lābhakāmo yasakāmo kittikāmo ayutto appatto
ananucchaviko anaraho appaṭirūpo dhutaṅgaguṇaṁ samādiyati. so diguṇaṁ
daṇḍamāpajjati sabbaguṇaghātamāpajjati diṭṭhadhammikañca
samparāyikañca. diṭṭhadhammikaṁpi hīḷanaṁ khīlanaṁ garahanaṁ upphaṇḍanaṁ khipanaṁ
asambhogaṁ nissāraṇaṁ nicchubhaṇaṁ pavāhanaṁ pavajjanaṁ paṭilabhati.
samparāyepi satayojanike avīcimahāniraye uṇhakaṭhitatattasantatta-
accijālāmālake anekavassasatasahassāni uddhamadho tiriyaṁ pheṇuddehakaṁ
samparivattakaṁ paccati tato muccatvā mahantehi kāyehi bhīmarūpehi
asuddhapanasūsirarūpehi sūnuddhumātasusiruttamaṅgo chāto pipāsito pacchato
ca purato ca asampayogarūpavaṇṇo bhaggakaṇṇasoto
ummilitanimmilitanettanayano arugattapakkagatto puḷavākiṇṇasabbakāyo
matasunakhapaṭikkulo vātamukhe viya aggikkhandho anto jalamāno pajjalamāno
aleṇo asaraṇo kāruññaṁ paridevamāno mahāpeto nijjhāmataṇhiko
hutvā āhiṇḍamāno mahiyā aṭṭasaraṁ karoti. yathā
mahārāja yo koci jano ayutto appatto ananucchaviko anaraho
appaṭirūpo hīno kujātiko khattiyābhisekena abhisiñcati so labhati
hatthacchedaṁ pādacchedaṁ hatthapādacchedaṁ kaṇṇacchedaṁ nāsacchedaṁ

page number: 462

kaṇṇanāsacchedaṁ vilaṅgathālikaṁ saṅkhamuṇḍikaṁ rāhumukhaṁ jotimālikaṁ
hatthappajjotikaṁ erakavattikaṁ cīrakavāsikaṁ eṇeyyakaṁ baḷisamaṁsikaṁ
kahāpaṇakaṁ khārāpaṭicchakaṁ palighaparivattakaṁ palālapīṭhakaṁ tattena telena
osiñcanaṁ sunakhakhādāpanaṁ jīvasūlāropanaṁ asinā sīsacchedaṁ anekavihitaṁ
kammakaraṇaṁ kaṭukaṁ anubhavati. kiṁ tattha kāraṇaṁ. ayutto
appatto ananucchaviko anaraho appaṭirūpo hīno kujātiko mahante
issariyaṭṭhāne attānaṁ ṭhapesi kevalaṁ ghātesi. evameva kho
mahārāja yo koci pāpiccho .pe. mahiyā aṭṭasaraṁ karoti.
yo pana mahārāja yutto patto anucchaviko paṭirūpo
araho appiccho santuṭṭho vivitto asaṁsaṭṭho āraddhaviriyo
pahitatto asaṭho amāyo na odariko na lābhakāmo na yasakāmo
na kittikāmo saddho saddhāya pabbajito jarāmaraṇā vimuccitukāmo
jinasāsanaṁ paggaṇhāmīti dhutaṅgaguṇaṁ samādiyati so diguṇaṁ pūjaṁ
arahati devānañca manussānañca piyo hoti manāpo pihito
patthito jātisumanamallikādipupphaṁ viya nahātānulittassa jighacchitassa
viya paṇītabhojanaṁ pipāsitassa viya sītalavimalamadhurapānīyaṁ visagatassa
viya osathavaraṁ sīghagamanakāmassa viya ājaññarathavaruttamaṁ
pattikāmassa viya sīghayānaṁ bahuvividhātthakāmassa viya manoharamaṇiratanaṁ
keḷitukāmassa viya pañcāṅgapavaraturiyaṁ abhiramitukāmassa viya nāṭakagaṇaṁ
abhisiñcitukāmassa viya paṇḍaravimalapavarasetacchattaṁ dhammakāmassa viya
arahattaphalādhigamana muttamaṁ. yaṁ kiñci jinasāsanaṁ aggavaraṁ

page number: 463

yasasukhasaṁvattanaṁ. tassa cattāro satipaṭṭhānā bhāvanāpāripūriṁ gacchanti
cattāro sammappadhānā cattāro iddhipādā pañcindriyāni pañca
balāni satta bojjhaṅgā ariyo aṭṭhaṅgiko maggo bhāvanāpāripūriṁ
gacchati samathavipassanā adhigacchati paṭivedhaṁ paṭimāneti cattāri
sāmaññaphalāni catasso paṭisambhidā tisso vijjā chaḷabhiññāyo
kevalo ca samaṇadhammo sabbe tassādheyyā honti vimuttipaṇḍara-
vimalasetacchattena abhisiñcati. yathā mahārāja rañño khattiyassa
abhijātakulakulinassa khattiyābhisekena abhisittassa paricaranti
saraṭṭhanegamajānapadabhaṭabalatthā aṭṭhatiṁsā ca rājapurisā naṭanaccakavigaṇa-
mukhamaṅgalikā sotthivācakā samaṇabrāhmaṇapāsaṇḍagaṇā abhigacchanti
yaṁ kiñci paṭhaviyā paṭṭanaratanākarataḷākarasuṅkaṭṭhānaverajjakachejja-
bhejjajanamanusāsanaṁ sabbattha sāmiko bhavati evameva kho mahārāja
yo koci puggalo yutto patto .pe. vimuttipaṇḍaravimalasetacchattena
abhisiñcati.
terasimāni mahārāja dhutaṅgaguṇāni yehi suddhikato
mahānibbānasāgaraṁ pavisitvā bahuvidhadhammakīḷamabhikīḷati rūpārūpāṭṭhasamāpattiyo
valañjeti iddhividhaṁ dibbasotadhātuṁ paracittavijānanaṁ pubbenivāsānussatiṁ
dibbacakkhuṁ sabbāsavakkhayañca pāpuṇāti. katamāni
terasa. paṁsukūlikaṅgaṁ tecīvarikaṅgaṁ piṇḍapātikaṅgaṁ sapadānacārikaṅgaṁ
ekāsanikaṅgaṁ pattapiṇḍikaṅgaṁ khalupacchābhattikaṅgaṁ āraññikaṅgaṁ
rukkhamūlikaṅgaṁ abbhokāsikaṅgaṁ sosānikaṅgaṁ yathāsanthatikaṅgaṁ nesajjikaṅgaṁ.

page number: 464

imehi kho mahārāja terasadhutaṅgaguṇehi pubbe āsevitehi nisevitehi
ciṇṇehi pariciṇṇehi upadhāritehi paripūritehi kevalaṁ sāmaññaṁ
paṭilabhati tassādheyyā honti kevalā santā sukhā samāpattiyo.
yathā mahārāja sadhano nāviko paṭṭane suṭṭha katasuṅko
mahāsamuddaṁ pavisitvā vaṅgaṁ takkolaṁ cīnaṁ sovīraṁ suraṭṭhaṁ alasandaṁ
kolapaṭṭanaṁ suvaṇṇabhūmiṁ gacchati aññaṁpi yaṁ kiñci nāvāsañcaraṇaṁ
evameva kho mahārāja imehi terasadhutaṅgaguṇehi pubbe āsevitehi
nisevitehi ciṇṇehi pariciṇṇehi upadhāritehi paripūritehi kevalaṁ
sāmaññaṁ paṭilabhati tassādheyyā honti kevalā santā sukhā
samāpattiyo.
yathā vā pana mahārāja kasako paṭhamaṁ khettadosaṁ
tiṇakaṭṭhapāsāṇaṁ apanetvā kasitvā vapitvā sammā udakaṁ pavesetvā
rakkhitvā gopetvā lavanamaddanena bahudhaññako bhavati tassādheyyā
honti ye keci avasesā adhanā kapaṇā daliddā duggatajanā
evameva kho mahārāja imehi terasadhutaṅgaguṇehi pubbe āsevitehi
nisevitehi .pe. kevalā santā sukhā samāpattiyo.
yathā vā pana mahārāja khattiyo muddhāvasitto abhijātakulakulino
chejjabhejjajanamanusāsane issaro hoti vasavattiko sāmiko
icchākaraṇo kevalā ca mahāpaṭhavī tassādheyyā hoti evameva kho
mahārāja imehi terasadhutaṅgaguṇehi pubbe āsevitehi nisevitehi
ciṇṇehi pariciṇṇehi upadhāritehi paripūritehi jinasāsanavare issaro

page number: 465

hoti vasavattiko sāmiko icchākaraṇo kevalā ca samaṇaguṇā
tassādheyyā honti.
nanu mahārāja thero upaseno vaṅgantaputto sallekhadhutaṅguṇe
paripūrikāritāya anādayitvā sāvatthiyaṁ saṁghassa katikaṁ sapariso naravasabhaṁ
paṭisallānagataṁ upasaṅkamitvā sirasā bhagavantaṁ abhivādetvā ekamantaṁ
nisīdi. bhagavā ca taṁ suvinītaṁ parisaṁ oloketvā haṭṭho tuṭṭho
pamudito parisāya saddhiṁ sallāpaṁ sallapitvā āsabhivacanena idamavoca
pāsādikā vata tyāyaṁ upasena parisā kathaṁ tvaṁ upasena parisaṁ vinesīti.
sopi sabbaññunā dasabalena devātidevena puṭṭho tuṭṭho haṭṭho
pamudito yathāsabhāvayathābhūtaguṇavasena bhagavantaṁ etadavoca yo koci maṁ
bhante upasaṅkamitvā pabbajjaṁ vā nissayaṁ vā yācati tamahaṁ evaṁ vadāmi
ahaṁ kho āvuso āraññiko piṇḍapātiko paṁsukūliko tecīvariko sace
tvaṁ āraññiko bhavissasi piṇḍapātiko paṁsukūliko tecīvariko evāhaṁ
taṁ pabbājessāmi nissayaṁ dassāmīti sace so me bhante paṭisuṇitvā
nandati na oramati evāhaṁ taṁ pabbājemi nissayaṁ demi no ce
nandati oramati na taṁ pabbājemi na nissayaṁ dammi evāhaṁ bhante parisaṁ
vinemīti. evaṁpi mahārāja dhutaṅgaguṇavarasamādinno bhikkhu jinasāsane
issaro hoti vasavattiko sāmiko icchākaraṇo tassādheyyā honti
kevalā santā sukhā samāpattiyo.
yathā mahārāja padumaṁ nāma abhivutthaṁ pubbe parisuddhaudiccajāti-
vījappabhavatāya dasaguṇasamupetaṁ. katame dasa. siniddhaṁ mudu subhaniyaṁ

page number: 466

sugandhapiyaṁ patthitaṁ pasaṭṭhaṁ jalakaddamānupalittaṁ anupattakesarakaṇṇikāhi
maṇḍitaṁ bhamaragaṇasevitaṁ sītalasalilasaṁvaddhaṁ. idaṁ dasaguṇasamupetaṁ
padumaṁ. evameva kho mahārāja imehi terasadhutaṅgaguṇehi pubbe
āsevitehi nisevitehi ciṇṇehi pariciṇṇehi upadhāritehi paripūritehi
ariyasāvako tiṁsaguṇavarehi samupeto bhavati. katamehi tiṁsaguṇavarehi.
siniddhamudumaddavamettacitto hoti. ghātitahatavigatakileso hoti.
hatanihatamānadiṭṭho hoti. acaladaḷhaniviṭṭhanibbematikasaddho hoti.
paripuṇṇapinitapahaṭṭhasubbhanīyo hoti. niyatasantasukhasamāpattiyo hoti.
acalasīlapavarāsamasucigandhaparibhāvito hoti. devamanussānaṁ piyo hoti.
khīṇāsavabalavanti hoti. ariyavarapuggalajinasāsanapatthito hoti. bhūvī
ca hoti divī ca devamanussānaṁ. asurānaṁ vanditapūjito hoti.
anagghajanānaṁ dhuvathavitathomitapasaṭṭho hoti. idha bhūvī ca divī ca
lokamanupalitto hoti. appathokānuvajje bhayadassāvī hoti.
sampattivaravipulakāmānaṁ maggaphalapavaratthasādhano hoti.
āyācitavipulapaṇītapaccayabhāgī hoti. idamatthitasarīrāyapi aniketasayanakāmī
hoti. jhānajjhāyitapavaravihārī hoti. vijaṭitajālakilesavatthu-
viddhaṁsitabhaggasaṁkuṭitasañchinnagatinīvaraṇo hoti. akuppadhamme abhinippavāso
hoti. anavajjitabhogī hoti. gativimutto. uttiṇṇasabbavicikiccho.
vimuttijjhāyitatto. diṭṭhadhamme acaladaḷhabhīruttāṇamanupagato.
anusayasamucchinno. sabbāsavakkhayappatto. santasukhasamāpattiṁ paṭilabhati.
samaṇaguṇasamupeto hoti. imehi tiṁsaguṇavarehi samupeto hoti.

page number: 467

nanu mahārāja thero sārīputto dasasahassamhi lokadhātuyā
aggapuriso ṭhapetvā dasabalaṁ lokuttarācariyaṁ. so hi
aparimitāsaṁkheyyakappe samācitakusalamūlo brāhmaṇakulakulino hutvā mānusiratiṁ
atiohāya dhanavaraṁ chaḍḍayitvā jinasāsane pabbajitvā imehi
terasadhutaṅgaguṇehi kāyavacīcittaṁ damayitvā ajjetarahi anantaguṇasamupeto
bhagavato sāsane dhammacakkaṁ anupavattako jāto. bhāsitaṁ cetaṁ
mahārāja bhagavatā devātidevena ekaṅguttaranikāyavaralañcake
nāhaṁ bhikkhave aññaṁ ekapuggalampi samanupassāmi yo evaṁ
tathāgatena anuttaraṁ dhammacakkaṁ pavattitaṁ sammadeva anuppavatteti
yathayidaṁ bhikkhave sārīputto sārīputto bhikkhave tathāgatena anuttaraṁ
dhammacakkaṁ pavattitaṁ sammadeva anuppavattetīti. evaṁ mahārāja
dhutaṅgaguṇaṁ anantaguṇaṁ paraṁ detīti.
sādhu bhante nāgasena yaṁ kiñci navaṅgaṁ buddhavacanaṁ yā ca
lokuttarā kiriyā yā ca loke adhigamavipulavarasampattiyo sabbantaṁ
terasasu dhutaṅgaguṇesu samodhānopagatanti.
dhutaṅgapañho navamo.
navamo vaggo.
meṇḍakapañho niṭṭhito samatto.
--------------

page number: 468

upamāpañho
bhante nāgasena katīhaṅgehi samannāgato bhikkhu arahattaṁ
sacchikarotīti. idha mahārāja arahattaṁ sacchikattukāmena bhikkhunā
ghorasarassa gadrabhassa ekaṅgaṁ gahetabbaṁ. kukkuṭassa pañcaṅgāni
gahetabbāni. kalandakassa ekaṅgaṁ gahetabbaṁ. dīpiniyā ekaṅgaṁ
gahetabbaṁ. dīpikassa dve aṅgāni gahetabbāni. kummassa
pañcaṅgāni gahetabbāni. vaṁsassa ekaṅgaṁ gahetabbaṁ. cāpassa
ekaṅgaṁ gahetabbaṁ. vāyasassa dve aṅgāni gahetabbāni.
makkaṭassa dve aṅgāni gahetabbāni.
paṭhamavaggo.
lāvulatāya ekaṅgaṁ gahetabbaṁ. padumassa tīṇaṅgāni
gahetabbāni. vījassa dve aṅgāni gahetabbāni. sālakalyāṇikāya
ekaṅgaṁ gahetabbaṁ. nāvāya tīṇaṅgāni gahetabbāni.
nāvālagganakassa dve aṅgāni gahetabbāni. kupakassa ekaṅgaṁ gahetabbaṁ.
niyāmakassa tīṇi aṅgāni gahetabbāni. kammakarassa ekaṅgaṁ
gahetabbaṁ. samuddassa pañcaṅgāni gahetabbāni.
dutiyo vaggo.
paṭhaviyā pañcaṅgāni gahetabbāni. āpassa pañcaṅgāni
gahetabbāni. tejassa pañcaṅgāni gahetabbāni. vāyussa pañcaṅgāni
gahetabbāni. pabbatassa pañcaṅgāni gahetabbāni. ākāsassa

page number: 469

pañcaṅgāni gahetabbāni. candassa pañcaṅgāni gahetabbāni.
suriyassa sattaṅgāni gahetabbāni. sakkassa tīṇaṅgāni gahetabbāni.
cakkavattissa cattāri aṅgāni gahetabbāni.
tatiyo vaggo.
upacikāya ekaṅgaṁ gahetabbaṁ. viḷārassa dve aṅgāni
gahetabbāni. undūrassa ekaṅgaṁ gahetabbaṁ. vicchikassa ekaṅgaṁ
gahetabbaṁ. nakulassa ekaṅgaṁ gahetabbaṁ. jarasiṅgālassa dve
aṅgāni gahetabbāni. migassa tīṇi aṅgāni gahetabbāni.
gorūpassa cattāri aṅgāni gahetabbāni. varāhassa dve aṅgāni
gahetabbāni. hatthissa pañcaṅgāni gahetabbāni.
catuttho vaggo.
sīhassa sattaṅgāni gahetabbāni. cakkavākassa tīṇi aṅgāni
gahetabbāni. veṇāhikassa dve aṅgāni gahetabbāni.
gharakapotakassa ekaṅgaṁ gahetabbaṁ. ulukassa dve aṅgāni gahetabbāni.
satapadissa ekaṅgaṁ gahetabbaṁ. vaggulikassa dve aṅgāni gahetabbāni.
jallukassa ekaṅgaṁ gahetabbaṁ. sappassa tīṇi aṅgāni gahetabbāni.
ajagarassa ekaṅgaṁ gahetabbaṁ.
pañcamo vaggo.
panthamakkaṭiyā ekaṅgaṁ gahetabbaṁ. thanapītadārakabālakassa ekaṅgaṁ
gahetabbaṁ. cittakadharakummassa ekaṅgaṁ gahetabbaṁ. pavanassa
pañcaṅgāni gahetabbāni. rukkhassa tīṇi aṅgāni gahetabbāni.

page number: 470

meghassa pañcaṅgāni gahetabbāni. maṇiratanassa tīṇaṅgāni gahetabbāni
māgavikassa cattāri aṅgāni gahetabbāni. bāḷisikassa dve
aṅgāni gahetabbāni. tacchakassa dve aṅgāni gahetabbāni.
chaṭṭho vaggo.
kumbhassa ekaṅgaṁ gahetabbaṁ. kālāyassa dve aṅgāni
gahetabbāni. chattassa tīṇi aṅgāni gahetabbāni. khettassa
tīṇi aṅgāni gahetabbāni. agadassa dve aṅgāni gahetabbāni.
bhojanassa tīṇaṅgāni gahetabbāni. issatthassa cattāri aṅgāni
gahetabbāni. rañño cattāri aṅgāni gahetabbāni. dovārikassa
dve aṅgāni gahetabbāni. nisadāya ekaṅgaṁ gahetabbaṁ.
sattamo vaggo.
padīpassa dve aṅgāni gahetabbāni. mayurassa dve aṅgāni
gahetabbāni. usabhassa dve aṅgāni gahetabbāni. turaṅgassa
dve aṅgāni gahetabbāni. soṇḍikassa dve aṅgāni gahetabbāni.
indakhīlassa dve aṅgāni gahetabbāni. tulāya ekaṅgaṁ gahetabbaṁ.
khaggassa dve aṅgāni gahetabbāni. macchassa dve aṅgāni
gahetabbāni. iṇagāhakassa ekaṅgaṁ gahetabbaṁ.
aṭṭhamo vaggo.
byādhikassa dve aṅgāni gahetabbāni. maggassa dve
aṅgāni gahetabbāni. nadiyā dve aṅgāni gahetabbāni.
ussavassa ekaṅgaṁ gahetabbaṁ. pattassa tīṇaṅgāni gahetabbāni.

page number: 471

suṅkasāyikassa ekaṅgaṁ gahetabbaṁ. corassa tīṇaṅgāni gahetabbāni.
sakuṇagghiyā ekaṅgaṁ gahetabbaṁ. sunakhassa ekaṅgaṁ gahetabbaṁ.
tikicchakassa tīṇaṅgāni gahetabbāni. gabbhiniyā dve aṅgāni
gahetabbāni.
navamo vaggo.
cāmariyā ekaṅgaṁ gahetabbaṁ. kikiyā dve aṅgāni gahetabbāni.
kapotikassa tīṇaṅgāni gahetabbāni. ekanayanassa dve aṅgāni
gahetabbāni. kasakassa tīṇaṅgāni gahetabbāni. jambukasiṅgāliyā
ekaṅgaṁ gahetabbaṁ. paṅkavārassa dve aṅgāni gahetabbāni.
dabbiyā ekaṅgaṁ gahetabbaṁ. iṇasādhakassa tīṇaṅgāni gahetabbāni.
anuvicinakassa ekaṅgaṁ gahetabbaṁ.
dasamo vaggo.
sārathissa dve aṅgāni gahetabbāni. tantavāyassa ekaṅgaṁ
gahetabbaṁ. natthayikassa ekaṅgaṁ gahetabbaṁ. bhojanakassa dve
aṅgāni gahetabbāni. tunnavāyassa ekaṅgaṁ gahetabbaṁ. nāvāyikassa
ekaṅgaṁ gahetabbaṁ. bhamarassa dve aṅgāni gahetabbānīti.
ekādasamo vaggo.
mātikaṁ niṭṭhitaṁ.
bhante nāgasena ghorasarassa gadrabhassa ekaṅgaṁ gahetabbanti
yaṁ vadesi katamantaṁ ekaṅganti. yathā mahārāja gadrabho nāma
saṅkārakūṭepi catukkepi siṁghāṭakepi gāmadvārepi bhusarāsimhipi

page number: 472

yattha katthaci sayati na sayanabahulo hoti evameva kho mahārāja
yoginā yogāvacarena tiṇasanthārepi paṇṇasanthārepi kaṭṭhamañcakepi
chamāyaṁpi yattha katthaci cammakhaṇḍaṁ pattharitvā sayitabbaṁ na
sayanabahulena bhavitabbaṁ. idaṁ mahārāja ghorasarassa gadrabhassa ekaṅgaṁ
gahetabbaṁ. bhāsitaṁ cetaṁ mahārāja bhagavatā devātidevena
kaliṅgarūpadhānā bhikkhave etarahi bhikkhū viharanti appamattā ātāpino
padhānasminti. bhāsitañcetaṁ mahārāja therena sārīputtena
dhammasenāpatināpi
pallaṅkena nisinnassa jaṇṇukenābhivassati
alaṁ phāsuvihārāya pahitattassa bhikkhunoti.
bhante nāgasena kukkuṭassa pañcaṅgāni gahetabbānīti yaṁ
vadesi katamāni tāni pañcaṅgānīti. yathā mahārāja kukkuṭo
nāma sakālasseva paṭisallīyati evameva kho mahārāja yoginā
yogāvacarena kālena samayeneva cetiyaṅgaṇaṁ sammajjitvā pānīyaṁ
paribhojanīyaṁ upaṭṭhapetvā attano sarīraṁ paṭijaggitvā nahāyitvā
cetiyaṁ vanditvā vuḍḍhānaṁ bhikkhūnaṁ dassanāya gantvā kālena
samayena suññāgāraṁ pavisitabbaṁ. idaṁ mahārāja kukkuṭassa
paṭhamaṅgaṁ gahetabbaṁ. puna ca paraṁ mahārāja kukkuṭo kālasseva
vuṭṭhāti evameva kho mahārāja yoginā yogāvacarena kālena
samayeneva vuṭṭhahitvā cetiyaṅgaṇaṁ sammajjitvā pānīyaṁ paribhojanīyaṁ
upaṭṭhapetvā attano sarīraṁ paṭijaggitvā cetiyaṁ vanditvā punadeva

page number: 473

suññāgāraṁ pavisitabbaṁ. idaṁ mahārāja kukkuṭassa dutiyaṅgaṁ
gahetabbaṁ. puna ca paraṁ mahārāja kukkuṭo paṭhaviṁ khaṇitvā
ajjhoharitabbaṁ ajjhoharati evameva kho mahārāja yoginā yogāvacarena
paccavekkhitvā ajjhohāraṁ ajjhoharitabbaṁ neva davāya na madāya
na maṇḍanāya na vibhūsanāya .pe. phāsuvihāro cāti. idaṁ
mahārāja kukkaṭassa tatiyaṅgaṁ gahetabbaṁ. bhāsitaṁ cetaṁ mahārāja
bhagavatā devātidevena
kantāre puttamaṁsaṁva akkhassabbhañjanaṁ yathā
evaṁ āhari āhāraṁ yāpanatthan namucchitoti.
puna ca paraṁ mahārāja kukkuṭo sacakkhukopi rattiṁ andho viya
hoti evameva kho mahārāja yoginā yogāvacarena anandheneva
andhena viya bhavitabbaṁ araññepi gocaragāme piṇḍāya carantenapi
rajanīyesu rūpasaddagandharasaphoṭṭhabbadhammesu andhena badhirena mūgena
viya bhavitabbaṁ na nimittaṁ gahetabbaṁ nānubyañjanaṁ gahetabbaṁ. idaṁ
mahārāja kukkuṭassa catutthaṅgaṁ gahetabbaṁ. bhāsitaṁ cetaṁ mahārāja
therena mahākaccāyanena
cakkhumassa yathā andho sotavā badhiro yathā
jivhāmassa yathā mūgo balavā dubbaloriva
atha atthe samuppanne sayetha matasāyikanti.
puna ca paraṁ mahārāja kukkuṭo leḍḍudaṇḍalaguḷamuggarenapi pahārenapi

page number: 474

paripātiyamāno sakaṁyeva gehaṁ na vijahati evameva kho mahārāja
yoginā yogāvacarena cīvarakammaṁ karontenapi navakammaṁ karontenapi
uddesantenapi paripucchantenapi yoniso manasikāro na vijahitabbo.
sakaṁ kho panetaṁ mahārāja yogino gehaṁ yadidaṁ yoniso manasikāro.
idaṁ mahārāja kukkuṭassa pañcamaṅgaṁ gahetabbaṁ. bhāsitaṁ cetaṁ
mahārāja bhagavatā devātidevena ko ca bhikkhave bhikkhuno gocaro
sako pettiko visayo yadidaṁ cattāro satipaṭṭhānāti. bhāsitañcetaṁ
mahārāja therena sārīputtena dhammasenāpatināpi
yathā sammato kukkuṭo sakaṁ gehaṁ na jahati
bhakkhābhakkhaṁ vijānāti attano vuttikappanaṁ
tatheva buddhaputtena appamattena sāsanaṁ
kadāci na vijahitabbaṁ manasikāraṁ varuttamanti.
bhante nāgasena kalandakassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja kalandako nāma paṭisattumhi
upasaṅkamante naṅguṭṭhaṁ papphoṭetvā mahantaṁ katvā teneva naṅguṭṭhena
paṭisattuṁ paṭibāhati evameva kho mahārāja yoginā yogāvacarena
kilesasattumhi upasaṅkamante satipaṭṭhānanaṅguṭṭhaṁ papphoṭetvā mahantaṁ
katvā teneva ca satipaṭṭhānanaṅkuṭṭhena sabbakilesā paṭibāhitabbā.
idaṁ mahārāja kalandakassa ekaṅgaṁ gahetabbaṁ. bhāsitaṁ cetaṁ
mahārāja therena cūḷapaṇṭhakena

page number: 475

yadā kilese upatante sāmaññaguṇadhaṁsane
satipaṭṭhānanaṅguṭṭhena haññati so punappunanti.
bhante nāgasena dīpiniyā ekaṅgaṁ gahetabbanti yaṁ vadesi
katamantaṁ ekaṅgaṁ gahetabanti. yathā mahārāja dīpinī nāma
sakiṁyeva gabbhaṁ gaṇhāti na puna purisaṁ upeti evameva kho
mahārāja yoginā yogāvacarena āyatiṁ paṭisandhiṁ upapattiṁ gabbhaseyyaṁ
cutiṁ bhedaṁ khayaṁ vināsaṁ saṁsārabhayaṁ duggatiṁ visamaṁ pīḷitaṁ disvā puna
bhavesu nappaṭisandhahissāmīti yoniso manasikāro karaṇīyo. idaṁ kho
mahārāja dīpiniyā ekaṅgaṁ gahetabbaṁ. bhāsitaṁ cetaṁ mahārāja
bhagavatā suttanipāte dhaniyagopālasutte
usabhoriva chetvā bandhanāni
nāgo pūtilataṁva dālayitvā
nāhaṁ puna upessaṁ gabbhaseyyaṁ
atha ce patthayasī pavassa devāti.
bhante nāgasena dīpikassa dve aṅgāni gatebbānīti yaṁ
vadesi katamāni tāni dve aṅgānīti. yathā mahārāja dīpiko
nāma araññe tiṇagahanaṁ vā vanagahanaṁ vā pabbatagahanaṁ vā nissāya
nilīyitvā migaṁ gaṇhāti evameva kho mahārāja yoginā yogāvacarena
vivekaṁ sevitabbaṁ araññaṁ rukkhamūlaṁ pabbataṁ kandaraṁ giriguhaṁ susānaṁ
vanapaṭṭhaṁ abbhokāsaṁ palālapuñjaṁ appasaddaṁ appanigghosaṁ vijanavātaṁ
manussarāhaseyyakaṁ paṭisallānasārūpaṁ. vivekaṁ sevamāno hi mahārāja

page number: 476

yogī yogāvacaro na cirasseva chaḷabhiññāsu vasībhāvaṁ pāpuṇāti.
idaṁ mahārāja dīpikassa paṭhamaṁ aṅgaṁ gahetabbaṁ. bhāsitaṁ cetaṁ
mahārāja mahātherehi dhammasaṅgāhakehi
yathāpi dīpiko nāma nilīyitvā gaṇhatī mige
tathevāyaṁ buddhaputto yuttayogo vipassako
araññaṁ pavisitvāna gaṇhāti phalamuttamanti.
puna ca paraṁ mahārāja dīpiko yaṁ kañci pasuṁ vadhitvā vāmapassena
patitaṁ na bhakkheti evameva kho mahārāja yoginā yogāvacarena
kuhanāya lapanāya nemittikatāya nippesikatāya lābhena lābhaṁ jigiṁsanatāya
dārudānena vā veḷudānena vā pattadānena vā pupphadānena vā
phaladānena vā mattikadānena vā cuṇṇadānena vā sinānadānena
vā dantakaṭṭhadānena vā mukhodakadānena vā pātukamyatāya vā
muggasuppatāya vā pāribhaṭyakatāya vā jaṅghapesaniyena vā
vejjakammena vā dūtakammena vā pahiṇagamanena vā piṇḍapaṭipiṇḍena
vā dānuppadānena vā vatthuvijjāya vā nakkhattavijjāya vā
aṅgavijjāya vā aññataraññatarena vā buddhapaṭikuṭṭhena micchājīvena
nipphāditaṁ bhojanaṁ na bhuñjitabbaṁ vāmapassena patitaṁ pasuṁ viya
dīpiko. idaṁ mahārāja dīpikassa dutiyaṅgaṁ gahetabbaṁ. bhāsitaṁ
cetaṁ mahārāja therena sārīputtena dhammasenāpatināpi
vacīviññattivipphārā uppannaṁ madhupāyasaṁ
sace bhutto bhaveyyāhaṁ sājīvo garahito mama

page number: 477

yadipi me antaguṇaṁ nikkhamitvā bahī care
neva bhindeyyamājīvaṁ cajamānopi jīvitanti.
bhāsitaṁ cetaṁ mahārāja therena upasenena vaṅgantaputtena
yadipi me antaguṇaṁ nikkhamitvā bahī care
neva bhindeyyamājīvaṁ careyyāhaṁ anesananti.
bhante nāgasena kummassa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja kummo nāma
udakacaro udakeyeva vāsaṁ kappeti evameva kho mahārāja yoginā
yogāvacarena sabbapāṇabhūtapuggalānaṁ hitena pharitabbaṁ averena
abyāpajjhena akhilena mettacittena ca mettābhāvanāya bhāvayitabbaṁ.
idaṁ mahārāja kummassa paṭhamaṅgaṁ gahetabbaṁ. puna ca paraṁ
mahārāja kummo udake upilāpento sīsaṁ ukkhipati so yaṁ kiñci
passati tattheva nimujjati gāḷhamogāhati mā te maṁ passeyyunti
evameva kho mahārāja yoginā yogāvacarena kilese upasaṅkante
ārammaṇasare nimujjitabbaṁ gāḷhamogāhitabbaṁ mā maṁ sabbakilesā
passeyyunti. idaṁ mahārāja kummassa dutiyaṅgaṁ gahetabbaṁ. puna
ca paraṁ mahārāja kummo udakato nikkhamitvā kāyaṁ uttāpeti
evameva kho mahārāja yoginā yogāvacarena nisajjāṭhānasayanacaṅkamato
mānasaṁ nīharitvā sammappadhāne mānasaṁ uttāpetabbaṁ.
idaṁ mahārāja kummassa tatiyaṅgaṁ gahetabbaṁ. puna ca paraṁ
mahārāja kummo paṭhaviṁ khaṇitvā vivitte vāsaṁ kappeti evameva kho

page number: 478

mahārāja yoginā yogāvacarena lābhasakkārasilokaṁ pajahitvā suññaṁ
vavittaṁ kānanaṁ vanapaṭṭhaṁ pabbataṁ kandaraṁ giriguhaṁ appasaddaṁ appanigghosaṁ
pavivittaṁ ogāhitvā vivitteyeva vāsaṁ upagantabbaṁ. idaṁ
mahārāja kummassa catutthaṅgaṁ gahetabbaṁ. bhāsitaṁ cetaṁ mahārāja
therena upasenena vaṅgantaputtena
vivittaṁ appanigghosaṁ bāḷamiganisevitaṁ
seve senāsanaṁ bhikkhu paṭisallānakāraṇāti.
puna ca paraṁ mahārāja kumamo cārikaṁ caranto yadi kiñci passati
vā saddaṁ vā suṇāti soṇḍipañcamāni aṅgāni sake kapāle
nidahitvā apposukko tuṇhībhūtova tiṭṭhati kāyamanurakkhanto evameva
kho mahārāja yoginā yogāvacarena sabbattha rajanīyesu
rūpasaddagandharasaphoṭṭhabbesu āpatantesu chasu dvāresu saṁvarakavāṭaṁ
anugghāṭetvā mānasaṁ samodahitvā saṁvaraṁ katvā satena sampajānenapi
nisīditabbaṁ samaṇadhammaṁ rakkhamānena. idaṁ mahārāja kummassa
pañcamaṅgaṁ gahetabbaṁ. bhāsitaṁ cetaṁ mahārāja bhagavatā saṁyuttanikāye
kummūpame suttante
kummova aṅgāni sake kapāle
samodahaṁ bhikkhu manovitakke
anissito aññamaheṭhayāno
parinibbuto na upavadeyya kañcīti.
bhante nāgasena vaṁsassa ekaṅgaṁ gahetabbanti yaṁ vadesi

page number: 479

katamantaṁ ekaṅganti. yathā mahārāja vaṁso nāma yattha vāto
tattha anulomayati nāññatthamanudhāvati evameva kho mahārāja yoginā
yogāvacarena yaṁ buddhena bhagavatā bhāsitaṁ navaṅgaṁ satthusāsanaṁ taṁ
anulomayitvā kappiye anavajje ṭhatvā samaṇadhammaṁyeva pariyesitabbaṁ.
idaṁ mahārāja vaṁsassa ekaṅgaṁ gahetabbaṁ. bhāsitaṁ cetaṁ mahārāja
therena rāhulena
navaṅgaṁ jinavacanaṁ anulomayitvāna sabbadā
kappiye anavajjasmiṁ ṭhatvā vāyamathuttarinti.
bhante nāgasena cāpassa ekaṅgaṁ gahetabbanti yaṁ vadesi
katamantaṁ ekaṅgaṁ gahetabbanti. yathā mahārāja cāpo sutacchito
mito yāvāggamūlaṁ samakaṁyeva anunamati na paṭitthambhati evameva kho
mahārāja yoginā yogāvacarena theranavamajjhimasamakesu anunamitabbaṁ
nappaṭippharitabbaṁ. idaṁ mahārāja cāpassa ekaṅgaṁ gahetabbaṁ.
bhāsitampetaṁ mahārāja bhagavatā devātidevena vidhurapuṇṇakajātake
cāpovānuname dhīro vaṁsova anulomayaṁ
paṭilomaṁ na vatteyya sa rājavasatiṁ vaseti.
bhante nāgasena vāyasassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja vāyaso
nāma āsaṅkito parisaṅkito yattapayatto carati evameva kho
mahārāja yoginā yogāvacarena āsaṅkitaparisaṅkitena yattapayattena
upaṭṭhitāya satiyā saṁvutehi indriyehi guttadvārehi caritabbaṁ. idaṁ

page number: 480

maharāja vāyasassa paṭhamaṅgaṁ gahetabbaṁ. puna ca paraṁ mahārāja
vāyaso yaṁ kiñci bhojanaṁ disvā kuṇapaṁ vā ucchiṭṭhaṁ vā sabbe
ñātiyo ghosetvā tehi saṁvibhajitvā bhuñjati evameva kho
mahārāja yoginā yogāvacarena ye te lābhā dhammikā dhammaladdhā
antamaso pattapariyāpannamattampi tathārūpehi lābhehi appaṭivibhattabhoginā
bhavitabbaṁ sīlavantehi sabrahmacārīhi sādhāraṇabhoginā
bhavitabbaṁ. idaṁ mahārāja vāyasassa dutiyaṅgaṁ gahetabbaṁ. bhāsitaṁ
cetaṁ mahārāja therena sārīputtena dhammasenāpatinā
sace me upanāmenti yathāladdhaṁ tapassino
sabbesaṁ vibhajitvāna tato bhuñjāmi bhojananti.
bhante nāgasena makkaṭassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja makkaṭo
nāma vāsaṁ upagacchanto tathārūpe okāse mahatimahārukkhe pavivitte
sabbatthakasākhe bhīruttāṇe vāsaṁ upagacchati evameva kho mahārāja
yoginā yogāvacarena lajjiṁ pesalaṁ sīlavantaṁ kalyāṇadhammaṁ bahussutaṁ
dhammadharaṁ piyaṁ guruṁ bhāvaniyaṁ vattāraṁ vacanakkhamaṁ ovādakaṁ viññāpakaṁ
sandassakaṁ samādapakaṁ samuttejakaṁ sampahaṁsakaṁ brahmacārinaṁ evarūpaṁ
garuṁ vā kalyāṇamittaṁ upanissāya viharitabbaṁ. idaṁ mahārāja
makkaṭassa paṭhamaṅgaṁ gahetabbaṁ. puna ca paraṁ mahārāja makkaṭo
rukkheyeva carati tiṭṭhati nisīdati yadi niddaṁ okkamati tattheva
rattiṁ vāsaṁ anubhavati evameva kho mahārāja yoginā yogāvacarena

page number: 481

pavanābhimukhena bhavitabbaṁ pavaneyeva ṭhānaṁ caṅkamanaṁ nisajjaṁ sayanaṁ
niddaṁ okkamitabbaṁ tattheva satipaṭṭhānaṁ anubhavitabbaṁ. idaṁ mahārāja
makkaṭassa dutiyaṅgaṁ gahetabbaṁ. bhāsitaṁ cetaṁ mahārāja therana
sārīputtena dhammasenāpatinā
caṅkamantopi tiṭṭhanto nisajja sayanena vā
pavane sobhate bhikkhu pavanantaṁ va vaṇṇitanti.
ghorasaravaggo paṭhamo.
tassuddānaṁ
ghorasaro ca kukkuṭo kalando dīpini dīpiko
kummo vaṁso ca cāpo ca vāyaso atha makkaṭoti.
--------------
bhante nāgasena lāvulatāya ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja lāvulatā nāma tiṇe vā
kaṭṭhe vā latāya vā soṇḍikāhi ālambitvā tassa upari
vaḍḍhati evameva kho mahārāja yoginā yogāvacarena arahatte
abhivaḍḍhitukāmena manasā ārammaṇe ālambitvā arahatte
abhivaḍḍhitabbaṁ. idaṁ kho mahārāja lāvulatāya ekaṅgaṁ gahetabbaṁ.
bhāsitaṁ cetaṁ mahārāja therena sārīputtena dhammasenāpatinā
yathā lāvulatā nāma tiṇe kaṭṭhe latāya vā
ālambitvā soṇḍikāhi tato vaḍḍhati rūhati

page number: 482

tatheva buddhaputtena arahattaphalakāminā
ārammaṇe ālambitvā vaḍḍhitabbaṁ asekhaphalanti.
bhante nāgasena padumassa tīṇaṅgāni gahetabbānīti yaṁ vadesi
katamāni tāni tīṇi aṅgānīti. yathā mahārāja padumaṁ nāma
udake jātaṁ udake saṁvaḍḍhaṁ anupalittaṁ udakena evameva kho mahārāja
yoginā yogāvacarena kulagaṇalābhayasasakkārasammānanāya
paribhogapaccayesu ca sabbakilesesu ca sabbattha anupalittena bhavitabbaṁ.
idaṁ mahārāja padumassa paṭhamaṅgaṁ gahetabbaṁ. puna ca paraṁ mahārāja
padumaṁ udakā accuggamma tiṭṭhati evameva kho mahārāja yoginā
yogāvacarena sabbaṁ lokaṁ abhibhavitvā accuggamma lokuttare dhamme
viharitabbaṁ. idaṁ mahārāja padumassa dutiyaṅgaṁ gahetabbaṁ. puna
ca paraṁ mahārāja padumaṁ appamattakenapi anilena eritaṁ calati
evameva kho mahārāja yoginā yogāvacarena appamattakesupi kilesesu
saññamo karaṇīyo bhayadassāvināpi viharitabbaṁ. idaṁ mahārāja
padumassa tatiyaṅgaṁ gahetabbaṁ. bhāsitaṁ cetaṁ mahārāja bhagavatā
anumattesu vajjesu bhayadassāvī samādāya sikkhati sikkhāpadesūti.
bhante nāgasena bījassa dve aṅgāni gahetabbānīti yaṁ vadesi
katamāni tāni dve aṅgānīti. yathā mahārāja bījaṁ nāma
appamattakampi samānaṁ bhaddake khette vuttaṁ devesu sammā dhāre
pavecchantesu bahū phalāni anudassati evameva kho mahārāja yoginā
yogāvacarena yathā paṭipāditaṁ sīlaṁ kevalaṁ sāmaññaphalaṁ anudassati evaṁ

page number: 483

sammā paṭipajjitabbaṁ. idaṁ mahārāja bījassa paṭhamaṅgaṁ gahetabbaṁ.
puna ca paraṁ mahārāja bījaṁ suvisodhite khette ropitaṁ khippameva rūhati
evameva kho mahārāja yoginā yogāvacarena mānasaṁ supariggahitaṁ
suññāgāre parisodhitaṁ satipaṭṭhānakhettavare khittaṁ khippameva rūhati.
idaṁ mahārāja bījassa dutiyaṅgaṁ gahetabbaṁ. bhāsitaṁ cetaṁ mahārāja
therena anuruddhena
yathāpi khette parisuddhe bījañcassa patiṭṭhitaṁ
hoti vipulaṁ phalantassa paritoseti kassakaṁ
tatheva yogino cittaṁ suññāgāre visodhitaṁ
satipaṭṭhānakhettavare khippameva virūhatīti.
bhante nāgasena sālakalyāṇikāya ekaṅgaṁ gahetabbanti yaṁ
vadesi katamantaṁ ekaṅganti. yathā mahārāja sālakalyāṇikā nāma
antopaṭhaviyameva abhivaḍḍhati hatthasatampi bhiyyopi evameva kho
mahārāja yoginā yogāvacarena cattāri sāmaññaphalāni catasso
paṭisambhidāyo chaḷabhiññāyo kevalañca samaṇadhammaṁ suññāgāreyeva
pariyesitabbaṁ. idaṁ mahārāja sālakalyāṇikāya ekaṅgaṁ gahetabbaṁ.
bhāsitaṁ cetaṁ mahārāja therena rāhulena
sālakalyāṇikā nāma pādapo dharaṇīruho
antopaṭhaviyaṁyeva satahattho pavaḍḍhati.
yathā kālamhi sampatte paripākena so dumo
ubbhijjitvāna ekāhaṁ satahattho pavaḍḍhati

page number: 484

evameva kho mahāvīra sālakalyāṇikā viya
abbhantare suññāgāre dhammato abhivaḍḍhatīti.
bhante nāgasena nāvāya tīṇaṅgāni gahetabbānīti yaṁ vadesi
katamāni tāni tīṇi aṅgānīti. yathā mahārāja nāvā nāma
bahuvividhadārusaṅghāṭasamavāyena bahumpi janaṁ tārayati evameva kho
mahārāja yoginā yogāvacarena ācārasīlaguṇavattapaṭipattibahuvividha-
dhammasaṅghāṭasamavāyena sadevako loko abhitārayitabbo. idaṁ
mahārāja nāvāya paṭhamaṅgaṁ gahetabbaṁ. puna ca paraṁ mahārāja
nāvā bahuvividhaūmithanitavegavisaṭāvaṭṭagāhavegaṁ sahati evameva kho
mahārāja yoginā yogāvacarena bahuvividhakilesaūmivegaṁ lābhasakkārayasasiloka-
pūjanavandanā parakulesu nindāpasaṁsā sukhadukkhasammānanavimānanabahuvividha-
dosakilesaūmivegañca sahitabbaṁ. idaṁ mahārāja nāvāya
dutiyaṅgaṁ gahetabbaṁ. puna ca paraṁ mahārāja nāvā aparimitamanantamapāṇa-
makkhobhitagambhīre mahatimahāghose timiṅgalamaṁkaragāhakamacchagaṇākule
mahatimahāsamudde carati evameva kho mahārāja yoginā yogāvacarena
saññātamanupasambhantipāramibyāpāraṁ tiparivaṭṭadvādasākāra-
catusaccābhisamayapaṭivedhe mānasaṁ cārayitabbaṁ. idaṁ mahārāja nāvāya
tatiyaṅgaṁ gahetabbaṁ. bhāsitaṁ cetaṁ mahārāja bhagavatā saṁyuttanikāyavare
saccasaṁyutte
cintentā ca kho tumhe bhikkhave idaṁ dukkhanti cinteyyātha
ayaṁ dukkhasamudayoti cinteyyātha ayaṁ dukkhanirodhoti cinteyyātha ayaṁ

page number: 485

dukkhanirodhagāminī paṭipadāti cinteyyāthāti.
bhante nāgasena nāvālagganakassa dve aṅgāni gahetabbānīti
yaṁ vadesi katamāni tāni dve aṅgānīti. yathā mahārāja nāvālagganakaṁ
nāma bahūumijālākulavikkhobhitasalilatale mahatimahāsamudde nāvaṁ
laggeti ṭhapeti na deti disāvidisaṁ harituṁ evameva kho mahārāja yoginā
yogāvacarena rāgadosamohaūmijāle mahatimahāvitakkasampahāre cittaṁ
laggetabbaṁ na dātabbaṁ disāvidisaṁ harituṁ. idaṁ mahārāja
nāvālagganakassa paṭhamaṅgaṁ gahetabbaṁ. puna ca paraṁ mahārāja
nāvālagganakaṁ na palavati visīdati hatthasatepi udake nāvaṁ laggeti ṭhānaṁ
upaneti evameva kho mahārāja yoginā yogāvacarena
lābhayasasakkāramānanavandanapūjanāpacitīsu lābhaggayasagge na palavitabbaṁ
sarīrayāpanamattakeyeva cittaṁ ṭhapetabbaṁ. idaṁ mahārāja nāvālagganakassa
dutiyaṅgaṁ gahetabbaṁ. bhāsitaṁ cetaṁ mahārāja therena sārīputtena
dhammasenāpatinā
yathā samudde lagganakaṁ na pallavati visīdati
tatheva lābhasakkāre mā laggetha visīdathāti.
bhante nāgasena kūpassa ekaṅgaṁ gahetabbanti yaṁ vadesi katamantaṁ
ekaṅganti. yathā mahārāja kūpo nāma rajjuñca varattañca
lakārañca dhāreti evameva kho mahārāja yoginā yogāvacarena
satisampajaññena samannāgatena bhavitabbaṁ abhikkante paṭikkante
ālokite vilokite sammiñjite pasārite saṁghāṭipattacīvaradhāraṇe

page number: 486

asite pīte khāyite sāyite uccārapassāvakamme gate ṭhite nisinne
sutte jāgarite bhāsite tuṇhībhāve sampajānakārinā bhavitabbaṁ.
idaṁ mahārāja kūpassa ekaṅgaṁ gahetabbaṁ. bhāsitaṁ cetaṁ mahārāja
bhagavatā sato bhikkhave bhikkhu vihareyya sampajāno ayaṁ vo amhākaṁ
anusāsanīti.
bhante nāgasena niyāmakassa tīṇi aṅgāni gahetabbānīti yaṁ
vadesi katamāni tāni tīṇi aṅgānīti. yathā mahārāja niyāmako
nāma rattindivaṁ satataṁ samitaṁ appamatto yattapaṭiyatto nāvaṁ
sāreti evameva kho mahārāja yoginā yogāvacarena cittaṁ
niyāmayamānena rattindivaṁ satataṁ samitaṁ appamattena yoniso manasikārena
cittaṁ niyāmetabbaṁ. idaṁ mahārāja niyāmakassa paṭhamaṅgaṁ gahetabbaṁ.
bhāsitaṁ cetaṁ mahārāja bhagavatā devātidevena dhammapade
appamādaratā hotha sacittamanurakkhatha
duggā uddharathattānaṁ paṅke sannova kuñjaroti.
puna ca paraṁ mahārāja niyāmakassa yaṁ kiñci mahāsamudde kalyāṇaṁ
vā pāpakaṁ vā sabbantaṁ viditaṁ hoti evameva kho mahārāja
yoginā yogāvacarena kusalākusalaṁ sāvajjānavajjaṁ sevitabbāsevitabbaṁ
hīnappaṇītaṁ kaṇhasukkasappaṭibhāgaṁ dhammaṁ vijānitabbaṁ. idaṁ mahārāja
niyāmakassa dutiyaṅgaṁ gahetabbaṁ. puna ca paraṁ mahārāja
niyāmako yante muddikaṁ deti mā koci yantaṁ āmasitthāti evameva
kho mahārāja yoginā yogāvacarena citte saṁvaramuddikā dātabbā

page number: 487

mā kiñci pāpakaṁ akusalavitakkaṁ vitakkesīti. idaṁ mahārāja
niyāmakassa tatiyaṅgaṁ gahetabbaṁ. bhāsitaṁ cetaṁ mahārāja bhagavatā
saṁyuttanikāyavare
mā bhikkhave pāpake akusale vitakke vitakketha seyyathīdaṁ
kāmavitakkaṁ byāpādavitakkaṁ vihiṁsāvitakkanti.
bhante nāgasena kammakarassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja kammakaro nāma evaṁ
cintayati bhattiko ahaṁ imāya nāvāya kammaṁ karomi imāya ahaṁ
nāvāya vāhasā bhattavetanaṁ labhāmi na me pamādo karaṇīyo
appamattena ayaṁ me nāvā gahetabbāti evameva kho mahārāja
yoginā yogāvacarena evaṁ cintitabbaṁ imaṁ kho ahaṁ cātummahābhūtikaṁ
kāyaṁ sammasanto satataṁ samitaṁ appamatto upaṭṭhitasati sato
sampajāno samāhito ekaggacitto jātijarābyādhimaraṇasokaparideva-
dukkhadomanassupāyāsehi parimuccissāmi na me pamādo karaṇīyoti.
idaṁ mahārāja kammakarassa ekaṅgaṁ gahetabbaṁ. bhāsitaṁ cetaṁ mahārāja
therena sārīputtena dhammasenāpatinā
kāyaṁ imaṁ sammasatha parijānātha punappunaṁ
kāye sabhāvaṁ viditvā dukkhassantaṁ karissathāti.
bhante nāgasena samuddassa pañcaṅgāni gahetabbānīti yaṁ
vadesi katamāni tāni pañcaṅgānīti. yathā mahārāja samuddo
nāma matena kuṇapena saddhiṁ na saṁvasati evameva kho mahārāja

page number: 488

yoginā yogāvacarena rāgadosamohamāna diṭṭhimakkhapalāsaissāmacchariya-
māyāsātheyyakuṭilavisamaduccarita kilesa malehi saddhiṁ na vasitabbaṁ.
idaṁ mahārāja samuddassa paṭhamaṅgaṁ gahetabbaṁ. puna ca paraṁ
mahārāja samuddo maṇimuttāveḍuriyasaṁkhasilāpabāḷaphalikavividharatananicayaṁ
dhārento pidahati na bahi vikirati evameva kho mahārāja yoginā
yogāvacarena maggaphalajhānavimokkhasamādhisamāpattivipassanābhiññāvividha-
guṇaratanāni adhigantvā pidahitabbaṁ na bahi nīharitabbaṁ. idaṁ
mahārāja samuddassa dutiyaṅgaṁ gahetabbaṁ. puna ca paraṁ mahārāja
samuddo mahatimahābhūtehi saddhiṁ saṁvasati evameva kho mahārāja
yoginā yogāvacarena appicchaṁ santuṭṭhaṁ dhutavādaṁ sallekhavuttiṁ
ācārasampannaṁ lajjiṁ pesalaṁ guruṁ bhāvanīyaṁ vattāraṁ vacanakkhamaṁ
codakaṁ pāpagarahiṁ ovadakaṁ anusāsakaṁ viññāpakaṁ sandassakaṁ samādapakaṁ
samuttejakaṁ sampahaṁsakaṁ kalyāṇamittaṁ sabrahmacāriṁ upanissāya
vasitabbaṁ. idaṁ mahārāja samuddassa tatiyaṅgaṁ gahetabbaṁ. puna
ca paraṁ mahārāja samuddo sampuṇṇo navasalilasampuṇṇāhi
gaṅgāyamunāaciravatīsarabhūmahīādīhi nadīsatasahassehi antalikkhe
saliladhārehi ca pūrito sakavelaṁ nātivattati evameva kho mahārāja
yoginā yogāvacarena lābhayasasakkārasilokamānanavandanapūjanakāraṇā
jīvitahetupi sañcicca sikkhāpadavītikkamo na karaṇīyo. idaṁ mahārāja
samuddassa catutthaṅgaṁ gahetabbaṁ. bhāsitaṁ cetaṁ bhagavatā
devātidevena

page number: 489

seyyathāpi pahārāda mahāsamuddo ṭhitadhammo velaṁ nātikkamati
evameva kho pahārāda yaṁ mayā sāvakānaṁ sikkhāpadaṁ paññattaṁ taṁ
mama sāvakā jīvitahetu pi nātikkamantīti.
puna ca paraṁ mahārāja samuddo sabbasavantīhi gaṅgāyamunāaciravatī-
sarabhūmahīnadīhi antalikkhe udakadhārehipi na paripūrati evameva kho
mahārāja yoginā yogāvacarena uddesaparipucchāsavanadhāraṇavinicchaya-
abhidhammavinayasuttantaviggahapadanikkhepapadasandhipadavibhattinavaṅgajinasāsanavaraṁ
suṇantenāpi na tappitabbaṁ. idaṁ mahārāja samuddassa pañcamaṅgaṁ
gahetabbaṁ. bhāsitaṁ cetaṁ mahārāja bhagavatā mahāsutasomajātake
aggi yathā tiṇakaṭṭhaṁ ḍahanto
na tappati sāgaro vā nadīhi
evaṁpi ve paṇḍitā rājaseṭṭha
sutvā na tappanti subhāsitenāti.
lāvulatāvaggo dutiyo.
tassuddānaṁ
lāvulatā ca padumaṁ bījaṁ sālakalyāṇikā
nāvā ca nāvālagganaṁ kūpo niyāmako tathā
kammakaro samuddo ca vaggo tena pavuccatīti.
------------------

page number: 490

bhante nāgasena paṭhaviyā pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja paṭhavī nāma iṭṭhāniṭṭhāni
kappūrāgarutagaracandanakuṅkumādīni ākirantepi pittasemharudhiraseda-
medasiṁghānikālasikamuttakarīsādīni ākirantepi tādisāyeva evameva
kho mahārāja yoginā yogāvacarena iṭṭhāniṭṭhesu lābhālābhayasāyasa-
nindāpasaṁsāsukhadukkhesu sabbattha tādiseneva bhavitabbaṁ. idaṁ
mahārāja paṭhaviyā paṭhamaṅgaṁ gahetabbaṁ. puna ca paraṁ mahārāja paṭhavī
maṇḍanavibhūsanāpagatā sakagandhaparibhāvitā evameva kho mahārāja
yoginā yogāvacarena maṇḍanavibhūsanāpagatena sakasīlagandhaparibhāvitena
bhavitabbaṁ. idaṁ mahārāja paṭhaviyā dutiyaṅgaṁ gahetabbaṁ. puna ca
paraṁ mahārāja paṭhavī nirantarā acchiddā asusirā bahalā ghanā
vitthinnā evameva kho mahārāja yoginā yogāvacarena
nirantaramakkhaṇḍācchiddāsusirabahalaghanavitthinnasīlena bhavitabbaṁ. idaṁ mahārāja
paṭhaviyā tatiyaṅgaṁ gahetabbaṁ. puna ca paraṁ mahārāja paṭhavī
gāmanigamanagarajanapadarukkhapabbatanadītaḷākapokkharaṇīmigapakkhīmanujanaranārīgaṇaṁ
dhārentīpi akilāsu hoti evameva kho mahārāja yoginā yogāvacarena
ovadantenapi anusāsantena pi viññāpenatena pi sandassentena pi
samādapentenapi samuttejentenapi sampahaṁsentenapi dhammadesanāsu akilāsunā
bhavitabbaṁ. idaṁ mahārāja paṭhaviyā catutthaṅgaṁ gahetabbaṁ. puna ca
paraṁ mahārāja paṭhavī anunayapaṭighavippamuttā evameva kho mahārāja
yoginā yogāvacarena anunayapaṭighavippamuttena paṭhavīsamena cetasā

page number: 491

viharitabbaṁ. idaṁ mahārāja paṭhaviyā pañcamaṅgaṁ gahetabbaṁ. bhāsitaṁ
cetaṁ mahārāja upāsikāya cūḷasubhaddāya sakasamaṇe parikittayamānāya
ekañcapāhaṁ vāsiyā tacche kampitamānasā
ekañcapāhaṁ gandhena ālimpeyya pamoditā
amusmiṁ paṭighaṁ natthi rāgo asmiṁ na vijjati
paṭhavīsamacittā te tādisā samaṇā mamāti.
bhante nāgasena āpassa pañcaṅgāni gahetabbānīti yaṁ
vadesi katamāni tāni pañcaṅgānīti. yathā mahārāja āpo nāma
susaṇṭhito akampito aluḷito sabhāvapakatiparisuddho evameva kho
mahārāja yoginā yogāvacarena kuhanalapananemittakanippesikaṁ apanetvā
susaṇṭhitākampitāluḷitasabhāvapakatīhi parisuddhācārena bhavitabbaṁ. idaṁ
mahārāja āpassa paṭhamaṅgaṁ gahetabbaṁ. puna ca paraṁ mahārāja
āpo sītalasabhāvasaṇṭhito evameva kho mahārāja yoginā yogāvacarena
sabbasattesu siniddhakhantiavihiṁsānudayasampannena hitesinā anukampakena
mettacittena bhavitabbaṁ. idaṁ mahārāja āpassa dutiyaṅgaṁ gahetabbaṁ.
puna ca paraṁ mahārāja āpo asuciṁ suciṁ karoti evameva kho
mahārāja yoginā yogāvacarena gāme vā araññe vā upajjhāye
ācariye ācariyamattesu sabbattha anavajjakārinā bhavitabbaṁ. idaṁ
mahārāja āpassa tatiyaṅgaṁ gahetabbaṁ. puna ca paraṁ mahārāja
āpo bahujanābhipatthito evameva kho mahārāja yoginā yogāvacarena
appicchasantuṭṭhapavivittapaṭisallānena satataṁ sabbalokābhipatthitena

page number: 492

bhavitabbaṁ. idaṁ mahārāja āpassa catutthaṅgaṁ gahetabbaṁ. puna
ca paraṁ mahārāja āpo na kassaci ahitaṁ upasaṁharati evameva kho
mahārāja yoginā yogāvacarena na paribhaṇḍanakalahaviggahavivāda-
rittajjhānāratijanakaṁ kāyavacīcitteneva pāpakaṁ karaṇīyaṁ. idaṁ
mahārāja āpassa pañcamaṅgaṁ gahetabbaṁ. bhāsitaṁ cetaṁ mahārāja
bhagavatā kaṇhajātake
varañce me ado sakka sabbabhūtānamissara
na mano vā sarīraṁ vā maṁ kate sakka kassaci
kadāci upahaññettha etaṁ sakka varaṁ vareti.
bhante nāgasena tejassa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja tejo nāma
tiṇakaṭṭhasākhapattapalāsaṁ ḍahati evameva kho mahārāja yoginā
yogāvacarena ye te abbhantare bāhirā ca kilesā iṭṭhāniṭṭhārammaṇā-
nubhavantā sabbe te ñāṇagginā ḍahitabbā. idaṁ mahārāja
tejassa paṭhamaṅgaṁ gahetabbaṁ. puna ca paraṁ mahārāja tejo
niddayo akāruṇiko evameva kho mahārāja yoginā yogāvacarena
sabbakilesesu kāruññānudayānukampā na kātabbā. idaṁ mahārāja
tejassa dutiyaṅgaṁ gahetabbaṁ. puna ca paraṁ mahārāja tejo sītaṁ
paṭihanati evameva kho mahārāja yoginā yogāvacarena viriyasantāpatejaṁ
abhijanetvā sabbakilesā paṭihanitabbā. idaṁ mahārāja tejassa
tatiyaṅgaṁ gahetabbaṁ. puna ca paraṁ mahārāja tejo

page number: 493

anunayapaṭighavippamutto uṇhamabhijaneti evameva kho mahārāja yoginā
yogāvacarena anunayapaṭighavippamuttena tejosamena cetasā viharitabbaṁ.
idaṁ mahārāja tejassa catutthaṅgaṁ gahetabbaṁ. puna ca paraṁ
mahārāja tejo andhakāraṁ vidhamati ālokaṁ dasseti evameva kho
mahārāja yoginā yogāvacarena avijjandhakāraṁ vidhamitvā ñāṇālokaṁ
dassayitabbaṁ. idaṁ mahārāja tejassa pañcamaṅgaṁ gahetabbaṁ.
bhāsitaṁ cetaṁ mahārāja bhagavatā sakaputtaṁ rāhulaṁ ovadantena
tejosamaṁ rāhula bhāvanaṁ bhāvehi tejosamañhi te rāhula
bhāvanaṁ bhāvayato uppannā manāpāmanāpā phassā cittaṁ na pariyādāya
ṭhassantīti.
bhante nāgasena vāyussa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja vāyu nāma kusumaṁ
pupphitaṁ vanantaramhi vāyati evameva kho mahārāja yoginā yogāvacarena
vimuttivarakusumapupphitārammaṇavanantare ramitabbaṁ. idaṁ mahārāja
vāyussa paṭhamaṅgaṁ gahetabbaṁ. puna ca paraṁ mahārāja vāyu bhamati
dharaṇīruhapādapagaṇe matthayati evameva kho mahārāja yoginā
yogāvacarena vanantaragatena saṁkhāre vicinantena kilesā matthayitabbā.
idaṁ mahārāja vāyussa dutiyaṅgaṁ gahetabbaṁ. puna ca paraṁ mahārāja
vāyu ākāse carati evameva kho mahārāja yoginā yogāvacarena
lokuttaradhammesu mānasaṁ sañcārayitabbaṁ. idaṁ mahārāja vāyussa
tatiyaṅgaṁ gahetabbaṁ. puna ca paraṁ mahārāja vāyu gandhamanubhavati

page number: 494

evameva kho mahārāja yoginā yogāvacarena attano sīlavarasurabhigandho
anubhavitabbo. idaṁ mahārāja vāyussa catutthaṅgaṁ gahetabbaṁ. puna
ca paraṁ mahārāja vāyu nirālayo aniketavāsī evameva kho mahārāja
yoginā yogāvacarena nirālayāniketāsanthavena sabbattha vippamuttena
bhavitabbaṁ. idaṁ mahārāja vāyussa pañcamaṅgaṁ gahetabbaṁ. bhāsitaṁ
cetaṁ mahārāja bhagavatā suttanipāte
santhavato bhayaṁ jātaṁ niketā jāyate rajo
aniketamasanthavaṁ evaṁ ve munidassananti.
bhante nāgasena pabbatassa pañcaṅgāni gahetabbānīti yaṁ
vadesi katamāni tāni pañcaṅgānīti. yathā mahārāja pabbato
acalo akampito asampavedhī evameva kho mahārāja yoginā yogāvacarena
sammānane vimānane sakkāre asakkāre gurukāre agurukāre
yase ayase nindāya pasaṁsāya sukhe dukkhe iṭṭhāniṭṭhe sabbattha
rūpasaddagandharasaphoṭṭhabbesu rajanīyesu dhammesu na rajjitabbaṁ dussanīyesu
dhammesu na dussitabbaṁ mohanīyesu dhammesu na muyhitabbaṁ na
kampitabbaṁ na calitabbaṁ pabbatena viya acalena bhavitabbaṁ. idaṁ
mahārāja pabbatassa paṭhamaṅgaṁ gahetabbaṁ. bhāsitaṁ cetaṁ mahārāja
bhagavatā devātidevena
selo yathā ekaghano vātena na samīrati
evaṁ nindāpasaṁsāsu na samiñjanti paṇḍitāti.
puna ca paraṁ mahārāja pabbato thaddho na kenaci saṁsaṭṭhiyati evameva kho

page number: 495

kho mahārāja yoginā yogāvacarena sabbattha thaddhena asaṁsaṭṭhena
bhavitabbaṁ na kenaci saṁsaggo karaṇīyo. idaṁ mahārāja pabbatassa
dutiyaṅgaṁ gahetabbaṁ. bhāsitaṁ cetaṁ mahārāja bhagavatā
asaṁsaṭṭhaṁ gahaṭṭhehi anāgārehi cūbhayaṁ
anokasāriṁ appicchaṁ tamahaṁ brūmi brāhmaṇanti.
puna ca paraṁ mahārāja pabbate silāmaye vījaṁ na rūhati evameva
kho mahārāja yoginā yogāvacarena sakamānase kilesā na
rūhāpetabbā. idaṁ mahārāja pabbatassa tatiyaṅgaṁ gahetabbaṁ.
bhāsitaṁ cetaṁ mahārāja therena subhūtinā
rāgūpasaṁhitaṁ cittaṁ yadā uppajjate mama
sayameva paccavekkhitvā ekako taṁ damemahaṁ
rajjasi rajanīyesu dussanīyesu dussasi
muyhase muyhanīyesu nikkhamassu vanā tuvaṁ
visuddhānaṁ ayaṁ vāso nimmalānaṁ tapassinaṁ
mā vo visuddhaṁ dussesi nikkhamassu vanā tuvanti.
puna ca paraṁ mahārāja pabbato accuggato evameva kho mahārāja
yoginā yogāvacarena ñāṇaccuggatena bhavitabbaṁ. idaṁ mahārāja
pabbatassa catutthaṅgaṁ gahetabbaṁ. bhāsitaṁ cetaṁ mahārāja bhagavatā
pamādaṁ appamādena yadā nudati paṇḍito
paññāpāsādamāruyha asoko sokiniṁ pajaṁ
pabbataṭṭho va bhummaṭṭhe dhīro bāle avekkhatīti.

page number: 496

puna ca paraṁ mahārāja pabbato anunnato anonato evameva kho
mahārāja yoginā yogāvacarena na unnatāvanati karaṇīyā. idaṁ
mahārāja pabbatassa pañcamaṅgaṁ gahetabbaṁ. bhāsitaṁ cetaṁ mahārāja
upāsikāya cūḷasubhaddāya sakasamaṇe parikittayamānāya
lābhena unnato loko alābhena ca onato
lābhālābhena ekaṭṭhā tādisā samaṇā mamāti.
bhante nāgasena ākāsassa pañcaṅgāni gahetabbānīti. yaṁ
vadesi katamāni tāni pañcaṅgānīti. yathā mahārāja ākāso
nāma sabbaso agayho evameva kho mahārāja yoginā yogāvacarena
sabbaso kilesehi agayhena bhavitabbaṁ. idaṁ mahārāja ākāsassa
paṭhamaṅgaṁ gahetabbaṁ. puna ca paraṁ mahārāja ākāse isitāpasabhūtadijagaṇā
caranti evameva kho mahārāja yoginā yogāvacarena
aniccaṁ dukkhaṁ anattāti saṁkhāresu mānasaṁ sañcārayitabbaṁ. idaṁ
mahārāja ākāsassa dutiyaṅgaṁ gahetabbaṁ. puna ca paraṁ mahārāja
ākāso santāsanīyo evameva kho mahārāja yoginā yogāvacarena
sabbattha bhavapaṭisandhīsu mānasaṁ ubbejayitabbaṁ assādo na kātabbo.
idaṁ mahārāja ākāsassa tatiyaṅgaṁ gahetabbaṁ. puna ca paraṁ
mahārāja ākāso ananto aparimeyyo appamāṇo evameva kho
mahārāja yoginā yogāvacarena anantasīlācārena aparimitañāṇena
bhavitabbaṁ. idaṁ mahārāja ākāsassa catutthaṅgaṁ gahetabbaṁ. puna
ca paraṁ mahārāja ākāso alaggo asatto appatiṭṭhito

page number: 497

apalibuddho evameva kho mahārāja yoginā yogāvacarena kule gaṇe
lābhe āvāse palibodhe paccaye sabbakilesesu ca sabbattha
alaggena bhavitabbaṁ asattena appatiṭṭhitena apalibuddhena bhavitabbaṁ.
idaṁ mahārāja ākāsassa pañcamaṅgaṁ gahetabbaṁ. bhāsitaṁ cetaṁ
mahārāja bhagavatā sakaputtaṁ rāhulaṁ ovadantena
seyyathā pi rāhula ākāso na katthaci patiṭṭhito evameva
kho tvaṁ rāhula ākāsasamaṁ bhāvanaṁ bhāvehi ākāsasamañhi te
rāhula bhāvanaṁ bhāvayato uppannā manāpāmanāpā phassā cittaṁ na
pariyādāya ṭhassantīti.
bhante nāgasena candassa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja cando nāma
sukkapakkhe udayanto uttaruttariṁ vaḍḍhati evameva kho mahārāja
yoginā yogāvacarena ācārasīlaguṇavattapaṭipattiyā āgame adhigame
paṭisallāne indriyesu guttadvāratāya bhojane mattaññutāya
jāgariyānuyoge sabbattha uttaruttariṁ vaḍḍhitabbaṁ. idaṁ mahārāja
candassa paṭhamaṅgaṁ gahetabbaṁ. puna ca paraṁ mahārāja cando
uḷārādhipati evameva kho mahārāja yoginā yogāvacarena uḷārena
chandādhipatinā bhavitabbaṁ. idaṁ mahārāja candassa dutiyaṅgaṁ
gahetabbaṁ. puna ca paraṁ mahārāja cando nisāya rattiyā carati
evameva kho mahārāja yoginā yogāvacarena pavivekena caritabbaṁ.

page number: 498

idaṁ mahārāja candassa tatiyaṅgaṁ gahetabbaṁ. puna ca paraṁ mahārāja
cando vimānaketu evameva kho mahārāja yoginā yogāvacarena
sīlaketunā bhavitabbaṁ. idaṁ mahārāja candassa catutthaṅgaṁ
gahetabbaṁ. puna ca paraṁ mahārāja cando āyācito patthito
udayati evameva kho mahārāja yoginā yogāvacarena
āyācitapatthitena kulāni upasaṅkamitabbāni. idaṁ mahārāja candassa
pañcamaṅgaṁ gahetabbaṁ. bhāsitaṁ cetaṁ mahārāja bhagavatā saṁyuttanikāyavare
candūpamā bhikkhave kulāni upasaṅkamatha avaṅkasseva kāyaṁ
avaṅkassa cittaṁ niccaṁ naviyā kulesu appagabbhāti.
bhante nāgasena suriyassa sattaṅgāni gahetabbānīti yaṁ vadesi
katamāni tāni sattaṅgānīti. yathā mahārāja suriyo nāma sabbe
bījajāte parisoseti evameva kho mahārāja yoginā yogāvacarena
sabbakilesā anavasesaṁ parisosetabbā. idaṁ mahārāja suriyassa
paṭhamaṅgaṁ gahetabbaṁ. puna ca paraṁ mahārāja suriyo tamandhakāraṁ
vidhamati evameva kho mahārāja yoginā yogāvacarena sabbaṁ rāgatamaṁ
dosatamaṁ mohatamaṁ mānatamaṁ diṭṭhitamaṁ kilesatamaṁ sabbaduccaritatamaṁ
vidhamitabbaṁ. idaṁ mahārāja suriyassa dutiyaṅgaṁ gahetabbaṁ. puna ca
paraṁ mahārāja suriyo abhikkhaṇaṁ carati evameva kho mahārāja yoginā
yogāvacarena abhikkhaṇaṁ yoniso manasikāro kātabbo. idaṁ mahārāja
suriyassa tatiyaṅgaṁ gahetabbaṁ. puna ca paraṁ mahārāja suriyo
rasmimālo evameva kho mahārāja yoginā yogāvacarena

page number: 499

ārammaṇarasmimālena bhavitabbaṁ. idaṁ mahārāja suriyassa catutthaṅgaṁ gahetabbaṁ.
puna ca paraṁ mahārāja suriyo mahājanakāyaṁ santāpento carati
evameva kho mahārāja yoginā yogāvacarena ācārasīlaguṇavattapaṭipattiyā
jhānavimokkhasamādhisamāpattiyā indriyabalabojjhaṅgasatipaṭṭhāna-
sammappadhānaiddhipādehi sadevako loko santāpayitabbo.
idaṁ mahārāja suriyassa pañcamaṅgaṁ gahetabbaṁ. puna ca paraṁ
mahārāja suriyo rāhubhayā bhīto carati evameva kho mahārāja yoginā
yogāvacarena duccaritaduggativisamakantāragahanavinipātakilesajālajaṭitajaṭite
diṭṭhisaṁghāṭapaṭimukke kupathapakkante kumaggapaṭipanne satte disvā
mahatā saṁvegabhayena mānasaṁ saṁvejetabbaṁ. idaṁ mahārāja suriyassa
chaṭṭhaṅgaṁ gahetabbaṁ. puna ca paraṁ mahārāja suriyo kalyāṇaṁ vā
pāpakaṁ vā dasseti evameva kho mahārāja yoginā yogāvacarena
indriyabalabojjhaṅgena satipaṭṭhānena sammappadhānena iddhippādena
lokiyalokuttaradhammā dassayitabbā. idaṁ mahārāja suriyassa
sattamaṅgaṁ gahetabbaṁ. bhāsitaṁ cetaṁ mahārāja therena vaṅgīsena
yathā suriyo udayanto rūpaṁ dasseti pāṇinaṁ
suciñca asuciñcāpi kalyāṇañcāpi pāpakaṁ
tatheva bhikkhu dhammadharo avijjāpihitaṁ janaṁ
pathaṁ dasseti vividhaṁ ādicco udayaṁ yathāti.
bhante nāgasena sakkassa tīṇi aṅgāni gahetabbānīti yaṁ
vadesi katamāni tāni tīṇaṅgānīti. yathā mahārāja sakko nāma

page number: 500

ekantasukhasamappito evameva kho mahārāja yoginā yogāvacarena
ekantaparamavivekasukhābhiratena bhavitabbaṁ. idaṁ mahārāja sakkassa
paṭhamaṅgaṁ gahetabbaṁ. puna ca paraṁ mahārāja sakko devānamindo
deve disvā paggaṇhāti hāsamabhijaneti evameva kho mahārāja
yoginā yogāvacarena kusalesu dhammesu alīnamatanditaṁ santaṁ mānasaṁ
paggahetabbaṁ hāsamabhijanitabbaṁ uṭṭhahitabbaṁ ghaṭitabbaṁ vāyamitabbaṁ.
idaṁ mahārāja sakkassa dutiyaṅgaṁ gahetabbaṁ. puna ca paraṁ
mahārāja sakkassa anabhirati na uppajjati evameva kho mahārāja yoginā
yogāvacarena suññāgāre anabhirati na uppādetabbā. idaṁ
mahārāja sakkassa tatiyaṅgaṁ gahetabbaṁ. bhāsitaṁ cetaṁ mahārāja
therena subhūtinā
tava sāsane mahāvīra yato pabbajito ahaṁ
ekasaññaṁ nābhijānāmi uppannaṁ kāmasañhitanti.
bhante nāgasena cakkavattissa cattāri aṅgāni gahetabbānīti
yaṁ vadesi katamāni tāni cattāri aṅgānīti. yathā mahārāja
cakkavattirājā nāma catūhi saṅgahavatthūhi janaṁ saṅgaṇhāti evameva
kho mahārāja yoginā yogāvacarena catassannaṁ parisānaṁ mānasaṁ
saṅgahetabbaṁ paggahetabbaṁ anuggahetabbaṁ sampahaṁsetabbaṁ. idaṁ
mahārāja cakkavattissa paṭhamaṅgaṁ gahetabbaṁ. puna ca paraṁ mahārāja
cakkavattissa vijite corā na uṭṭhahanti evameva kho
mahārāja yoginā yogāvacarena kāmarāgabyāpādavihiṁsāvitakkā na

page number: 501

uppādetabbā. idaṁ mahārāja cakkavattissa dutiyaṅgaṁ gahetabbaṁ.
bhāsitaṁ cetaṁ mahārāja bhagavatā devātidevena
vitakkūpasame ca yo rato
asubhaṁ bhāvayatī sadā sato
esa kho byantikāhiti
esacchejjati mārabandhananti.
puna ca paraṁ mahārāja cakkavattirājā divase divase samuddapariyantaṁ
mahāpaṭhaviṁ anuyāyati kalyāṇapāpakāni vicinamāno evameva kho
mahārāja yoginā yogāvacarena kāyakammaṁ vacīkammaṁ manokammaṁ
divase divase paccavekkhitvā parisodhayitabbaṁ kacci nu kho me tīhi
ṭhānehi alaggassa divaso vītivattatīti. idaṁ mahārāja cakkavattissa
tatiyaṅgaṁ gahetabbaṁ. bhāsitaṁ cetaṁ mahārāja bhagavatā
ekaṅguttaranikāyavare
kathambhūtassa me rattindivā vītipatantīti pabbajitena abhiṇhaṁ
paccavekkhitabbanti.
puna ca paraṁ mahārāja cakkavattissa abbhantarabāhirārakkhā susaṁvihitā
hoti evameva kho mahārāja yoginā yogāvacarena
abbhantarabāhirānaṁ kilesānaṁ ārakkhāya satidovāriko ṭhapetabbo. idaṁ
mahārāja cakkavattissa catutthaṅgaṁ gahetabbaṁ. bhāsitaṁ cetaṁ
mahārāja bhagavatā

page number: 502

satidovāriko bhikkhave ariyasāvako akusalaṁ pajahati kusalaṁ
bhāveti sāvajjaṁ pajahati anavajjaṁ bhāveti suddhaṁ attānaṁ pariharatīti.
cakkavattivaggo tatiyo.
tassuddānaṁ
paṭhavī āpo ca tejo ca vāyo ca pabbatena ca
ākāso candasuriyo ca sakko ca cakkavatti cāti.
-----------------
bhante nāgasena upacikāya ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja upacikā nāma uparicchadanaṁ
katvā atatānaṁ pidahitvā gocaraṁ carati evameva kho mahārāja
yoginā yogāvacarena sīlasaṁvarachadanaṁ katvā mānasaṁ pidahitvā piṇḍāya
caritabbaṁ. sīlasaṁvarachadanena kho mahārāja yogī yogāvacaro sabbabhayaṁ
samatikkanto hoti. idaṁ mahārāja upacikāya ekaṅgaṁ gahetabbaṁ.
bhāsitaṁ cetaṁ mahārāja therena upasenena vaṅgantaputtena
sīlasaṁvarachadanaṁ yogī katvāna mānasaṁ
anupalitto viharati bhayā so parimuccatīti.
bhante nāgasena viḷārassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja viḷāro
nāma guhāgatopi darigatopi susiragatopi hammiyantaragatopi unduraṁyeva
pariyesati evameva kho mahārāja yoginā yogāvacarena gāmagatenapi

page number: 503

araññagatenapi rukkhamūlagatenapi abbhokāsagatenapi suññāgāragatenapi
satataṁ samitaṁ appamattena kāyagatāsatibhojanaṁ pariyetabbaṁ. idaṁ
mahārāja viḷārassa paṭhamaṅgaṁ gahetabbaṁ. puna ca paraṁ mahārāja
viḷāro āsanneyeva gocaraṁ pariyesati evameva kho mahārāja
yoginā yogāvacarena imesuyeva pañcasu upādānakkhandhesu
udayabbayānupassinā viharitabbaṁ iti rūpaṁ iti rūpassa samudayo iti
rūpassa atthaṅgamo iti vedanā iti vedanāya samudayo iti
vedanāya atthaṅgamo iti saññā iti saññāya samudayo iti
saññāya atthaṅgamo iti saṁkhārā iti saṁkhārānaṁ samudayo iti
saṁkhārānaṁ atthaṅgamo iti viññāṇaṁ iti viññāṇassa samudayo
iti viññāṇassa atthaṅgamoti. idaṁ mahārāja viḷārassa dutiyaṅgaṁ
gahetabbaṁ. bhāsitaṁ cetaṁ mahārāja bhagavatā
na ito dūre bhāsitabbaṁ bhavaggaṁ kiṁ karissati
paccuppannamhi vokāre sake kāyamhi nibbindatīti.
bhante nāgasena undurassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja unduro nāma itopi
etopi caranto āhārupasiṁsakoyeva carati evameva kho
mahārāja yoginā yogāvacarena itopi etopi carantena yoniso
manasikārupasiṁsakeneva bhavitababaṁ. idaṁ mahārāja undurassa ekaṅgaṁ
gahetabbaṁ. bhāsitaṁ cetaṁ mahārāja therena upasenena vaṅgantaputtena

page number: 504

dhammāsiṁsakaṁ katvāna viharanto vipassako
anolīno viharati upasanto sadā satoti.
bhante nāgasena vicchikassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja vicchiko nāma naṅguṭṭhāvudho
naṅguṭṭhaṁ ussāpetvā carati evameva kho mahārāja yoginā
yogāvacarena ñāṇāvudhena bhavitabbaṁ ñāṇaṁ ussāpetvā viharitabbaṁ.
idaṁ mahārāja vicchikassa ekaṅgaṁ gahetabbaṁ. bhāsitaṁ cetaṁ
mahārāja therena upasenena vaṅgantaputtena
ñāṇakhaggaṁ gahetvāna vicaranto vipassako
parimuccati sabbabhayā duppasaho ca so bhaveti.
bhante nāgasena naṅkulassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja naṅkulo nāma uragaṁ
upagacchanto bhesajjena kāyaṁ paribhāvetvā uragaṁ upagacchati gahetuṁ
evameva kho mahārāja yoginā yogāvacarena paṭighakodhāghātabahulaṁ
kalahavivādaviggahavirodhābhibhūtaṁ lokaṁ upagacchantena mettibhesajjena
aṅgaṁ limpetvā sabbalokaṁ abhinibbāpetabbaṁ. idaṁ mahārāja
naṅkulassa ekaṅgaṁ gahetabbaṁ. bhāsitaṁ cetaṁ mahārāja therena
sārīputtena dhammasenāpatinā
tasmā sakaṁ paresampi kātabbā sabbanudayā
mettacittena pharitabbaṁ evaṁ buddhāna sāsananti.
bhante nāgasena jarasiṅgālassa dve aṅgāni gahetabbānīti

page number: 505

yaṁ vadesi katamāni tāni dve aṅgānīti. yathā mahārāja jarasiṅgālo
nāma bhojanaṁ paṭiladdhā ajigucchamāno yāvadatthamāharayati evameva kho
mahārāja yoginā yogāvacarena bhojanaṁ paṭilabhitvā ajigucchamānena
yāvasarīrayāpanamattameva paribhuñjitabbaṁ. idaṁ mahārāja jarasiṅgālassa
paṭhamaṅgaṁ gahetabbaṁ. bhāsitaṁ cetaṁ mahārāja therena mahākassapena
senāsanamhā oruyha gāmaṁ piṇḍāya pāvisiṁ
bhuñjantaṁ purisaṁ kuṭṭhiṁ sakkaccantaṁ upaṭṭhahiṁ
so me pakkena hatthena ālopaṁ upanāmayi
ālopaṁ pakkhipantassa aṅgulimpettha chijjatha
kuḍḍamūlañca nissāya ālopaṁ paribhuñjisaṁ
bhuñjamāne va bhutte vā jegucchaṁ me na vijjatīti.
puna ca paraṁ mahārāja jarasiṅgālo bhojanaṁ paṭilabhitvā na vicināti
lūkhaṁ vā paṇītaṁ vāti evameva kho mahārāja yoginā yogāvacarena
bhojanaṁ paṭilabhitvā na vicinitabbaṁ lūkhaṁ vā paṇītaṁ vā sampannaṁ
vā asampannaṁ vāti yathālābhena santusitabbaṁ. idaṁ mahārāja
jarasiṅgālassa dutiyaṅgaṁ gahetabbaṁ. bhāsitaṁ cetaṁ mahārāja therena
upasenena vaṅgantaputtena
lūkhenapi ca santusse nāññaṁ patthe rasaṁ bahuṁ
rasesu anugiddhassa jhāne na ramatī mano
itarītarena santuṭṭhī sāmaññaṁ paripūratīti.

page number: 506

bhante nāgasena migassa tīṇaṅgāni gahetabbānīti yaṁ vadesi
katamāni tāni tīṇi aṅgānīti. yathā mahārāja migo nāma divā
araññe carati rattiṁ abbhokāse evameva kho mahārāja yoginā
yogāvacarena divā araññe viharitabbaṁ rattiṁ abbhokāse. idaṁ
mahārāja migassa paṭhamaṅgaṁ gahetabbaṁ. bhāsitaṁ cetaṁ mahārāja
bhagavatā
so kho ahaṁ sārīputta yā tā rattiyo sītā hemantikā
antaraṭṭhakā himapātasamaye tathārūpāsu rattīsu rattiṁ abbhokāse
viharāmi divā vanasaṇḍe gimhānaṁ pacchime māse divā abbhokāse
viharāmi rattiṁ vanasaṇḍeti. puna ca paraṁ mahārāja migo sattimhi
vā sare vā opatante vañceti palāyati na kāyaṁ upaneti
evameva kho mahārāja yoginā yogāvacarena kilesesu opatantesu
vañcayitabbaṁ palāyitabbaṁ na cittaṁ upanetabbaṁ. idaṁ mahārāja
dutiyaṅgaṁ gahetabbaṁ. puna ca paraṁ mahārāja migo manusse disvā
yena vā tena vā palāyati mā maṁ te addasaṁsūti evameva kho
mahārāja yoginā yogāvacarena bhaṇḍanakalahaviggahavivādasīle dussīle
kusite saṅgaṇikārāme disvā yena vā tena vā palāyitabbaṁ mā
maṁ te addasaṁsu ahaṁpi te mā addasanti. idaṁ mahārāja migassa
tatiyaṅgaṁ gahetabbaṁ. bhāsitaṁ cetaṁ mahārāja therena sārīputtena
dhammasenāpatinā

page number: 507

mā me kadāci pāpiccho kusīto hīnavīriyo
appassuto anācāro sameto katthacī ahūti.
bhante nāgasena gorūpassa cattāri aṅgāni gahetabbānīti
yaṁ vadesi katamāni tāni cattāri aṅgānīti. yathā mahārāja
gorūpo nāma sakagehaṁ na vijahati evameva kho mahārāja yoginā
yogāvacarena sakokāso na vijahitabbo aniccucchādanaparimaddana-
bhedanavikiraṇaviddhaṁsanadhammo ayaṁ kāyoti. idaṁ mahārāja gorūpassa
paṭhamaṅgaṁ gahetabbaṁ. puna ca paraṁ mahārāja gorūpo ādiṇṇadhuro
sukhadukkhena dhurāni vahati evameva kho mahārāja yoginā
yogāvacarena ādiṇṇabrahmacariyena sukhadukkhena yāva jīvitapariyādānā
āpāṇakoṭikaṁ paripuṇṇaṁ parisuddhaṁ brahmacariyaṁ caritabbaṁ. idaṁ
mahārāja gorūpassa dutiyaṅgaṁ gahetabbaṁ. puna ca paraṁ mahārāja
gorūpo chandena ghāsamāno pānīyaṁ pivati evameva kho mahārāja
yoginā yogāvacarena ācariyupajjhāyānaṁ anusāsanaṁ chandena pemena
pasādena ghāsamānena dhammo sotabbo. idaṁ mahārāja gorūpassa
tatiyaṅgaṁ gahetabbaṁ. puna ca paraṁ mahārāja gorūpo yena kenaci
bāhiyamāno vacanaṁ karoti evameva kho mahārāja yoginā
yogāvacarena theranavamajjhimabhikkhūnaṁpi gihiupāsakānaṁpi ovādamanusāsanaṁ
sirasā sampaṭicchitabbaṁ. idaṁ mahārāja gorūpassa catutthaṅgaṁ
gahetabbaṁ. bhāsitaṁ cetaṁ mahārāja therena sārīputtena dhammasenāpatinā

page number: 508

tadahupabbajito santo jātiyā sattavassiko
sopi maṁ anusāseyya sampaṭiccheyya matthake
tibbaṁ chandañca pemañca tasmiṁ disvā upaṭṭhape
ācariyaṭṭhāne namasseyyaṁ sakkaccenaṁ punappunanti.
bhante nāgasena varāhassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja varāho
nāma santattakaṭhite gimhasamaye sampatte udakaṁ upagacchati
evameva kho mahārāja yoginā yogāvacarena ubbiggabhantacitte
sītalapaṇītāmatamettābhāvanaṁ upagacchitabbaṁ. idaṁ mahārāja varāhassa
paṭhamaṅgaṁ gahetabbaṁ. puna ca paraṁ mahārāja varāho
vikallamudakamupagantvā nāsikāya paṭhaviṁ khaṇitvā doṇiṁ katvā doṇikāya
sayati evameva kho mahārāja yoginā yogāvacarena mānase kāyaṁ
nikkhipitvā ārammaṇantaragatena sayitabbaṁ. idaṁ mahārāja varāhassa
dutiyaṅgaṁ gahetabbaṁ. bhāsitaṁ cetaṁ mahārāja therena
piṇḍolabhāradvājena
kāyassabhāvaṁ disvāna vicinitvā vipassako
ekākiko adutiyo sayati ārammaṇantareti.
bhante nāgasena hatthissa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja hatthi nāma
carantoyeva paṭhaviṁ dāyoti evameva kho mahārāja yoginā
yogāvacarena kāyaṁ sammasantena sabbakilesā dāyitabbā. idaṁ mahārāja

page number: 509

hatthissa paṭhamaṅgaṁ gahetabbaṁ. puna ca paraṁ mahārāja hatthi
ujukaññeva pekkhati sabbaṁ kāyaṁ viloketi na disāvidisā viloketi
evameva kho mahārāja yoginā yogāvacarena sabbakāyaṁ apalokinā
bhavitabbaṁ na disāvidisā viloketabbā na uddhaṁ ulloketabbaṁ na
adho oloketabbaṁ yuttamattaṁ pekkhinā bhavitabbaṁ. idaṁ mahārāja
hatthissa dutiyaṅgaṁ gahetabbaṁ. puna ca paraṁ mahārāja hatthi
anibaddhasayano yasmiṁ gocarāya gantvā na tameva desaṁ vāsatthaṁ
upagacchati dhuvapatiṭṭhālayo natthi evameva kho mahārāja yoginā
yogāvacarena anibaddhasayanena bhavitabbaṁ nirālayena piṇḍāya ca
anugantabbaṁ yadi passati vipassako manuññaṁ paṭirūpakaṁ desabhāgaṁ
maṇḍapaṁ vā rukkhamūlaṁ vā guhaṁ vā pabbhāraṁ vā tattheva
vāsamupagantabbaṁ dhuvapatiṭṭhālayo na kātabbo. idaṁ mahārāja
hatthissa tatiyaṅgaṁ gahetabbaṁ. puna ca paraṁ mahārāja hatthi udakaṁ
ogāhetvā sucisalilaṁ vimalaṁ vippasannajalaṁ bhisakusumasañchannaṁ
mahatimahāpadumasaraṁ ogāhetvā kīḷati gajavarakīḷaṁ evameva kho mahārāja
yoginā yogāvacarena sītalavimalavippasannamanāviladhammavaravāriparipuṇṇaṁ
vimuttibhisakusumasañchannaṁ mahāsatipaṭṭhānapokkharaṇiṁ ogāhitvā ñāṇena
saṅkhārā odhunitabbā vikiritabbā yogāvacarakīḷā kīḷitabbā. idaṁ
mahārāja hatathissa catutthaṅgaṁ gahetabbaṁ. puna ca paraṁ mahārāja
hatthi sato pādaṁ uddharati sato pādaṁ nikkhipati evameva kho
mahārāja yoginā yogāvacarena satena sampajānena pādaṁ

page number: 510

uddharitabbaṁ satena sampajānena pādaṁ nikkhipitabbaṁ abhikkante paṭikkante
sammiñjite pasārite sabbattha satena viharitabbaṁ sampajānena.
idaṁ mahārāja hatthissa pañcamaṅgaṁ gahetabbaṁ. bhāsitaṁ cetaṁ
mahārāja bhagavatā saṁyuttanikāyavare
kāyena saṁvaro sādhu sādhu vācāya saṁvaro
manasā saṁvaro sādhu sādhu sabbattha saṁvaro
sabbattha saṁvuto lajjī rakkhitoti pavuccatīti.
kuñjaravaggo catuttho.
tassuddānaṁ
upacikā viḷāro ca unduro vicchikena ca
naṅkulo siṅgālo migo varāho gorūpahatthināti.
---------------
bhante nāgasena sīhassa sattaṅgāni gahetabbānīti yaṁ vadesi
katamāni tāni sattaṅgānīti. yathā mahārāja sīho nāma
setavimalaparisuddhapaṇḍaro evameva kho mahārāja yoginā yogāvacarena
setavimalaparisuddhapaṇḍaracittena byapagatakukkuccena bhavitabbaṁ. idaṁ
mahārāja sīhassa paṭhamaṅgaṁ gahetabbaṁ. puna ca paraṁ mahārāja
sīho catucaraṇo vikkantacārī evameva kho mahārāja yoginā
yogāvacarena caturiddhipādacaraṇena bhavitabbaṁ. idaṁ mahārāja sīhassa
dutiyaṅgaṁ gahetabbaṁ. puna ca paraṁ mahārāja sīho abhirūparucirakesarī

page number: 511

evameva kho mahārāja yoginā yogāvacarena abhirūparucirasīlakesarinā
bhavitabbaṁ. idaṁ mahārāja sīhassa tatiyaṅgaṁ gahetabbaṁ. puna ca
paraṁ mahārāja sīho jīvitapariyādānenapi na kassaci onamati evameva
kho mahārāja yoginā yogāvacarena cīvarapiṇḍapātasenāsanagilāna-
paccayabhesajjaparikkhārānaṁ hetu jīvitapariyādānenapi na kassaci
onamitabbaṁ. idaṁ mahārāja sīhassa catutthaṅgaṁ gahetabbaṁ. puna ca
paraṁ mahārāja sīho sapadānabhakkho yasmiṁ okāse pavattati tattheva
yāvadatthaṁ bhakkhayati na varamaṁsāni vicināti evameva kho mahārāja
yoginā yogāvacarena sapadānabhakkhena bhavitabbaṁ na kulāni
vicinitabbāni na pubbagehaṁ hitvā kulāni upasaṅkamitabbāni na bhojanaṁ
vicinitabbaṁ yasmiṁ okāse kavalaṁ dīyati tasmiṁyeva okāse bhuñjitabbaṁ
sarīrayāpanamattaṁ na varabhojanaṁ vacinitabbaṁ. idaṁ mahārāja sīhassa
pañcamaṅgaṁ gahetabbaṁ. puna ca paraṁ mahārāja sīho asannidhibhakkho
sakiṁ gocaraṁ bhakkhayitvā na puna upeti evameva kho mahārāja
yoginā yogāvacarena asannidhikāraparibhoginā bhavitabbaṁ. idaṁ
mahārāja sīhassa chaṭṭhaṅgaṁ gahetabbaṁ. puna ca paraṁ mahārāja sīho
bhojanaṁ aladdhā na paritassati laddhāpi agadhito amucchito anajjhāpanno
paribhuñjati evameva kho mahārāja yoginā yogāvacarena
bhojanaṁ aladdhā na paritassitabbaṁ laddhāpi bhojanaṁ agadhitena
amucchitena anajjhāpannena ādīnavadassāvinā nissaraṇapaññena
paribhuñjitabbaṁ. idaṁ mahārāja sīhassa sattamaṅgaṁ gahetabbaṁ.

page number: 512

bhāsitaṁ cetaṁ mahārāja bhagavatā saṁyuttanikāyavare theraṁ mahākassapaṁ
pakittayamānena
santuṭṭhāyaṁ bhikkhave kassapo itarītarena piṇḍapātena
itarītarapiṇḍapātasantuṭṭhiyā ca vaṇṇavādī na ca piṇḍapātahetu anesanaṁ
appaṭirūpaṁ āpajjati aladdhā ca piṇḍapātaṁ na paritassati laddhā
ca piṇḍapātaṁ agadhito amucchito anajjhāpanno ādīnavadassāvī
nissaraṇapañño paribhuñjatīti.
bhante nāgasena cakkavākassa tīṇaṅgāni gahetabbānīti yaṁ
vadesi katamāni tāni tīṇaṅgānīti. yathā mahārāja cakkavāko
nāma yāva jīvitapariyādānā dutiyikaṁ na vijahati evameva kho mahārāja
yoginā yogāvacarena yāva jīvitapariyādānā yoniso manasikāro
na vijahitabbo. idaṁ mahārāja cakkavākassa paṭhamaṅgaṁ gahetabbaṁ.
puna ca paraṁ mahārāja cakkavāko saṅkhasevālapaṇakabhakkho tena
santuṭṭhimāpajjati tāya ca santuṭṭhiyā balena ca vaṇṇena ca na
parihāyati evameva kho mahārāja yoginā yogāvacarena
yathālābhasantoso karaṇīyo. yathālābhasantuṭṭho kho pana mahārāja yogī
yogāvacaro na parihāyati sīlasmā na parihāyati samādhismā na
parihāyati paññāya na parihāyati vimuttiyā na parihāyati
vimuttiñāṇadassanā na parihāyati sabbehi kusalehi dhammehi. idaṁ
mahārāja cakkavākassa dutiyaṅgaṁ gahetabbaṁ. puna ca paraṁ mahārāja
cakkavāko pāṇe na viheṭhayati evameva kho mahārāja yoginā

page number: 513

yogāvacarena pāṇesu nihitadaṇḍena nihitasatthena lajjinā
dayāpannena sabbapāṇabhūtahitānukampinā bhavitabbaṁ. idaṁ mahārāja
cakkavākassa tatiyaṅgaṁ gahetabbaṁ. bhāsitaṁ cetaṁ mahārāja bhagavatā
cakkavākassa jātake
yo na hanti na ghāteti na jināti na jāpaye
metto so sabbabhūtesu veraṁ tassa na kenacīti.
bhante nāgasena veṇāhikāya dve aṅgāni gahetabbānīti
yaṁ vadesi katamāni tāni dve aṅgānīti. yathā mahārāja veṇāhikā
nāma sakapatimhi ussuyyāya chāpake susire pakkhipitvā chāpake na
posayati evameva kho mahārāja yoginā yogāvacarena sakamane
kilese uppanne ussuyyāya cittaṁ upaṭṭhānena sammāsaṁvarasusire
pakkhipitvā manodvārena kāyagatāsati bhāvetabbā. idaṁ mahārāja
veṇāhikāya paṭhamaṅgaṁ gahetabbaṁ. puna ca paraṁ mahārāja veṇāhikā
pavane divasaṁ gocaraṁ caritvā sāyaṁ pakkhigaṇaṁ upeti attano
guttiyā evameva kho mahārāja yoginā yogāvacarena ekaniketaṁ
pavivekaṁ sevitabbaṁ saṁyojanaparimuttiyā tatra ratiṁ alabhamānena
upavādagarahabhayaṁ parirakkhanāya saṁghaṁ osaritvā saṁgharakkhitena vasitabbaṁ.
idaṁ mahārāja veṇāhikāya dutiyaṅgaṁ gahetabbaṁ. bhāsitaṁ cetaṁ
mahārāja brahmunā sahampatinā bhagavato santike

page number: 514

sevetha pantāni sayanāsanāni
careyya sañyojanavippamokkhā
sace ratiṁ nādhigaccheyya tattha
saṁghe vase rakkhitatto satimāti.
bhante nāgasena gharakapotassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja gharakapoto nāma
parageheyeva vasamāno na tesaṁ kiñci bhaṇḍassa nimittaṁ gaṇhāti majjhattova
vasati saññābahulo evameva kho mahārāja yoginā yogāvacarena
parakulaṁ upagantvā tasmiṁ kule itthīnaṁ vā purisānaṁ vā mañce
vā pīṭhe vā sayane vā alaṅkāre vā dusse vā upabhoge
vā paribhoge vā bhājanavikatīsu vā na nimittaṁ gahetabbaṁ
majjhattena bhavitabbaṁ samaṇasaññaṁ paccupaṭṭhāpetabbaṁ. idaṁ mahārāja
gharakapotassa ekaṅgaṁ gahetabbaṁ. bhāsitaṁ cetaṁ mahārāja
bhagavatā cūḷanāradajātake
pavīsitvā parakulaṁ pānesu bhojanesu vā
mitaṁ khāde mitaṁ bhuñje na ca rūpe manaṁ kareti.
bhante nāgasena ullukassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja ulluko
nāma kākehi paṭiviruddho rattiṁ kākasaṁghaṁ gantvā bahūpi kāke
paharati evameva kho mahārāja yoginā yogāvacarena añāṇena
paṭivirodho kātabbo ekena raho nisīditvā añāṇaṁ

page number: 515

sampamadditabbaṁ mūlato chinditabbaṁ. idaṁ mahārāja ullukassa paṭhamaṅgaṁ
gahetabbaṁ. puna ca paraṁ mahārāja ulluko supaṭisallīno hoti
evameva kho mahārāja yoginā yogāvacarena paṭisallānārāmena
bhavitabbaṁ paṭisallānaratena. idaṁ mahārāja ullukassa dutiyaṅgaṁ
gahetabbaṁ. bhāsitaṁ cetaṁ mahārāja bhagavatā saṁyuttanikāyavare
paṭisallīnā bhikkhave yogamāpajjatha paṭisallīno bhikkhave bhikkhu
paṭisallānārāmo paṭisallānarato idaṁ dukkhanti yathābhūtaṁ pajānāti
ayaṁ dukkhasamudayoti yathābhūtaṁ pajānāti ayaṁ dukkhanirodhoti yathābhūtaṁ
pajānāti ayaṁ dukkhanirodhagāminī paṭipadāti yathābhūtaṁ pajānātīti.
bhante nāgasena satapadikassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja satapadiko nāma ravitvā
paresaṁ khemaṁ vā bhayaṁ vā ācikkhati evameva kho mahārāja yoginā
yogāvacarena paresaṁ dhammaṁ desayamānena vinipātaṁ bhayato desetabbaṁ
nibbānaṁ khemato desetabbaṁ. idaṁ mahārāja satapadikassa ekaṅgaṁ
gahetabbaṁ. bhāsitaṁ cetaṁ mahārāja therena piṇḍolabhāradvājena
niraye bhayasantāsaṁ nibbāne vipulaṁ sukhaṁ
ubhayānetāni atthāni desitabbāni yogināti.
bhante nāgasena vaggulikassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja vagguliko
nāma gehaṁ pavisitvā vicaritvā nikkhamati na tattha palibuddhati evameva
kho mahārāja yoginā yogāvacarena gāmaṁ piṇḍāya pavisitvā

page number: 516

sapadānaṁ vicaritvā lābhepi alābhepi khippameva nikkhamittabbaṁ na
tattha palibuddhena bhavitabbaṁ. idaṁ mahārāja vaggulikassa paṭhamaṅgaṁ
gahetabbaṁ. puna ca paraṁ mahārāja vagguliko paragehe vasamāno na
tesaṁ parihāniṁ karoti evameva kho mahārāja yoginā yogāvacarena
kulaṁ upagantvā atiyācanabahulatāya vā ativiññattibahulatāya vā
kāyadosabahulatāya vā atibahubhāṇitāya vā samānasukhadukkhatāya vā
na tesaṁ kiñci vippaṭisāro karaṇīyo na pi tesaṁ mūlakaṁ kammaṁ
parihāpetabbaṁ sabbattha vaddhikāyeva kātabbā. idaṁ mahārāja
vaggulikassa dutiyaṅgaṁ gahetabbaṁ. bhāsitaṁ cetaṁ mahārāja bhagavatā
dīghanikāyavare lakkhaṇasaṁyutte
saddhāya sīlena sutena buddhiyā
cāgena dhammena bahūhi sādhubhi
dhanena dhaññena ca khettavatthunā
puttehi dārehi catuppadehi ca
ñātīhi mittehi ca bandhavehi
balena vaṇṇena sukhena cūbhayaṁ
kathaṁ na hāyeyyunti parehi icchati
addhaṁ samiddhañca panābhikaṅkhatīti.
bhante nāgasena jallukassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja jalluko nāma yattha
allīyati tattha daḷhaṁ alliyitvā ruhiraṁ pivati evameva kho

page number: 517

mahārāja yoginā yogāvacarena yasmiṁ ārammaṇe cittaṁ allīyati taṁ
ārammaṇaṁ vaṇṇato ca saṇṭhānato ca disato ca okāsato ca
paricchedato ca liṅgato ca nimittato ca daḷhaṁ saṇṭhapetvā
teneva ārammaṇena vimuttirasaṁ asecanakaṁ pātabbaṁ. idaṁ mahārāja
jallukassa ekaṅgaṁ gahetabbaṁ. bhāsitaṁ cetaṁ mahārāja therena
anuruddhena
parisuddhavimalacittena ārammaṇe patiṭṭhapetvā
tena cittena pātabbaṁ vimuttirasamasecananti.
bhante nāgasena sappassa tīṇaṅgāni gahetabbānīti yaṁ vadesi
katamāni tāni tīṇaṅgānīti. yathā mahārāja sappo nāma urena
gacchati evameva kho mahārāja yoginā yogāvacarena paññāya
caritabbaṁ paññāya caramānassa kho mahārāja yogissa cittaṁ
ñāye carati vilakkhaṇaṁ vivajjeti salakkhaṇaṁ bhāveti. idaṁ mahārāja
sappassa paṭhamaṅgaṁ gahetabbaṁ. puna ca paraṁ mahārāja sappo
caramāno osathaṁ parivajjanto carati evameva kho mahārāja yoginā
yogāvacarena duccaritaṁ parivajjetvā caritabbaṁ. idaṁ mahārāja
sappassa dutiyaṅgaṁ gahetabbaṁ. puna ca paraṁ mahārāja sappo
manusse disvā tappati socati cintayati evameva kho mahārāja
yoginā yogāvacarena kuvitakke vitakketvā aratiṁ upādayitvā
tappitabbaṁ socitabbaṁ cintayitabbaṁ pamādena me divaso vītivatto
na so divaso puna sakkā laddhunti. idaṁ mahārāja sappassa

page number: 518

tatiyaṅgaṁ gahetabbaṁ. bhāsitaṁ cetaṁ mahārāja bhagavatā kinnarajātake
davinnaṁ kinnarānaṁ
yamekarattiṁ vippavasimha luddhaka
akāmakā aññamaññaṁ saritvāna
tameva rattimanutappamānā
socāma sā ratti punanna hessatīti.
bhante nāgasena ajagarassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja ajagaro nāma mahatimahākāyo
bahū pi divase ūnūdaro kucchipūraṁ āhāraṁ na labhati gatīsu paripuṇṇesu
yāvadeva sarīrayāpanamattakena yāpeti evameva kho mahārāja yogino
yogāvacarassa bhikkhācariyāya pasutassa parapiṇḍamupagatassa paradinnaṁ
pāṭikaṅkhino sayaṁgāhapaṭiviratassa dullabhaṁ udarapūraṁ āhāraṁ apica
atthavasikena kulaputtena cattāro pañca ālope abhuñjitvā avasesaṁ
udakena paripūretabbaṁ. idaṁ mahārāja ajagarassa ekaṅgaṁ gahetabbaṁ.
bhāsitaṁ cetaṁ mahārāja therena sārīputtena dhammasenāpatinā
allaṁ sukkhañca bhuñjanto na bāḷhaṁ suhito siyā
onodaro mitāhāro sato bhikkhu paribbaje
cattāro pañca ālope abhutvā udakaṁ pive
alaṁ phāsuvihārāya pahitattassa bhikkhunoti.
sīhavaggo pañcamo.

page number: 519

tassuddānaṁ
kesarī cakkavāko ca veṇāhi gharakapotako
ulluko satapatto ca vagguli ca jalluko
sappo ajagaro ceva vaggo tena pavuccatīti.
----------------
bhante nāgasena panthamakkaṭiyā ekaṅgaṁ gahetabbanti yaṁ vadesi
katamantaṁ ekaṅgaṁ gahetabbanti. yathā mahārāja panthamakkaṭī nāma
panthe makkaṭijālaṁ vitānaṁ katvā yadi tattha jālake laggati kimi vā
makkhikā vā taṁ gahetvā bhakkhayati evameva kho mahārāja yoginā
yogāvacarena chasu dvāresu satipaṭṭhānaṁ vitānaṁ katvā yadi tattha
kilesamakkhikā bajjhati tattheva ghātetabbā. idaṁ mahārāja
panthamakkaṭiyā ekaṅgaṁ gahetabbaṁ. bhāsitaṁ cetaṁ mahārāja therena
anuruddhena
vitānaṁyeva chadvāresu satipaṭṭhānavaruttamaṁ
kilesā tattha laggetvā hantabbā te vipassināti.
bhante nāgasena thanapītabāladārakassa ekaṅgaṁ gahetabbanti yaṁ
vadesi katamantaṁ ekaṅganti. yathā mahārāja thanapītabāladārako
nāma sadatthe jaggati khīratthiko rodati evameva kho mahārāja yoginā
yogāvacarena sadatthe jaggitabbaṁ sadatthe dhamme manuññena bhavitabbaṁ
uddese paripucchāya sammappayoge paviveke gurusaṁvāse

page number: 520

kalyāṇamittasevane. idaṁ mahārāja thanapītabāladārakassa ekaṅgaṁ gahetabbaṁ.
bhāsitaṁ cetaṁ mahārāja bhagavatā dīghanikāyaparinibbānasuttante iṅgha
tumhe ānanda sadatthe vāyamatha sadatthe anuyuñjatha sadatthe
appamattā ātāpino pahitattā viharathāti.
bhante nāgasena cittakadharakummassa ekaṅgaṁ gahetabbanti yaṁ
vadesi katamantaṁ ekaṅganti. yathā mahārāja cittakadharakummo nāma
udakabhayā udakaṁ parivajjetvā vicarati tāya ca udakaparivajjanāya
āyunā na parihāyati evameva kho mahārāja yoginā yogāvacarena
pamāde bhayadassāvinā viharitabbaṁ appamāde guṇavisesadassāvinā
tāya ca pana pamādabhayadassāvitāya na parihāyati sāmaññā nibbānassa
santikamupeti. idaṁ mahārāja cittakadharakummassa ekaṅgaṁ gahetabbaṁ.
bhāsitaṁ cetaṁ mahārāja bhagavatā dhammapade
appamādarato bhikkhu pamāde bhayadassi vā
abhabbo parihānāya nibbānasseva santiketi.
bhante nāgasena pavanassa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja pavanaṁ nāma asucijanaṁ
paṭicchādeti evameva kho mahārāja yoginā yogāvacarena paresaṁ
aparaddhaṁ khalitaṁ paṭicchādetabbaṁ na vivaritabbaṁ. idaṁ mahārāja
pavanassa paṭhamaṅgaṁ gahetabbaṁ. puna ca paraṁ mahārāja pavanaṁ
suññaṁ evameva kho mahārāja yoginā yogāvacarena
rāgadosamohamānadiṭṭhijālehi sabbakilesehi suññena bhavitabbaṁ. idaṁ mahārāja

page number: 521

pavanassa dutiyaṅgaṁ gahetabbaṁ. puna ca paraṁ mahārāja pavanaṁ
vivittaṁ hoti evameva kho mahārāja yoginā yogāvacarena pāpakehi
akusalehi dhammehi anariyehi vivittena bhavitabbaṁ. idaṁ mahārāja
pavanassa tatiyaṅgaṁ gahetabbaṁ. puna ca paraṁ mahārāja pavanaṁ santaṁ
parisuddhaṁ evameva kho mahārāja yoginā yogāvacarena santena
parisuddhena bhavitabbaṁ nibbutena pahīnamānena pahīnamakkhena bhavitabbaṁ.
idaṁ mahārāja pavanassa catutthaṅgaṁ gahetabbaṁ. puna ca paraṁ
mahārāja pavanaṁ ariyajanassa sevitaṁ evameva kho mahārāja yoginā
yogāvacarena ariyajanassa sevitena bhavitabbaṁ. idaṁ mahārāja
pavanassa pañcamaṅgaṁ gahetabbaṁ. bhāsitaṁ cetaṁ mahārāja bhagavatā
saṁyuttanikāyavare
pavivittehi ariyehi pahitattehi viññubhi
niccaṁ āraddhaviriyehi paṇḍitehi sahāvaseti.
bhante nāgasena rukkhassa tīṇaṅgāni gahetabbānīti yaṁ vadesi
katamāni tāni tīṇaṅgānīti. yathā mahārāja rukkho nāma pupphaphaladharo
evameva kho mahārāja yoginā yogāvacarena vimuttipuppha-
sāmaññaphaladhārinā bhavitabbaṁ. idaṁ mahārāja rukkhassa paṭhamaṅgaṁ
gahetabbaṁ. puna ca paraṁ mahārāja rukkho upagatānaṁ upaviṭṭhānaṁ janānaṁ
chāyaṁ deti evameva kho mahārāja yoginā yogāvacarena upagatānaṁ
upaviṭṭhānaṁ puggalānaṁ āmisapaṭisanthārena vā dhammapaṭisanthārena vā

page number: 522

paṭisantharitabbaṁ. idaṁ mahārāja rukkhassa dutiyaṅgaṁ gahetabbaṁ.
puna ca paraṁ mahārāja rukkho chāyāvemattaṁ na karoti samaṁ pharati
evameva kho mahārāja yoginā yogāvacarena sabbasattesu vemattaṁ
na kātabbaṁ coravadhakapaccatthikesupi attanipi samasamā mettābhāvanā
kātabbā kinti ime sattā averā abyāpajjhā anīghā sukhī
attānaṁ parihareyyunti. idaṁ mahārāja rukkhassa tatiyaṅgaṁ gahetabbaṁ.
bhāsitaṁ cetaṁ mahārāja therena sārīputtena dhammasenāpatinā
devadattassa vadhakassa corassaṅgulimālino
dhanapālake rāhuleva sabbesaṁ samako munīti.
bhante nāgasena meghassa pañcaṅgāni gahetabbānīti yaṁ vadesi
katamāni tāni pañcaṅgānīti. yathā mahārāja megho nāma uppannaṁ
rajojallaṁ vūpasameti evameva kho mahārāja yoginā yogāvacarena
uppannaṁ kilesarajojallaṁ vūpasametabbaṁ. idaṁ mahārāja meghassa
paṭhamaṅgaṁ gahetabbaṁ. puna ca paraṁ mahārāja megho paṭhaviyaṁ uṇhaṁ
nibbāpeti evameva kho mahārāja yoginā yogāvacarena
mettābhāvanāya sadevako loko nibbāpetabbo. idaṁ mahārāja meghassa
dutiyaṅgaṁ gahetabbaṁ. puna ca paraṁ mahārāja megho sabbavījāni
virūhāpeti evameva kho mahārāja yoginā yogāvacarena
sabbasattānaṁ saddhāvījaṁ ropāpetvā taṁ saddhāvījaṁ tīsu sampattīsu
ropetabbaṁ dibbamānusikāsu sampattīsu yāva paramatthanibbānasukhasampatti.
idaṁ mahārāja meghassa tatiyaṅgaṁ gahetabbaṁ. puna ca

page number: 523

paraṁ mahārāja megho udakasamuṭṭhānaṁ ututo samuṭṭhahitvā dharaṇiruhe
tiṇarukkhalatāgumbaosadhivanappatayo parirakkhati nibbattāpeti evameva
kho mahārāja yoginā yogāvacarena yoniso manasikāraṁ nibbattetvā
tena yoniso manasikārena samaṇadhammo parirakkhitabbo yoniso
manasikāramūlakā sabbe kusalā dhammā. idaṁ mahārāja meghassa
catutthaṅgaṁ gahetabbaṁ. puna ca paraṁ mahārāja megho vassamāno
nadī taḷākapokkharaṇiyo kandarapadarasobbhaudapānādīni ca paripūreti
udakadhārāhi evameva kho mahārāja yoginā yogāvacarena
āgamapariyattiyā adhigamameghe abhivassitvā adhigamakāmānaṁ sattānaṁ mānasaṁ
paripūrayitabbaṁ. idaṁ mahārāja meghassa pañcamaṅgaṁ gahetabbaṁ.
bhāsitaṁ cetaṁ mahārāja therena sārīputtena dhammasenāpatinā
bodhaneyyaṁ pajaṁ disvā satasahassaṁpi yojanaṁ
khaṇena upagantvāna bodheti taṁ mahāmunīti.
bhante nāgasena maṇiratanassa tīṇaṅgāni gahetabbānīti yaṁ
vadesi katamāni tāni tīṇaṅgānīti. yathā mahārāja maṇiratanaṁ
nāma ekantaparisuddhaṁ evameva kho mahārāja yoginā yogāvacarena
ekantaparisuddhājīvena bhavitabbaṁ. idaṁ mahārāja maṇiratanassa
paṭhamaṅgaṁ gahetabbaṁ. puna ca paraṁ mahārāja maṇiratanaṁ na kenaci
saddhiṁ missīyati evameva kho mahārāja yoginā yogāvacarena pāpehi
pāpasahāyehi saddhiṁ na missitabbaṁ. idaṁ mahārāja maṇiratanassa
dutiyaṅgaṁ gahetabbaṁ. puna ca paraṁ mahārāja maṇiratanaṁ jātiratanaṁ

page number: 524

jātiratanehi yojīyati evameva kho mahārāja yoginā yogāvacarena
uttamapavarajātiupetehi saddhiṁ vasitabbaṁ paṭipannakaphalaṭṭhasekkhaphala-
samaṅgīsotāpannasakadāgāmianāgāmiarahattatevijjachaḷabhiññasamaṇa-
maṇiratanehi saha vasitabbaṁ. idaṁ mahārāja maṇiratanassa tatiyaṅgaṁ
gahetabbaṁ. bhāsitaṁ cetaṁ mahārāja bhagavatā suttanipāte
suddhā suddhehi saṁvāsaṁ kappayvaho patissatā
tato samaggā nipakā dukkhassantaṁ karissathāti.
bhante nāgasena māgavikassa cattāri aṅgāni gahetabbānīti
yaṁ vadesi katamāni tāni cattāri aṅgānīti. yathā mahārāja
māgaviko nāma appamiddho hoti evameva kho mahārāja yoginā
yogāvacarena appamiddhena bhavitabbaṁ. idaṁ mahārāja māgavikassa
paṭhamaṅgaṁ gahetabbaṁ. puna ca paraṁ mahārāja māgaviko migesuyeva
cittaṁ upanibandhati evameva kho mahārāja yoginā yogāvacarena
ārammaṇe visesādhigateyeva cittaṁ upanibandhitabbaṁ. idaṁ mahārāja
māgavikassa dutiyaṅgaṁ gahetabbaṁ. puna ca paraṁ mahārāja māgaviko
kālaṁ kammassa jānāti evameva kho mahārāja yoginā yogāvacarena
paṭisallānassa kālo jānitabbo ayaṁ kālo paṭisallānassa
ayaṁ kālo nikkhamanāyāti. idaṁ mahārāja māgavikassa tatiyaṅgaṁ
gahetabbaṁ. puna ca paraṁ mahārāja māgaviko migaṁ disvā hāsamabhijaneti
imaṁ lacchāmīti evameva kho mahārāja yoginā yogāvacarena ārammaṇe
abhiratiṁ labhitvā hāsamabhijanetabbaṁ uttarivisesaṁ adhigacchissāmīti.

page number: 525

idaṁ mahārāja māgavikassa catutthaṅgaṁ gahetabbaṁ. bhāsitaṁ cetaṁ
mahārāja therena mogharājena
ārammaṇe labhitvāna pahitattena bhikkhunā
bhiyyo hāso janetabbo adhigacchissāmi uttarinti.
bhante nāgasena bāḷisikassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja bāḷisiko
nāma baḷisena macche uddharati evameva kho mahārāja yoginā
yogāvacarena ñāṇena uttariṁ sāmaññaphalāni uddharitabbāni. idaṁ
mahārāja bāḷisikassa paṭhamaṅgaṁ gahetabbaṁ. puna ca paraṁ mahārāja
bāḷisiko parittakaṁ vadhitvā vipulaṁ lābhaṁ adhigacchati evameva kho
mahārāja yoginā yogāvacarena parittalokāmisamattakaṁ pariccajitabbaṁ.
lokāmisamattakaṁ mahārāja pariccajitvā yogī yogāvacaro vepullaṁ
sāmaññaṁ vasībhāvaṁ pāpuṇāti. idaṁ mahārāja bāḷisikassa dutiyaṅgaṁ
gahetabbaṁ. bhāsitaṁ cetaṁ mahārāja therena rāhulena
animittaṁ vimokkhaṁ vā suññatāpaṇihitaṁ pica
cattāro phale chaḷabhiññā vajitvā lokāmisaṁ labhatīti.
bhante nāgasena tacchakassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja tacchako
nāma kāḷasuttaṁ anulometvā rukkhaṁ tacchati evameva kho mahārāja
yoginā yogāvacarena jinasāsane anulomayitvā sīlapaṭhaviyaṁ patiṭṭhahitvā
saddhāhatthena paññāvāsiṁ gahetvā kilesā tacchetabbā.

page number: 526

idaṁ mahārāja tacchakassa paṭhamaṅgaṁ gahetabbaṁ. puna ca paraṁ
mahārāja tacchako phegguṁ apaharitvā sāraṁ ādiyati evameva kho
mahārāja yoginā yogāvacarena sassatucchedaṁ taṁ jīvaṁ taṁ sarīraṁ
aññaṁ jīvaṁ aññaṁ sarīraṁ taduttamaṁ aññaduttamaṁ akataṁ abhabbaṁ
apurisakāraṁ abrahmacariyavāsaṁ sattavināsaṁ asantaṁ sabhāveva sattānaṁ
tathāvasaṁ saṅkhārasassatabhāvaṁ yo karoti so paṭisaṁvedayati añño
karoti añño paṭisaṁvedayati kammaphaladassanā ca kiriyaphaladiṭṭhi ca
iti evarūpāni ceva aññāni ca vivādapathāni apanetvā saṅkhārānaṁ
sabhāvaṁ paramasuññataṁ nijjīvaṁ vigattaṁ sattānupalabbhaṁ aniccaṁ suññataṁ
ādiyitabbaṁ. idaṁ mahārāja tacchakassa dutiyaṅgaṁ gahetabbaṁ. bhāsitaṁ
cetaṁ mahārāja bhagavatā suttanipāte
karaṇḍavaṁ niddhamatha kasambuṁ avakassatha
tato palāse vāhetha assamaṇe samaṇamānine
niddhamitvāna pāpicche pāpāacāragocare
suddhā suddhehi saṁvāsaṁ kappayvaho patissatāti.
makkaṭavaggo chaṭṭho.
tassuddānaṁ
makkaṭo dārako kummo pavanaṁ rukkho ca pañcamo
megho maṇi māgaviko bāḷisī tacchakena vāti.
------------

page number: 527

bhante nāgasena kumbhassa ekaṅgaṁ gahetabbanti yaṁ vadesi
katamantaṁ ekaṅganti. yathā mahārāja kumbho nāma sampuṇṇo
na saddāyati evameva kho mahārāja yoginā yogāvacarena āgame
adhigame pariyattiyā sāmaññapāramiṁ patvā na saddāyitabbaṁ na
tena lābhena māno karaṇīyo na dappo uppādetabbo nihatamānena
nihatadappena bhavitabbaṁ ujubhūtena amukharena avikatthinā. idaṁ mahārāja
kumbhassa ekaṅgaṁ gahetabbaṁ. bhāsitaṁ cetaṁ mahārāja bhagavatā
yadūnakaṁ taṁ sanati yaṁ pūraṁ santameva taṁ
aḍḍhakumbhūpamo bālo rahado pūrova paṇḍitoti.
bhante nāgasena kāḷāyasassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja kāḷāyaso
nāma supito vahati evameva kho mahārāja yoginā yogāvacarena
mānasaṁ yoniso manasikāre supitaṁ vahitabbaṁ. idaṁ mahārāja
kāḷāyasassa paṭhamaṅgaṁ gahetabbaṁ. puna ca paraṁ mahārāja kāḷāyaso
sakiṁ pivitvā udakaṁ na vamati evameva kho mahārāja yoginā
yogāvacarena yo sakiṁ uppanno pasādo na puna so vamitabbo
uḷāro buddho svākkhāto dhammo supaṭipanno saṁghoti rūpaṁ aniccaṁ
vedanā aniccā saññā aniccā saṁkhārā aniccā viññāṇaṁ
aniccanti yaṁ sakiṁ uppannaṁ ñāṇaṁ na puna taṁ vamitabbaṁ. idaṁ
mahārāja kāḷāyasassa dutiyaṅgaṁ gahetabbaṁ. bhāsitaṁ cetaṁ mahārāja
bhagavatā

page number: 528

dassanamhi parisodhito naro
ariyadhamme niyato visesagū
na pavedhati anekabhāgaso
sabbato ca mukhabhāvā tatheva soti.
bhante nāgasena chattassa tīṇaṅgāni gahetabbānīti yaṁ vadesi
katamāni tāni tīṇaṅgānīti. yathā mahārāja chattaṁ nāma uparimuddhani
carati evameva kho mahārāja yoginā yogāvacarena kilesānaṁ
uparimuddhani carena bhavitabbaṁ. idaṁ mahārāja chattassa paṭhamaṅgaṁ
gahetabbaṁ. puna ca paraṁ mahārāja chattaṁ muddhanupatthambho evameva
kho mahārāja yoginā yogāvacarena yoniso manasikārānupatthambhena
bhavitabbaṁ. idaṁ mahārāja chattassa dutiyaṅgaṁ gahetabbaṁ. puna ca
paraṁ mahārāja chattaṁ vātātapameghavuṭṭhiyo paṭihanati evameva kho
mahārāja yoginā yogāvacarena nānāvādavividhadiṭṭhiputhusamaṇabrāhmaṇānaṁ
maggavātatividhaggisantāpakilesavuṭṭhiyo paṭihanitabbā. idaṁ
mahārāja chattassa tatiyaṅgaṁ gahetabbaṁ. bhāsitaṁ cetaṁ mahārāja therena
sārīputtena dhammasenāpatinā
yathā pi chattaṁ vipulaṁ acchiddaṁ thirasaṁhitaṁ
vātātapaṁ nivāreti mahatī meghavuṭṭhiyo
tatheva buddhaputtopi sīlachattadharo suci
kilesavuṭṭhiṁ vāreti santāpatividhaggayoti.
bhante nāgasena khettassa tīṇaṅgāni gahetabbānīti yaṁ vadesi

page number: 529

katamāni tāni tīṇaṅgānīti. yathā mahārāja khettaṁ nāma mātikāya
sampannaṁ hoti tāya ca pana mātikāya udakaṁ āharitvā khettaṁ
pavesetvā dhaññaṁ pālenti evameva kho mahārāja yoginā
yogāvacarena sucaritavattapaṭipattimātikāya sampannena bhavitabbaṁ. idaṁ
mahārāja khettassa paṭhamaṅgaṁ gahetabbaṁ. puna ca paraṁ mahārāja
khettaṁ mariyādāsampannaṁ hoti tāya ca mariyādāya udakaṁ rakritvā
dhaññaṁ paripācenti evameva kho mahārāja yoginā yogāvacarena
sīlamariyādāsampannena bhavitabbaṁ tāya sīlamariyādāya sāmaññaṁ rakkhitvā
cattāri sāmaññaphalāni gahetabbāni. idaṁ mahārāja khettassa
dutiyaṅgaṁ gahetabbaṁ. puna ca paraṁ mahārāja khettaṁ uṭṭhānasampannaṁ
hoti sāmikassa hāsajananaṁ appaṁ pi bījaṁ vuttaṁ bahuphalaṁ hoti bahūpi
vuttaṁ bahutaraṁ hoti evameva kho mahārāja yoginā yogāvacarena
uṭṭhānasampannena vipulaphaladāyinā bhavitabbaṁ dāyakānaṁ hāsajanakena
bhavitabbaṁ yathā mahārāja appaṁ dinnaṁ bahuṁ hoti bahuṁ dinnaṁ bahutaraṁ
hoti. idaṁ mahārāja khettassa tatiyaṅgaṁ gahetabbaṁ. bhāsitaṁ
cetaṁ mahārāja therena upālinā vinayadharena
khettūpamena bhavitabbaṁ uṭṭhānavipuladāyinā
esa khettavaro nāma yo dadāti vipulaṁ phalanti.
bhante nāgasena agadassa dve aṅgāni gahetabbānīti yaṁ
vadesi katamāni tāni dve aṅgānīti. yathā mahārāja agade

page number: 530

kimiyo na saṇṭhahanti evameva kho mahārāja yoginā yogāvacarena
mānase kilesā na saṇṭhāpitabbā. idaṁ mahārāja agadassa
paṭhamaṅgaṁ gahetabbaṁ. puna ca paraṁ mahārāja agadaṁ daṭṭhuphuṭṭhadiṭṭha-
asitapītakhāyitasāyitaṁ sabbaṁ visaṁ paṭihanati evameva kho mahārāja
yoginā yogāvacarena rāgadosamohamānadiṭṭhivisaṁ paṭihanitabbaṁ. idaṁ
mahārāja agadassa dutiyaṅgaṁ gahetabbaṁ. bhāsitaṁ cetaṁ mahārāja bhagavatā
saṅkhārānaṁ sabhāvatthaṁ daṭṭhukāmena yoginā
agadeneva bhavitabbaṁ kilesavisanāsaneti.
bhante nāgasena bhojanassa tīṇaṅgāni gahetabbānīti yaṁ vadesi
katamāni tāni tīṇaṅgānīti. yathā mahārāja bhojanaṁ nāma
sabbasattānaṁ upatthambho evameva kho mahārāja yoginā yogāvacarena
sabbasattānaṁ upatthambhena bhavitabbaṁ. idaṁ mahārāja bhojanassa
paṭhamaṅgaṁ gahetabbaṁ. puna ca paraṁ mahārāja bhojanaṁ sattānaṁ balaṁ
vaḍḍheti evameva kho mahārāja yoginā yogāvacarena puññavuddhiyā
vaḍḍhitabbaṁ. idaṁ mahārāja bhojanassa dutiyaṅgaṁ gahetabbaṁ.
puna ca paraṁ mahārāja bhojanaṁ sabbasattānamabhipatthitaṁ evameva kho
mahārāja yoginā yogāvacarena sabbalokābhipatthitena bhavitabbaṁ.
idaṁ mahārāja bhojanassa tatiyaṅgaṁ gahetabbaṁ. bhāsitaṁ cetaṁ mahārāja
therena mogharājena
sakasāmaññaniyamena sīlena paṭipattiyā
patthitena bhavitabbaṁ sabbalokassa yogināti.

page number: 531

bhante nāgasena issatthassa cattāri aṅgāni gahetabbānīti
yaṁ vadesi katamāni tāni cattāri aṅgānīti. yathā mahārāja
issattho nāma sare pātayanto ubho pāde paṭhaviyaṁ daḷhaṁ
patiṭṭhapeti jānuṁ avicalaṁ karoti kaṇṇaṁ sandhimhi ṭhapeti kāyaṁ
paṭipatthambhaṁ karoti dve hatthe sandhiyaṭṭhānaṁ āropeti muṭṭhiṁ pīḷayati
aṅguliyo nirantaraṁ karoti gīvaṁ paggaṇhāti cakkhumukhāni pidahati
nimittaṁ ujuṁ karoti hāsamuppādeti vijjhissāmīti evameva kho
mahārāja yoginā yogāvacarena sīlapaṭhaviyaṁ viriyapāde daḷhaṁ
patiṭṭhapetabbaṁ khantisoraccaṁ avicalaṁ kātabbaṁ saṁvare cittaṁ ṭhapetabbaṁ
saṁyamaniyame attānaṁ upanetabbaṁ icchāmucchā pīḷayitabbā yoniso
manasikārena cittaṁ nirantaraṁ kātabbaṁ viriyaṁ paggahetabbaṁ cha dvārā
pidahitabbā sati upaṭṭhāpetabbā hāsaṁ uppādetbbaṁ sabbakilese
ñāṇanārācena vijjhissāmīti. idaṁ mahārāja issatthassa paṭhamaṅgaṁ
gahetabbaṁ. puna ca paraṁ mahārāja issattho āḷakaṁ pariharati
vaṅkaṁ jimhaṁ kuṭilaṁ nārācaṁ ujukaraṇāya evameva kho mahārāja
yoginā yogāvacarena imasmiṁ kāye satipaṭṭhānāaḷakaṁ pariharitabbaṁ
vaṅkaṁ jimhaṁ kuṭilaṁ cittaṁ ujukaraṇāya. idaṁ mahārāja issatthassa
dutiyaṅgaṁ gahetabbaṁ. puna ca paraṁ mahārāja issattho lakkhe
upāseti evameva kho mahārāja yoginā yogāvacerena imasmiṁ
kāye upāsitabbaṁ. kathaṁ mahārāja yoginā yogāvacarena imasmiṁ
kāye upāsitabbaṁ. aniccato upāsitabbaṁ dukkhato anattato

page number: 532

rogato gaṇḍato sallato aghato ābādhato parato palokato
ītito upaddavato bhayato upasaggato calato pabhaṅguto adhuvato
aleṇato attāṇato asaraṇato asaraṇībhūtato tucchato suññato
ādīnavato vipariṇāmadhammato asārato bhayamūlato vadhakato sāsavato
sāsaṅkato saṁkhatato māramissato jātidhammato jarādhammato
byādhidhammato maraṇadhammato sokadhammato paridevadhammato
upāyāsadhammatoti. evaṁ kho mahārāja yoginā yogāvacarena imasmiṁ
kāye upāsitabbaṁ. idaṁ mahārāja issatthassa tatiyaṅgaṁ gahetabbaṁ.
puna ca paraṁ mahārāja issattho sāyaṁ pātaṁ upāsati evameva
kho mahārāja yoginā yogāvacarena sāyaṁ pātaṁ ārammaṇe
upāsitabbaṁ. idaṁ mahārāja issatthassa catutthaṅgaṁ gahetabbaṁ.
bhāsitaṁ cetaṁ mahārāja therena sārīputtena dhammasenāpatinā
yathā issatthako nāma sāyapātaṁ upāsati
upāsanaṁ na riñcanto labhati bhattavetanaṁ
tatheva buddhaputtopi karoti kāyupāsanaṁ
kāyupāsanaṁ na riñcanto arahattamadhigacchatīti.
issatthassa pañho pañcamo.
------------------

page number: 533

iti chasu kaṇḍesu bāvīsativaggapaṭimaṇḍitesu dvāsaṭṭhiadhikā
dvesatā ca imasmiṁ potthake āgatā milindapañhā samattā.
anāgatā ca pana dvācattāḷisā honti āgatā ca anāgatā ca
sabbā samodhānetvā catūhi adhikā tisatapañhā honti sabbā va
milindapañhāti saṁkhyaṁ gacchanti.
rañño ca therassa ca pucchāvisajjanāvasāne caturāsītisata-
sahassayojanabahalā udakapariyantaṁ katvā ayaṁ mahāpaṭhavī chadhā pakampittha
vijjulatā nicchariṁsu devatā dibbapupphavassaṁ pavassiṁsu mahābrahmā
sādhukāramakāsi mahāsamuddakucchiyaṁ meghatthanitanigghoso viya mahāghoso
ahosi. iti so milindo rājā ca orodhagaṇā ca sirasā
añjaliṁ paṇāmetvā vandiṁsu.
milindo rājā ativiya pamuditahadayo sumathitamānahadayo
buddhasāsane sāramatino ratanattaye sunikkaṅkho niggumbo nijjaṭo
hutvā therassa ca guṇesu pabbajjāsupaṭipadāiriyāpathesu ca ativiya
pasanno vissaṭṭho nirālayo nihatamānadappo uddhaṭadāṭho viya
bhujagindo evamāha sādhu sādhu bhante nāgasena buddhavisayo pañho
tayā visajjito imasmiṁ buddhasāsane ṭhapetvā dhammasenāpati-
sārīputtattheraṁ añño tayāsadiso pañhāvisajjane natthi. khamatha me
bhante nāgasena mama accayaṁ. upāsakaṁ maṁ bhante nāgasena
dhāretha ajjatagge pāṇupetaṁ saraṇaṁ gatanti.
tadā rājā balakāyehi nāgasenattheraṁ payirupāsitvā milindaṁ

page number: 534

nāma mahāvihāraṁ kāretvā therassa niyyādetvā catūhi paccayehi
koṭisatehi khīṇāsavehi bhikkhūhi saddhiṁ nāgasenattheraṁ paricari. punapi
therassa paññāya pasīditvā puttassa rajjaṁ niyyādetvā agārasmā
anagāriyaṁ pabbajitvā vipassanaṁ vaḍḍhetvā arahattaṁ pāpuṇīti.
tena vuttaṁ
paññā pasaṭṭhā lokasmiṁ gatā saddhammaṭhītiyā
paññāya vimatiṁ hantvā santiṁ papponti paṇḍitā
yasmiṁ khandhe ṭhitā paññā sati yattha anūnakā
pūjāvisesassa dharo aggo sova anuttaro
tasmā hi paṇḍito poso sukhaṁ sampassamattano
paññavantābhipūjeyya cetiyaṁ viya pūjiyanti.
milindassa ceva nāgasenattherassa ca
pañhāpucchāveyyākaraṇappakaraṇaṁ samattaṁ.


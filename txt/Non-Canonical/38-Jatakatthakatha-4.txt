
page number: 001

tikanipātajātakaṭṭhakathā
saṅkappavaggavaṇṇanā
-------
saṅkapparāgajātakaṁ
saṅkapparāgadhotenāti idaṁ satthā jetavane viharanto ukkaṇṭhitabhikkhuṁ
ārabbha kathesi.
sāvatthīnagaravāsī kireko kulaputto satthu sāsane uraṁ datvā
pabbajitvā ekadivasaṁ sāvatthiyaṁ piṇḍāya caranto ekaṁ alaṅkatapaṭiyattaṁ
itathiṁ disvā uppannakāmarāgo anabhirato vicarati. tamenaṁ
ācariyupajjhāyādayo disvā anabhiratikāraṇaṁ pucchitvā vibbhamitukāma-
bhāvamassa ñatvā āvuso satthā nāma rāgādikilese saṁhāretvā
dametvā saccāni pakāsetvā sotāpattiphalādīni deti ehi taṁ
satthu santikaṁ nessāmāti ādāya agamaṁsu satthārā ca kinnukho
bhikkhave anicchamānakaññeva bhikkhuṁ gahetvā āgatatthāti vutte
tamatthaṁ ārocesuṁ. satthā saccaṁ kira tvaṁ bhikkhu ukkaṇṭhitoti
pucchitvā saccanti vutte kiṁkāraṇāti pucchi. so tamatthaṁ
ārocesi. atha naṁ satthā itthiyo nāmetā bhikkhu pubbe
jhānabalena vikkhambhitakilesānaṁ visuddhasattānampi saṅkilesaṁ uppādesuṁ
tādisaṁ tucchapuggalaṁ kiṁkāraṇā na saṅkilissanti visuddhāpi sattā
saṅkilissanti uttamayasasamaṅginopi āyasakyaṁ pāpuṇanti pageva

page number: 002

aparisuddhā sinerukampanakavāto purāṇapaṇṇakasaṭaṁ kiṁ na kampessati
bodhirukkhamūle nisīditvā abhisambujjhanakasattaṁ ayaṁ kileso
āḷuleti tādisaṁ kiṁ na āḷulissatīti vatvā tehi yācito
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
asītikoṭivibhave brāhmaṇamahāsālakule nibbattitvā vayappatto
takkasilāyaṁ sabbasippāni uggaṇhitvā bārāṇasiṁ paccāgantvā
kataputtadāraparigtaho mātāpitūnaṁ accayena tesaṁ matakiccāni katvā
raholokanakammaṁ karonto idaṁ dhanaṁ paññāyati yehi panetaṁ sambhūtaṁ
te na paññāyantīti āvajjento saṁvegappatto ahosi. sarīrā
sedā muñciṁsu. so gharāvāse ciraṁ vasanto mahādānaṁ datvā
kāme pahāya assumukhaṁ ñātisaṅghaṁ pariccajitvā himavantaṁ pavisitvā
ramaṇīye padese paṇṇasālaṁ māpetvā uñchācariyāya vanamūlaphalādīhi
yāpento nacirasseva abhiññā ca samāpattiyo ca uppādetvā
jhānakīḷaṁ kīḷanto ciraṁ vasitvā cintesi manussapathaṁ gantvā
loṇambilaṁ upasevissāmi evaṁ me sarīrañceva thiraṁ bhavissati
jaṅghavihāro ca me kato bhavissati ye ca mādisassa sīlavantassa
bhikkhaṁ vā dassanti abhivādanādīni vā karissanti te saggapuraṁ
pūressantīti. so himavantā otaritvā anupubbena cārikañcaramāno
bārāṇasiṁ patvā suriyatthaṅgamanavelāya vasanaṭṭhānaṁ olokento
rājuyyānaṁ disvā idaṁ paṭisallānasārūpaṁ ettha

page number: 003

vasissāmīti uyyānaṁ pavisitvā aññatarasmiṁ rukkhamūle nisinno jhānasukhena
rattiṁ khepetvā punadivase katasarīrapaṭijaggano pubbaṇhasamaye
jaṭājinavakkalāni saṇṭhapetvā bhikkhābhājanaṁ ādāya santindriyo
santamānaso iriyāpathasampanno yugamattadassano hutvā sabbākārasampannāya
attano rūpasiriyā lokassa vilocanāni ākaḍḍhanto nagaraṁ pavisitvā
bhikkhāya caranto rañño nivesanadvāraṁ sampāpuṇi. rājā mahātale
caṅkamanto vātapānantarena bodhisattaṁ disvā iriyāpathasmiṁyevassa
pasīditvā sace santadhammo nāma atthi imassa abbhantare
tena bhavitabbanti cintetvā gaccha tvaṁ ca tāpasaṁ ānehīti ekaṁ
amaccaṁ āṇāpesi. so gantvā vanditvā bhikkhābhājanaṁ gahetvā
rājā bhante taṁ pakkosatīti āha. bodhisatto mahāpuñña amhe
rājā na jānātīti āha. tenahi bhante yāvāhaṁ āgacchāmi
tāva idheva hothāti vatvā rañño ārocesi. rājā añño
amhākaṁ kulupakatāpaso natthi gaccha taṁ tāpasaṁ ānehīti vatvā
sayampi vātapānena hatthaṁ pasāretvā vandanto ito etha bhanteti
āha. bodhisatto amaccassa hatthe bhikkhābhājanaṁ datvā mahātalaṁ
abhirūhi. atha naṁ rājā vanditvā rājapallaṅke nisīdāpetvā
attano atthāya sampāditehi yāgukhajjakabhattehi parivisitvā
katabhattakiccaṁ pañhaṁ pucchi pañhabyākaraṇena bhiyyoso mattāya
pasīditvā vanditvā bhante tumhe kattha vāsikā kuto āgatāti
pucchitvā himavantavāsikā mayaṁ mahārāja himavantato āgatāti

page number: 004

vutte puna kiṁkāraṇā āgatāti pucchitvā vassārattakāle
mahārāja nibaddhavāso nāma laddhuṁ vaṭṭatīti vutte tenahi bhante
rājuyyāne vasatha tumhe ca catūhi paccayehi na kilamissatha ahañca
saggasaṁvattanikaṁ puññaṁ pāpuṇissāmīti paṭiññaṁ gahetvā bhuttapātarāso
bodhisattena saddhiṁ uyyānaṁ gantvā paṇṇasālaṁ kāretvā
caṅkamaṁ māpetvā senāsanāni rattiṭṭhānadivāṭṭhānādīni sampādetvā
pabbajitaparikkhāre paṭiyādetvā sukhena vasatha bhanteti uyyānapālaṁ
sampaṭicchāpesi. bodhisatto tato paṭṭhāya dvādasa saṁvaccharāni
tattheva vasi. athekadivasaṁ rañño paccanto kuppito. so
tassa vūpasamanatthāya gantukāmo deviṁ āmantetvā bhadde tayā
tāva nagare ohiyituṁ vaṭṭatīti āha. kiṁ nissāya kathetha devāti.
sīlavantaṁ tāpasaṁ bhaddeti. deva nāhaṁ tasmiṁ pamajjissāmi
amhākaṁ ayyassa paṭijagganaṁ mama bhāro tumhe nirāsaṅkā
gacchathāti āha. rājā nikkhamitvā gato. devīpi kho bodhisattaṁ
tatheva sakkaccaṁ upaṭṭhahi. bodhisatto pana rañño gatakāle
nibaddhavelāya agantavā attano rucitāya velāya rājanivesanaṁ gantvā
bhattakiccaṁ karoti. athekadivasaṁ bodhisatte aticirāyante devī
sabbaṁ khādanīyabhojanīyaṁ paṭiyādetvā nhātvā alaṅkaritvā nīcamañcakaṁ
paññāpetvā bodhisattassa āgamanaṁ olokayamānā maṭṭhasāṭakaṁ sithilaṁ
katvā nivāsetvā nipajji. bodhisattopi velaṁ sallakkhetvā
bhikkhābhājanaṁ ādāya ākāsenāgantvā mahāvātapānadvāraṁ pāpuṇi.

page number: 005

tassa vakkalasaddaṁ sutvā sahasā uṭṭhahamānāya deviyā paridahita-
maṭṭhasāṭako bhassittha. bodhisatto visabhāgārammaṇaṁ disvā indriyāni
bhinditvā subhavaseneva olokesi. athassa jhānabalena sannisinnopi
kileso karaṇḍake pakkhittāsīviso viya phaṇaṁ katvā uṭṭhahi
khīrarukkhassa vāsiyā ākoṭitakālo viya ahosi. kilesuppādanena
saheva jhānaṅgāni parihāyiṁsu. indriyāni aparipuṇṇāni ahesuṁ.
sayaṁ pakkhacchinnakāko viya ahosi. so pubbe viya nisīditvā
bhattakiccampi kātuṁ nāsakkhi nisīdāti vuccamānopi na nisīdi.
athassa devī sabbaṁ khādanīyaṁ bhojanīyaṁ bhikkhābhājaneyeva pakkhipi.
yathā ca pubbe bhattakiccaṁ katvā sīhapañjarena nikkhamitvā ākāseneva
gacchati evaṁ taṁdivasaṁ gantuṁ nāsakkhi bhattaṁ pana
gahetvā mahānisseṇiyā otaritvā uyyānaṁ agamāsi. devīpi
tassa attani paṭibaddhacittattaṁ aññāsi. so uyyānaṁ gantvā
bhattaṁ abhuñjitvāva heṭṭhāmañce pakkhipitvā deviyā evarūpā
hatthā sobhā pādā sobhā evarūpaṁ kaṭipariyosānaṁ evarūpaṁ
ūrulakkhaṇanti ādīni vilapanto sattāhaṁ nipajji. bhattaṁ pūtikaṁ ahosi
nīlamakkhikāhi parikiṇṇaṁ. atha rājā paccantaṁ vūpasametvā paccāgato
alaṅkatapaṭiyattaṁ nagaraṁ padakkhiṇaṁ katvā rājanivesanaṁ agantvā
bodhisattaṁ passissāmīti uyyānaṁ gantvā uklāpaṁ assamapadaṁ disvā
pakkanto bhavissatīti paṇṇasāladvāraṁ vivaritvā anto paviṭṭho taṁ
nipannakaṁ disvā kenaci aphāsukena bhavitabbanti cintetvā pūtibhattaṁ

page number: 006

chaḍḍāpetvā paṇṇasālaṁ paṭijaggitvā bhante kiṁ te aphāsukanti
pucchi. viddhosmi mahārājāti. rājā mama paccāmittehi mayi
okāsaṁ alabhantehi piyaṭṭhānamassa dubbalaṁ karissāmāti āgantvā
esa viddho bhavissati maññeti sarīraṁ parivattetvā viddhaṭṭhānaṁ
olokento vedhaṁ adisvā kattha viddhosi bhanteti pucchi.
bodhisatto nāhaṁ mahārāja aññehi viddho ahaṁ pana attanāva
attānaṁ hadaye vijjhāmīti vatvā uṭṭhāya nisīditvā imā gāthā
avoca
saṅkapparāgadhotena vitakkanisitena ca
nevālaṅkatabhadrena nausukārakatena ca
nakaṇṇāyatamuttena napi morupasevinā
tenamhi hadaye viddho sabbaṅgapariḷāhinā
āvedhañca na passāmi yato ruhiramassave
yāva ayoniso cittaṁ sayaṁ me dukkhamābhatanti.
tattha saṅkapparāgadhotenāti kāmavitakkasampayuttarāgadhotena.
vitakkanisitena cāti teneva rāgodakena vitakkapāsāṇanisitena.
nevālaṅkatabhadrenāti anālaṅkatena vibhacchenāti attho. na
usukārakatena cāti usukārehipi akatena. nakaṇṇāyatamuttenāti
yāva dakkhiṇakaṇṇacūḷikaṁ ākaḍḍhitvā amuttakena. na pi morupasevināti
morapattagijjhapattādīhi akatupasevanena. tenamhi hadaye viddhoti
tena kilesakaṇḍena hadaye viddho. sabbaṅgapariḷāhināti.

page number: 007

sabbāni aṅgāni paridahanasamatthena mahārāja tenamhi kilesakaṇḍena
hadaye viddho viddhakālato paṭṭhāya mama aggipadittāniva sabbāni
aṅgāni dayhantīti dasseti. āvedhañca na passāmīti viddhaṭṭhānañca
na passāmi. yato ruhiramassaveti yato me āvedhā lohitaṁ
pagghareyya taṁ na passāmīti attho. yāva ayoniso cittanti ettha
yāvāti daḷhaṭṭhe nipāto ativiya daḷhaṁ katvā ayoniso cittaṁ
viddhanti attho. sayaṁ me dukkhamābhatanti attanāva mayā attano
dukkhaṁ ānītanti.
evaṁ bodhisatto imāhi tīhi gāthāhi rañño dhammaṁ desetvā
rājānaṁ paṇṇasālāto bahi katvā kasiṇaparikammaṁ katvā naṭṭhajjhānaṁ
uppādetvā paṇṇasālāya nikkhamitvā ākāse nisinno rājānaṁ
ovaditvā mahārāja ahaṁ himavantameva gamissāmīti vatvā na
sakkā bhante gantunti vuccamānopi mahārāja mayā idha vasantena
evarūpo vippakāro patto idāni na sakkā idheva vasitunti
rañño yācantasseva ākāse uppatitvā himavantaṁ gantvā yāvatāyukaṁ
ṭhatvā jīvitapariyosāne brahmalokupago ahosi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu arahatte patiṭṭhāsi.
keci sotāpannā keci sakadāgāmino keci anāgāmino ahesuṁ
tadā rājā ānando ahosi tāpaso pana ahamevāti.
saṅkapparāgajātakaṁ paṭhamaṁ

page number: 008

tilamuṭṭhijātakaṁ
ajjāpi me taṁ manasīti idaṁ satthā jetavane viharanto aññataraṁ
kodhanaṁ bhikkhuṁ ārabbha kathesi.
aññataro kira bhikkhu kodhano ahosi upāyāsabahulo appampi
vutto samāno kuppi abhisajji kopañca dosañca apaccayañca
pātvākāsi. athekadivasaṁ bhikkhū dhammasabhāyaṁ kathaṁ samuṭṭhāpesuṁ
āvuso asuko nāma bhikkhu kodhano upāyāsabahulo uddhane pakkhittaloṇo
viya kaṭakaṭāyanto vicarati evarūpe nikkodhane sāsane pabbajito
samāno kodhanamattampi niggaṇhituṁ na sakkotīti. satthā tesaṁ
kathaṁ sutvā ekaṁ bhikkhuṁ pesetvā taṁ bhikkhuṁ pakkosāpetvā saccaṁ kira
tvaṁ bhikkhu kodhanoti pucchitvā saccaṁ bhanteti vutte na bhikkhave idāneva
pubbepāyaṁ kodhano ahosīti vatvā tehi yācito atītaṁ āhari.
atīte bārāṇasiyaṁ brahmadatte rajjaṁ kārente tassa putto
brahmadattakumāro nāma ahosi. porāṇakarājāno ca attano
putte evameva te nīhaṭamānadappā sītuṇhakkhamā lokacārittañca
jānissantīti attano nagare disāpāmokkhe ācariye vijjamānepi
sippuggahaṇatthāya dūre tiroraṭṭhaṁ pesenti. tasmā sopi rājā
soḷasavassuddesikaṁ puttaṁ pakkosāpetvā ekatalikaupāhanā ca
paṇṇacchattañca kahāpaṇasahassañca datvā tāta takkasilaṁ gantvā
sippaṁ uggaṇhāhīti pesesi. so sādhūti sampaṭicchitvā

page number: 009

mātāpitaro vanditvā nikkhamitvā anupubbena takkasilaṁ patvā ācariyassa
gehaṁ pucchitvā agamāsi. ācariyo ca tasmiṁ kāle māṇavakānaṁ
sippaṁ vācetvā uṭṭhāya gharadvāre ekamante nisīdi. so tattha
gantvā tasmiṁ ṭhāne ṭhitaṁ ācariyaṁ addasa disvāna tattheva
upāhanā omuñcitvā chattaṁ apanetvā ācariyaṁ vanditvā aṭṭhāsi.
so tassa kilantabhāvaṁ ñatvā āgantukasaṅgahaṁ kāresi. kumāro
bhuttabhojano thokaṁ vissamitvā ācariyaṁ upasaṅkamitvā vanditvā
aṭṭhāsi kuto āgatosi tātāti vutte bārāṇasitoti āha.
kassa puttosīti. bārāṇasīraññoti. kenatthenāgatosīti.
sippuggahaṇatthāya āgatācariyāti. kinte ācariyabhāgo ābhato
udāhu dhammantevāsiko hotukāmosīti. so ācariyabhāgo me
ābhatoti vatvā ācariyassa pādamūle sahassatthavikaṁ ṭhapetvā
vandi. dhammantevāsikā hi divā ācariyassa kammaṁ katvā rattiṁ
uggaṇhanti. ācariyabhāgadāyakā gehe jeṭṭhaputtā viya hutvā
sippameva uggaṇhanti. tasmā sopi ācariyo sallahukena
subhanakkhattena kumārassa sippaṁ vitthārena paṭṭhapesi. kumāropi sippaṁ
uggaṇhanto ekadivasaṁ ācariyena saddhiṁ nhāyituṁ agamāsi.
athekā mahallikā itthī tile nitthuse katvā pattharitvā rakkhamānā
nisīdi. kumāro seditatile disvā khāditukāmo hutvā ekaṁ
tilamuṭṭhiṁ gahetvā khādi. mahallikā taṇhāluko esoti kiñci
avatvā tuṇhī ahosi. so punadivasepi tāya velāya tatheva

page number: 010

akāsi. sāpi naṁ na kiñci āha. itaro tatiyadivasepi tatheva
akāsi. tadā mahallikā disvā disāpāmokkho ācariyo
attano antevāsikehi maṁ vilumpāpetīti bāhā paggayha kandantī
vilapati. ācariyo nivattitvā kiṁ etaṁ ammāti pucchi. sāmi
antevāsiko te mayā katānaṁ seditatilānaṁ ajjekaṁ muṭṭhiṁ khādi
hiyyo ekaṁ pare ekaṁ nanu evaṁ khādanto mama santakaṁ sabbaṁ
nāsessatīti. amma mā rodi mūlante dāpessāmīti. na
me sāmi mūlena attho yathā punesa kumāro evaṁ na karoti
tathā taṁ sikkhāpehīti. ācariyo tenahi passa ammāti dvīhi
māṇavehi taṁ kumāraṁ dvīsu hatthesu gāhāpetvā veḷupesikaṁ gahetvā
puna evaṁ mā akāsīti tikkhattuṁ piṭṭhiyaṁ pahari. kumāro ācariyassa
kujjhitvā rattāni akkhīni katvā pādapiṭṭhito yāva kesamatthakā
olokesi. sopissa kujjhitvā olokitabhāvaṁ aññāsi.
kumāro sippaṁ niṭṭhāpetvā anuyogaṁ datvā mārāpetabbo esa
mayāti tena katadosaṁ hadayeva ṭhapetvā gamanakāle ācariyaṁ vanditvā
yadā ahaṁ ācariya bārāṇasiyaṁ rajjaṁ patvā tumhākaṁ santike
pesissāmi tadā tumhe āgaccheyyāthāti susineho viya paṭiññaṁ
gahetvā pakkāmi. so bārāṇasiṁ gantvā mātāpitaro vanditvā
sippaṁ dassesi. rājā jīvamānena me putto diṭṭho jīvamānovassa
rajjasiriṁ passissāmīti puttaṁ rajje patiṭṭhapesi. so rajjasiriṁ
anubhavamāno ācariyena katadosaṁ saritvā uppannakodho

page number: 011

mārāpessāmi nanti pakkosanatthāya ācariyassa dūtaṁ pāhesi.
ācariyo taruṇakāle naṁ saññāpetuṁ na sakkhissāmīti agantvā
tassa rañño majjhimavayakāle idāni naṁ saññāpetuṁ sakkhissāmīti
gantvā rājadvāre ṭhatvā takkasilāacariyo āgatoti ārocāpesi.
rājā tuṭṭhahaṭṭho brāhmaṇaṁ pakkosāpetvā taṁ attano
santikaṁ āgataṁ disvāva kodhaṁ uppādetvā rattāni akkhīni katvā
amacce āmantetvā bho ajjāpi me ācariyena pahaṭaṭṭhānaṁ
rujjati ācariyo nalāṭena maccuṁ ādāya marissāmīti āgato
ajjassa jīvitaṁ natthīti vatvā purimā dve gāthā avoca
ajjāpi me taṁ manasi yaṁ maṁ tvaṁ tilamuṭṭhiyā
bāhāyaṁ maṁ gahetvāna laṭṭhiyā anutālayi
nanu jīvite na ramasi yenāsi brāhmaṇāgato
yaṁ maṁ bāhā gahetvāna tikkhattuṁ anutālayīti
tattha yaṁ maṁ bāhāyaṁ manti dvīsu padesu upayogavacanaṁ
anutālanaggahaṇāpekkhaṁ yaṁ maṁ tvaṁ tilamuṭṭhiyā kāraṇā anutālayi
anutālento ca bāhāyaṁ maṁ gahetvā anutālayi taṁ anutālanaṁ
ajjāpi mama manasīti ayamettha attho. nanu jīvite na ramasīti
maññe tvaṁ attano jīvitamhi nābhiramasi. yenāsi brāhmaṇāgatoti
yasmā brāhmaṇa idha mama santikaṁ āgatosi. yaṁ maṁ bāhā
gahetvānāti yaṁ mama bāhuṁ gahetvāna bāhāyaṁ gahetvātipi
attho. tikkhattuṁ anutālayīti tayo vāre veḷulaṭṭhiyā

page number: 012

tālesi. ajjadāni tassa phalaṁ vindāhīti ācariyaṁ maraṇena
tajjento evamāha.
taṁ sutvā ācariyo tatiyaṁ gāthamāha
ariyo anariyaṁ kubbaṁ yo daṇḍena nisedhati
sāsanaṁ taṁ na taṁ veraṁ iti naṁ paṇḍitā vidūti.
tattha ariyoti satthādhivacanametaṁ. so panesa ariyo
catubbidho hoti ācārāriyo dassanāriyo liṅgāriyo paṭivedhāriyoti.
tattha manusso vā hotu tiracchāno vā ariyācāre ṭhito ācārāriyo
nāma. vuttampi cetaṁ
ariyaṁ vattasī vaṅkaṁ yo piṇḍamapacāyati
cajāmi te taṁ bhattāraṁ gacchathubho yathāsukhanti.
rūpena pana iriyāpathena ca pāsādikena dassanīyena samannāgato
dassanāriyo nāma. vuttampi cetaṁ
ariyāvakāsosi pasannanetto
katamaṁ bhavaṁ pabbajito kulamhā
kathannu cittāni pahāya bhoge
pabbaji nikkhamma gharā sapaññoti.
nivāsanapārupanaliṅgaggahaṇena ca samaṇasadiso hutvā vicaranto
dussīlopi liṅgāriyo nāma yaṁ sandhāya vuttaṁ
chadanaṁ katvāna subbatānaṁ
pakkhandī kuladūsako pagabbho

page number: 013

māyāvī asaññato palāpo
paṭirūpena caraṁ sa maggadūsīti 1-.
buddhādayo pana paṭivedhāriyo nāma. tena vuttaṁ ariyā vuccanti
buddhā ca paccekabuddhā ca buddhasāvakā cāti. tesu idha ācārāriyo
adhippeto. anariyanti dussīlaṁ pāpadhammaṁ. kubbanti pāṇātipātādikaṁ
pañcavidhadussīlakammaṁ karontaṁ ekameva vā etaṁ atthapadaṁ anariyaṁ
hīnaṁ lāmakaṁ pañcaverabhayakammaṁ karontaṁ puggalaṁ. yoti so
ca khattiyādīsu yokoci. daṇḍenāti yena kenaci paharaṇakena.
nisedhatīti mā puna evarūpaṁ karīti paharanto vāreti. sāsanaṁ taṁ
na taṁ veranti mahārāja akattabbaṁ karonte puttadhītaro vā
antevāsike vā evaṁ paharitvā nisedhanannāma imasmiṁ loke sāsanaṁ
anusiṭṭhi ovādo (so) na veraṁ. iti naṁ paṇḍitā vidūti evameva
taṁ paṇḍitā jānanti. tasmā mahārāja tvampi evaṁ jānāhi evarūpe
ṭhāne veraṁ kātuṁ nārahasi sacepi tvaṁ mahārāja mayā evaṁ sikkhāpito
na bhavissa gacchante kāle pūvasakkhalikādīni ceva phalādīni ca
haranto corakammesu paluddho anupubbena sandhicchedapanthaghāṭagāma-
ghāṭakādīni katvā rājāparādhiko coroti sahoḍhaṁ gahetvā rañño
dassito gacchathassa dosānurūpaṁ daṇḍaṁ karothāti daṇḍabhayaṁ apāpuṇissa
kuto te evarūpā sampatti abhavissa nanu mampi nissāya imaṁ
issariyaṁ tayā suladdhanti evaṁ ācariyo rājānaṁ saññāpesi.

footnote: 1 khu. su. 280.

page number: 014

parivāretvā ṭhitā amaccāpi tassa kathaṁ sutvā saccaṁ deva
idaṁ issariyaṁ tumhākaṁ ācariyassa santakanti āhaṁsu. tasmiṁ khaṇe
rājā ācariyassa guṇaṁ sallakkhetvā sabbaṁ issariyaṁ te ācariya
dammi rajjaṁ sampaṭicchāti āha. ācariyo na me mahārāja
rajjenatthoti paṭikkhipi. rājā takkasilaṁ pesetvā ācariyassa
puttadāraṁ ānāpetvā mahantaṁ issariyaṁ datvā tameva purohitaṁ
katvā pituṭṭhāne ṭhapetvā tassa ovāde ṭhito dānādīni puññāni
katvā saggaparāyano ahosi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne kodhano bhikkhu anāgāmiphale patiṭṭhahi.
aññe sotāpannā sakadāgāmino ca ahesuṁ. tadā rājā kodhano
bhikkhu ahosi. ācariyo pana ahameva sammāsambuddhoti.
tilamuṭṭhijātakaṁ dutiyaṁ
-------
maṇikaṇṭhajātakaṁ
mamannapānanti idaṁ satthā āḷaviṁ nissāya aggāḷave cetiye
viharanto kuṭikārasikkhāpadaṁ ārabbha kathesi.
āḷavikā hi bhikkhū saññācikāya kuṭikāyo kārayamānā
yācanabahulā viññattibahulā vihariṁsu purisaṁ detha purisatthakaraṁ dethāti
ādīni vadanti. manussā upaddutā yācanāya upaddutā viññattiyā
bhikkhuṁ disvā ubbijjiṁsupi utrāsiṁsupi palāyiṁsupi. atha āyasmā

page number: 015

mahākassapo yena āḷavī tenupasaṅkami upasaṅkamitvā piṇḍāya
pāvisi. manussā therampi disvā tatheva ubbijjiṁsu. so pacchābhattaṁ
piṇḍapātapaṭikkanto bhikkhū āmantetvā pubbāyaṁ āvuso
āḷavī sulabhapiṇḍā idāni kasmā dullabhapiṇḍā jātāti pucchitvā
taṁ kāraṇaṁ sutvā bhagavati āḷaviyaṁ āgantvā aggāḷave cetiye
viharante bhagavantaṁ upasaṅkamitvā etamatthaṁ ārocesi. satthā
etasmiṁ kāraṇe bhikkhusaṅghaṁ sannipātāpetvā āḷavike bhikkhū
paṭipucchi saccaṁ kira tumhe bhikkhave saññācikāya kuṭikāyo kārethāti
saccaṁ bhanteti vutte te bhikkhū vigarahitvā yācanā nāmesā
bhikkhave sattaratanaparipuṇṇe nāgabhavane vasantānaṁ sabbesaṁ nāgānampi
amanāpā pageva manussānaṁ yesaṁ ekaṁ kahāpaṇaṁ uppādentānaṁ
pāsāṇato maṁsauppādanakālo viya hotīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
mahāvibhave brāhmaṇakule nibbatti. tassa ādhāvitvā paridhāvitvā
vicaraṇakālepi aññopi puññavā satto tassa mātukucchiyaṁ nibbatti.
te ubhopi bhātaro vayappattā mātāpitūnaṁ kālakiriyāya saṁviggahadayā
isipabbajjaṁ pabbajitvā gaṅgātīre paṇṇasālaṁ māpetvā vasiṁsu.
tesu jeṭṭhakassa uparigaṅgāya paṇṇasālā ahosi. kaniṭṭhassa
heṭṭhāgaṅgāya ahosi. athekadivasaṁ maṇikaṇṭho nāma nāgarājā
nāgabhavanā nikkhamitvā gaṅgātīre māṇavavesena vicaranto kaniṭṭhassa
assamaṁ gantavā vanditvā ekamantaṁ nisīdi. te aññamaññaṁ

page number: 016

sammodanīyaṁ kathaṁ katvā vissāsikā ahesuṁ vinā vattituṁ nāsakkhiṁsu.
maṇikaṇṭho abhiṇhaṁ kaniṭṭhatāpasassa santikaṁ āgantvā
kathāsallāpena nisīditvā gamanakāle tāpasasinehena attabhāvaṁ
vijahitvā bhogehi tāpasaṁ parikkhipanto parisajjitvā upari muddhani
mahantaṁ phaṇaṁ phāretvā thokaṁ sayitvā taṁ sinehaṁ vinodetvā sarīraṁ
viniveṭhetvā tāpasaṁ vanditvā sakabhavanameva gacchati. tāpaso tassa
bhayena kīso ahosi lūkho dubbaṇṇo uppaṇḍuppaṇḍukajāto
dhamanisanthatagatto. so ekadivasaṁ bhātu santikaṁ agamāsi. atha naṁ
so pucchi kissa tvaṁ bho kīso lūkho dubbaṇṇo uppaṇḍuppaṇḍukajāto
dhamanisanthatagattoti. so tassa taṁ pavuttiṁ ārocetvā
kiṁ pana tvaṁ bho tassa nāgassa āgamanaṁ icchasīti puṭṭho
na icchāmīti vatvā so pana nāgarājā tava santikaṁ āgacchanto
kiṁ pilandhanaṁ pilandhitvā āgacchatīti vutte maṇiratananti āha.
tenahi tvaṁ tasmiṁ nāgarāje taṁ vandituṁ āgantvā anisinneyeva
maṇiṁ dehīti yāca evaṁ so nāgo taṁ bhogehi aparikkhipitvāva
gamissati punadivase assamapdadvāre ṭhatvā āgacchantaṁ apavisantameva
naṁ yāceyyāsi tatiyadivase gaṅgāya tīre ṭhatvā udakā
ummujjantameva naṁ yāceyyāsi evaṁ te so santikaṁ puna
nāgamissatīti. tāpaso sādhūti paṭissuṇitvā attano paṇṇasālaṁ
gantvā punadivase nāgarājānaṁ āgantvā ṭhitamattameva taṁ me
attano pilandhanaṁ maṇiṁ dehīti yāci. so anisīditvā palāyi.

page number: 017

atha naṁ dutiyadivase assamapadadvāre ṭhatvā āgacchantameva hiyyo
me maṇiratanaṁ na adāsi ajjāpi idāni dehīti āha. atha
nāgo assamapadaṁ apavisitvāva palāyi. tatiyadivase udakato
ummujjantameva naṁ ajja me tatiyo divaso yācantassa dehidāni me
etaṁ maṇiratananti āha. nāgarājā udakeva ṭhatvāpi taṁ tāpasaṁ
paṭikkhipantova dve gāthā avoca
mamannapānaṁ vipulaṁ uḷāraṁ
uppajjatīmassa maṇissa hetu
tante na dassaṁ atiyācakosi
na cāpi te assamamāgamissaṁ
susū yathā sakkharadhotapāṇī
tāsesimaṁ selaṁ yācamāno
tante na dassaṁ atiyācakosi
na cāpi te assamamāgamissanti.
tattha mamannapānanti mama yāgubhattādidibbabhojanaṁ aṭṭhapānakañca
dibbapānaṁ. vipulanti bahuṁ. uḷāranti seṭṭhaṁ paṇītaṁ.
tanteti taṁ maṇiratanaṁ tuyhaṁ. atiyācakosīti kālañca pamāṇañca
atikkamitvā tvaṁ ajja tīṇi divasāni mayhaṁ piyaṁ manāpaṁ maṇiratanaṁ
yācamāno atikkamma yācakosi. na cāpi teti na kevalaṁ na
dassaṁ assamampi te nāgamissaṁ. susū yathāti yathā nāma taruṇo
manusso. sakkharadhotapāṇīti sakkharāya dhotapāṇī telapāsāṇe

page number: 018

dhotāsihatthosīti attho. tāsesimaṁ selaṁ yācamānoti imaṁ maṇiṁ
yācamāno tvaṁ kañcanattharukhaggaṁ abbāhitvā sīsante chindāmīti
vadanto taruṇapuriso viya tāsesi. evaṁ vatvā so nāgarājā
udake nimmujjitvā nāgabhavanameva gantvā na paccāgañchi.
atha so tāpaso tassa dassanīyassa nāgarājassa adassanena
bhiyyoso mattāya kīso ahosi lūkho dubbaṇṇo uppaṇḍuppaṇḍukajāto
dhamanisanthatagatto. atha jeṭṭhakatāpaso kaniṭṭhassa pavuttiṁ
jānissāmīti tassa santikaṁ gantvā taṁ bhiyyoso mattāya paṇḍuroginaṁ
disvā kinnukho bho tvaṁ bhiyyoso mattāya paṇḍurogo
jātoti vatvā tassa dassanīyassa nāgarājassa adassanenāti sutvā
ayaṁ tāpaso nāgarājānaṁ vinā vattituṁ na sakkotīti sallakkhetvā
tatiyaṁ gāthamāha
na taṁ yāce yassa piyaṁ jigiṁse
desso hoti atiyācanāya
nāgo maṇiṁ yācito brāhmaṇena
adassanaṁyeva tadajjhagamāti.
tattha na taṁ yāceti taṁ bhaṇḍaṁ na yāceyya. yassa piyaṁ
jigiṁseti yaṁ bhaṇḍaṁ assa puggalassa piyanti jāneyya. desso
hotīti appiyo hoti. atiyācanāyāti pamāṇaṁ atikkamitvāva
bhaṇḍaṁ yācento tāya atiyācanāya. adassanaṁyeva tadajjhagamāti
tato paṭṭhāya adassanameva gato. evaṁ pana taṁ vatvā bho

page number: 019

itodāni mā socīti samassāsetvā jeṭṭhabhātā tāpaso attano
assamameva gato. athāparabhāgepi te dve bhātaro abhiññā ca
samāpattiyo ca nibbattetvā brahmalokaparāyanā ahesuṁ. satthā
evaṁ bhikkhave sattaratanaparipuṇṇe nāgabhavane vasantānaṁ nāgānampi
yācanā nāma amanāpā kimaṅgampana manussānanti.
satthā imaṁ dhammadesanaṁ āharitvā jātakaṁ samodhānesi tadā
kaniṭṭho ānando ahosi jeṭṭhakatāpaso pana ahamevāti.
maṇikaṇṭhajātakaṁ tatiyaṁ
--------
kuṇḍakakucchisindhavajātakaṁ
bhutvā tiṇaparighāsanti idaṁ satthā jetavane viharanto
sārīputtattheraṁ ārabbha kathesi.
ekasmiṁ hi samaye sammāsambuddho sāvatthiyaṁ vasitvā vassaṁ
vuṭṭho cārikaṁ caritvā puna paccāgato. manussā āgantukasakkāraṁ
karissāmāti buddhappamukhassa bhikkhusaṅghassa mahādānaṁ dadanti.
vihāre ekaṁ dhammaghosakaṁ bhikkhuṁ ṭhapesuṁ. so ye āgantvā
yattake bhikkhū icchanti tesaṁ te bhikkhū vicāretvā deti.
athekā duggatā mahallikā itthī ekameva paṭiviṁsaṁ sajjetvā tesaṁ
manussānaṁ bhikkhūsu vicāretvā dinnesu ussure dhammaghosakassa
santikaṁ āgantavā mayhaṁ ekaṁ bhikkhuṁ dethāti āha. so mayā
sabbe bhikkhū vicāretvā dinnā sārīputtatthero pana vihāreyeva

page number: 020

vasati tvaṁ tassa bhikkhaṁ dehīti āha. sā sādhūti tuṭṭhacittā
jetavanadvārakoṭṭhake ṭhatvā therassa āgatakāle vanditvā hatthato
pattaṁ gahetvā gharaṁ netvā gehe nisīdāpesi. ekāya kira
mahallikāya dhammasenāpati attano ghare nisīdāpitoti bahūni saddhāni
kulāni assosuṁ. tesu rājā passenadikosalo taṁ pavuttiṁ sutvā
tassā sāṭakena ca sahassatthavikāya ca saddhiṁ bhattabhojanāni pahiṇi
mayhaṁ ayyaṁ parivisamānā imaṁ sāṭakaṁ nivāsetvā ime kahāpaṇe
valañjetvā theraṁ parivisatūti. yathā ca rājā evaṁ anāthapiṇḍiko
cullānāthapiṇḍiko visākhā mahāupāsikāpi pahiṇiṁsu. aññāni
pana kulāni ekasatadvesatādivasena attano balānurūpena kahāpaṇe
pahiṇiṁsu. evaṁ ekāheneva sā mahallikā satasahassamattaṁ labhi. thero
pana tāya dinnaṁ yāgumeva pivitvā tāya kataṁ khajjakameva pakkabhattameva
ca paribhuñjitvā bhattānumodanaṁ katvā taṁ mahallikaṁ sotāpattiphale
patiṭṭhāpetvā vihārameva agamāsi. dhammasabhāyaṁ bhikkhū therassa
guṇakathaṁ samuṭṭhāpesuṁ āvuso dhammasenāpati mahallikaṁ gahapatāniṁ
duggatabhāvato mocetvā patiṭṭhā ahosi tāya dinnaṁ āhāraṁ
ajigucchanto paribhuñjatīti. satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave sārīputto idāneva etissā mahallikāya avassayo jāto
na idāneva tāya dinnaṁ āhāramajigucchanto paribhuñjati pubbepi
paribhuñjatiyevāti vatvā atītaṁ āhari.

page number: 021

atīte bārāṇasiyaṁ brahmadatte rajjaṁ kārente bodhisatto
uttarāpathe vāṇijakule nibbatti. uttarāpathajanapadato pañcasatā
assavāṇijā asse bārāṇasiṁ ānetvā vikkīṇanti. aññataropi.
assavāṇijo pañca assasatāni ādāya bārāṇasīmaggaṁ paṭipajji.
antarāmagge bārāṇasito avidūre eko nigamagāmo atthi. tattha
pubbe mahāvibhavo seṭṭhī ahosi. tassa mahantaṁ nivesanaṁ. taṁ
pana kulaṁ anukkamena parikkhayaṁ gataṁ. ekāva mahallikā avasiṭṭhā.
sā tasmiṁ nivesane vasati. athakho so assavāṇijo taṁ nigamagāmaṁ
patvā vettanaṁ te dassāmīti tasmiṁ tassā nivesane nivāsaṁ
gaṇhitvā asse ekamante ṭhapesi. taṁdivasamevassa ekissā
ājānīyāvaḷavāya gabbhavuṭṭhānaṁ ahosi. so dve tayo divase vasitvā
asse ca balaṁ gāhāpetvā rājānaṁ passissāmīti asse ādāya
pāyāsi. atha naṁ mahallikā gehavettanaṁ dehīti vatvā sādhu
amma demīti vutte tāta vettanaṁ me dadamāno imampi assapotakaṁ
gehavettanato khaṇḍetvā dehīti āha. assavāṇijo tathā
katvā pakkāmi. sā tasmiṁ assapotake puttasinehaṁ paccupaṭṭhapetvā
athassācāmakabhattaṁ vighāsatiṇāni datvā paṭijaggi. athāparabhāge
bodhisatto pañca assasatāni ādāya gacchanto tasmiṁ gehe
nivāsaṁ gaṇhi. kuṇḍakakhādakassa sindhavapotakassa ṭhitaṭṭhānato
gandhaṁ ghāyitvā eko assopi gehaṅgaṇaṁ pavisituṁ nāsakkhi.
bodhisatto taṁ mahallikaṁ pucchi amma kacci imasmiṁ gehe asso

page number: 022

atthīti. tāta añño asso nāma natthi ahaṁ pana puttakaṁ
katvā ekaṁ assapotakaṁ paṭijaggāmi so ettha atthīti.
kahaṁ so ammāti. gocaraṁ carituṁ gato tātāti. kāya velāya
āgamissati ammāti. sakālasseva āgacchati tātāti. bodhisatto
tassa āgamanaṁ patimānento asse bahi ṭhapetvāva nisīdi.
sindhavapotakopi gocaraṁ caritvā sakālasseva āgami. bodhisatto
kuṇḍakakucchisindhavapotakaṁ disvā lakkhaṇāni samānetvā ayaṁ sindhavo
anaggho sindhavapotakassa mahallikāya mūlaṁ datvā gahetuṁ vaṭṭatīti
cintesi. sindhavapotakopi gehaṁ pavisitvā attano vasanaṭṭhāneyeva
ṭhito. tasmiṁ khaṇe te assā gehaṁ pavisituṁ nāsakkhiṁsu. bodhisatto
dvīhaṁ tīhaṁ vasitvā asse santappetvā gacchanto amma imaṁ
assapotakaṁ mūlaṁ gahetvā mayhaṁ dehīti āha. kiṁ vadesi tāta
puttaṁ nāma vikkīṇanto na atthīti. amma tvaṁ etaṁ kiṁ khādāpetvā
paṭijaggasīti. odanakuṇḍakaṁ ācāmakabhattaṁ vighāsatiṇañca
khādāpetvā kuṇḍakayāguñca pāyetvā paṭijaggāmi tātāti.
amma ahaṁ etaṁ labhitvā piṇḍarasabhojanaṁ bhojessāmi ṭhitaṭṭhāne
celavitānaṁ pasāretvā attharakapiṭṭhe ṭhapessāmīti. tāta evaṁ
sante mama putto bhogasukhaṁ anubhavatu gahetvāna gacchāhīti. atha
bodhisatto tassa catunnaṁ pādānaṁ naṅguṭṭhassa ca muddhassa ca mūlaṁ
ekekaṁ katvā cha sahassatthavikāyo ṭhapetvā mahallikaṁ navavatthaṁ
nivāsāpetvā alaṅkaritvā sindhavapotakassa purato ṭhapesi. so akkhīni

page number: 023

ummīletvā mātaraṁ oloketvā assūni pavattesi. sāpi tassa
piṭṭhiṁ parimajjitvā mayā puttaposāvanikaṁ laddhaṁ tvaṁ gaccha tātāti
āha. tadā so agamāsi. bodhisatto punadivase tassa
assapotakassapi rasabhojanaṁ sajjetvā vīmaṁsissāmi tāva naṁ jānāti
nukho attano balaṁ udāhu na jānātīti doṇiyaṁ kuṇḍakayāguṁ
ākīrāpetvā dāpesi. so nāhaṁ imaṁ bhojanaṁ bhuñjissāmīti
taṁ yāguṁ na pātuṁ icchi. bodhisatto taṁ vīmaṁsento paṭhamaṁ gāthamāha
bhutvā tiṇaparighāsaṁ bhutvā ācāmakuṇḍakaṁ
etaṁ te bhojanaṁ āsi kasmādāni na bhuñjasīti.
tattha bhutvā tiṇaparighāsanti tvaṁ pubbe mahallikāya dinnaṁ
tesaṁ tesaṁ khāditāvasesaṁ tiṇaparighāsasaṅkhātaṁ vighāsatiṇaṁ bhuñjitvā
vaḍḍhito. bhutvā ācāmakuṇḍakanti ettha ācāmo vuccati
odanāvasānaṁ kuṇḍakanti kuṇḍakameva etañca bhuñjitvā
vaḍḍhitosīti dīpeti. etaṁ teti etaṁ tava pubbe bhojanaṁ āsi.
kasmādāni na bhuñjasīti mayāpi te tameva dinnaṁ tvaṁ taṁ kasmā
idāni na bhuñjasīti.
taṁ sutvā sindhavapotako itarā dve gāthā avoca
yattha posaṁ na jānanti jātiyā vinayena vā
bahu tattha mahābrahme api ācāmakuṇḍakaṁ
tvañca kho maṁ pajānāsi yādisoyaṁ hayuttamo
jānanto jānamāgamma na te bhakkhāmi kuṇḍakanti.

page number: 024

tattha yatthāti yasmiṁ ṭhāne. posanti sattaṁ. jātiyā
vinayena vāti jātisampanno vā esa na vā ācārayutto vā
na vāti evaṁ na jānanti. mahābrahmeti garukaṁ ālapanaṁ
ālapanto āha. yādisoyanti yādiso ayaṁ. attānaṁ sandhāya
vadati. jānanto jānamāgammāti ahaṁ attano balaṁ jānanto
jānantameva taṁ āgamma paṭicca tava santike kuṇḍakaṁ na bhuñjāmi na
hi tvaṁ kuṇḍakaṁ bhojāpetukāmatāya cha sahassāni datvā maṁ gaṇhasīti.
taṁ sutvā bodhisatto tava vīmaṁsanatthāya taṁ mayā kataṁ mā
kujjhīti taṁ samassāsetvā subhojanaṁ bhojetvā ādāya rājaṅgaṇaṁ
gantvā ekasmiṁ passe pañca assasatāni katvā ekasmiṁ passe
cittasāṇiyā parikkhipitvā heṭṭhā attharakaṁ pattharitvā upari
celavitānaṁ bandhitvā sindhavapotakaṁ ṭhapesi. rājā āgantvā
asse olokento ayaṁ asso kasmā visuṁ ṭhapitoti pucchitvā
mahārāja ayaṁ sindhavo imesu assesu visuṁ akato mocessatīti
sutvā sobhano bho sindhavoti pucchi. bodhisatto āma
mahārājāti vatvā tenahissa javaṁ passissāmīti vutte taṁ assaṁ
kappāpetvā abhirūhitvā passatha mahārājāti manusse ussārāpetvā
rājaṅgaṇe pāhesi. sabbaṁ rājaṅgaṇaṁ nirantaraṁ assapantīhi
parikkhittamiva ahosi. puna bodhisatto passatha mahārāja
sindhavapotakassa veganti visajjesi. ekapurisopi taṁ na addasa.
puna rattapaṭaṁ udare parikkhipitvā visajjesi. rattapaṭamevassa

page number: 025

udare kataṁ mahājanā passiṁsu. atha naṁ antonagare ekissā
pokkharaṇiyā udakapiṭṭhe visajjesi. tatthassa udakapiṭṭhe dhāvato
khuraggānipi na temiṁsu. punekavāraṁ paduminipattānaṁ upari dhāvanto
ekapaṇṇampi udake na osīdāpesi. evamassa javanasampadaṁ
dassetvā oruyha pāṇiṁ paharitvā hatthatalaṁ upanāmesi. asso
uggantvā cattāro pāde ekato katvā hatthatale aṭṭhāsi.
atha mahāsatto rājānaṁ āha mahārāja imassa assapotakassa
sabbākārena vege dassanīyamāne samuddapariyante raṭṭhe nikkhipanto
nappahotīti. rājā tussitvā mahāsattassa uparajjaṁ adāsi
sindhavapotakampi abhisiñcitvā maṅgalāssaṁ akāsi. so rañño
piyo ahosi manāpo. sakkāropissa mahā ahosi. tassāpi
vasanaṭṭhānaṁ rañño alaṅkatapaṭiyatto vāsitagharagabbho viya ahosi.
catujātikagandhehi bhūmilepanaṁ akaṁsu. gandhadāmamālādāmādīni
ossārayiṁsu. upari suvaṇṇatārakavicittaṁ celavitānaṁ ahosi. samantā
citrasāṇi parikkhittāva ahosi. niccaṁ gandhatelappadīpo jhāyi.
uccārapassāvaṭaṭhānepissa suvaṇṇakaṭāhaṁ ṭhapayiṁsu. niccaṁ rājabhojanameva
bhuñji. tassa pana āgatakālato paṭṭhāya rañño sakalajambūdīparajjaṁ
hatthagatameva ahosi. rājā bodhisattassa ovāde ṭhatvā
dānādīni puññāni katvā saggaparāyano ahosi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne bahū sotāpannā

page number: 026

sakadāgāmino anāgāmino ahesuṁ. tadā mahallikā ayameva mahallikā
ahosi. sindhavo sārīputto. rājā ānando ahosi.
assavāṇijo pana ahamevāti.
kuṇḍakakucchisindhavajātakaṁ catutthaṁ
----------
sukajātakaṁ
yāva so mattamaññāsīti idaṁ satthā jetavane viharanto
ekaṁ atibahuṁ bhuñjitvā ajīrakena kālakataṁ bhikkhuṁ ārabbha kathesi.
tasmiṁ kira evaṁ kālakate dhammasabhāyaṁ bhikkhū tassa aguṇakathaṁ
samuṭṭhāpesuṁ āvuso asuko bhikkhu attano kucchippamāṇaṁ
ajānitvā atibhojanaṁ bhuñjitvā jīrāpetuṁ asakkonto kālakatoti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepesa
atibhojanapaccayena matoti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
himavantappadese sukayoniyaṁ nibbattitvā anekānaṁ sukasahassānaṁ
samuddānugate himavantappadese vasanto rājā ahosi. tasseko
putto ahosi. tasmiṁ vayappatte bodhisatto dubbalacakkhu ahosi.
sukānaṁ kira sīghavego ahosi. tena tesaṁ mahallakakāle paṭhamaṁ
cakkhumeva dubbalaṁ ahosi. so mātāpitaro kulāvakeyeva katvā
gocaraṁ āharitvā posesi. so ekadivasaṁ gocarabhūmiṁ gantvā

page number: 027

pabbatamatthake ṭhito samuddaṁ olokento ekaṁ dīpakaṁ passi.
tasmiṁ pana suvaṇṇavaṇṇaṁ madhuraphalaṁ ambavanaṁ atthi. so punadivase
gocaravelāya uppatitvā tasmiṁ ambavane otaritvā ambarasaṁ
pivitvā ambapakkaṁ ādāya gantvā mātāpitūnaṁ adāsi.
bodhisatto taṁ khāditvā rasaṁ sañjānitvā tāta nanu imaṁ asukadīpake
ambapakkanti vatvā āma tātāti vutte tāta etaṁ dīpakaṁ
gacchantā sukā dīghamāyuṁ pālentā nāma natthi mā kho tvaṁ
pana taṁ dīpakaṁ agamāsīti āha. so tassa vacanaṁ aggahetvā
agamāsiyeva. athekadivasaṁ bahuṁ ambarasaṁ pivitvā mātāpitūnaṁ
ambapakkaṁ ādāya samuddamatthakena āgacchanto atidhāvatāya
kilantakāyo niddābhibhūto. so niddāyantopi āgacchateva. tuṇḍena
panassa gahitaṁ ambapakkaṁ pati. so anukkamena āgamanavīthiṁ
jahitvā udakeyeva pati. so udakapiṭṭhenevāgacchanto udake
osīdati. atha naṁ eko maccho gahetvā khādi. bodhisatto
tasmiṁ āgamanavelāya anāgacchanteyeva samudde patitvā mato
maññeti aññāsi. athassa mātāpitaropi āhāraṁ alabhamānā
sussitvā mariṁsu.
satthā atītaṁ āharitvā abhisambuddho hutvā imā gāthā
abhāsi
yāva so mattamaññāsi bhojanasmiṁ vihaṅgamo
tāva addhānamāpādi mātarañca aposayi

page number: 028

yato ca kho so bahutaraṁ bhojanaṁ ajjhavāhari
tato tattheva saṁsīdi amattaññū ca so ahu
tasmā mattaññutā sādhu bhojanasmiṁ agiddhitā
amattaññū hi sīdanti mattaññūva na sīdareti.
tattha yāva soti yāva so vihaṅgamo bhojanamattamaññāsi.
tāva addhānamāpādīti tattakaṁ kālaṁ jīvitaddhānaṁ āpādi āyuṁ
vindi. mātarañcāti desanāsīsamattametaṁ. mātāpitaro ca
aposayīti attho. yato ca khoti yasmiṁ ca kho kāle. bhojanaṁ
ajjhavāharīti ambarasaṁ ajjhohari. tatoti tasmiṁ kāle. tattheva
saṁsīdīti tasmiṁ samuddeyeva osīdi nimmujji macchabhojanattaṁ āpajji.
tasmā mattaññutā sādhūti yasmā bhojane amattaññū suko samudde
osīditvā mato tasmā bhojanasmiṁ agiddhitāsaṅkhātā mattaññutā
sādhu pamāṇajānanaṁ sundaranti attho. athavā. paṭisaṅkhā yoniso
āhāraṁ āhāreti neva davāya na madāya .pe. phāsuvihāro cāti
allaṁ sukkhaṁ ca bhuñjanto na bāḷhaṁ suhito siyā
onodaro mitāhāro sato bhikkhu paribbaje
cattāro pañca ālope abhutvā udakaṁ pive
alaṁ phāsuvihārāya pahitattassa bhikkhuno
manujassa sadā satimato
mattaṁ jānato laddhabhojanassa

page number: 029

tanukassa bhavanti vedanā
saṇikaṁ jīrati āyu pālayanti
evaṁ vaṇṇitā mattaññutāpi sādhu.
kantāre puttamaṁsaṁva akkhassabbhañjanaṁ yathā
evaṁ āhāri āhāraṁ yāpanatthāya amucchitoti
evaṁ vaṇṇitā agiddhitāpi sādhu. pāliyaṁ pana agiddhimāti
likhitaṁ. tato ayaṁ aṭṭhakathāpāṭho sundarataro. amattaññū hi
sīdantīti bhojane pamāṇaṁ ajānantā hi rasataṇhāvasena pāpakammaṁ
katvā catūsu apāyesu sīdanti. mattaññūva na sīdareti ye pana
bhojane pamāṇaṁ jānanti te diṭṭhadhammepi samparāyepi na sīdantīti.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne bahū sotāpannāpi sakadāgāminopi
anāgāminopi arahantopi ahesuṁ. tadā bhojane amattaññū bhikkhu
sukarājaputto ahosi. sukarājā pana ahamevāti.
sukajātakaṁ pañcamaṁ
---------
jarūdapānajātakaṁ
jarūdapānaṁ khaṇamānāti idaṁ satthā jetavane viharanto
sāvatthīvāsino vāṇije ārabbha kathesi.
te kira sāvatthiyaṁ bhaṇḍaṁ gahetvā sakaṭāni pūretvā vohāratthāya
gamanakāle tathāgataṁ nimantetvā mahādānaṁ datvā saraṇāni

page number: 030

gahetvā sīlesu patiṭṭhāya satthāraṁ vanditvā mayaṁ bhante
vohāratthāya dīghamaggaṁ gamissāma bhaṇḍaṁ visajjetvā siddhiyātrā
sotthinā paccāgantvā puna tumhe vandissāmāti vatvā maggaṁ
paṭipajjiṁsu. te kantāramaggesu purāṇaṁ udapānaṁ disvā imasmiṁ
udapāne pānīyaṁ natthi mayañca pipāsitā khaṇissāma nanti khaṇantā
paṭipāṭiyā bahuṁ ayasaṁ lohaṁ veḷuriyaṁ labhiṁsu. te teneva santuṭṭhā
hutvā tesaṁ ratanānaṁ sakaṭāni pūretvā sotthinā sāvatthiyaṁ
paccāgamiṁsu. te ābhatadhanaṁ paṭisāmetvā siddhiyātrā dānaṁ
dassāmāti tathāgataṁ nimantetvā dānaṁ datvā vanditvā ekamantaṁ nisinnā
attano dhanassa laddhakāraṇaṁ satthu ārocesuṁ. satthā tumhe
kho upāsakā tena dhanena santuṭṭhā hutvā pamāṇaññutāya
dhanañca jīvitañca labhittha porāṇakā pana asantuṭṭhāva amattaññuno
paṇḍitānaṁ vacanaṁ akatvā jīvitakkhayaṁ pattāti vatvā tehi
yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
bārāṇasiyaṁ vāṇijakule nibbattetvā vayappatto satthavāhajeṭṭhako
ahosi. so bārāṇasiyaṁ bhaṇḍaṁ gahetvā sakaṭāni pūretvā
bahū vāṇije ādāya tameva kantāraṁ paṭipanno tameva udapānaṁ
addasa. tattha te vāṇijā pānīyaṁ pivissāmāti taṁ udapānaṁ
khaṇantā paṭipāṭiyā bahūni veḷuriyādīni labhiṁsu. te bahumpi ratanaṁ
labhitvā tena asantuṭṭhā aññampi ettha itopi sundarataraṁ

page number: 031

bhavissatīti bhiyyoso mattāya taṁ khaṇiṁsuyeva. atha te bodhisatto
āha bho vāṇijā lobho nāmesa vināsamūlo amhehi bahu
dhanaṁ laddhaṁ ettakena santuṭaṭhā hotha mā ca atikkhaṇitthāti.
tena te vāriyamānāpi khaṇiṁsuyeva. so ca udapāno nāgapariggahito.
athassa heṭṭhā vasanakanāgarājā attano vimāne bhijjante
leḍḍūsu ca paṁsūsu ca opattamānesu kuddho hutvā bodhisattaṁ
ṭhapetvā anavasese sabbepi nāsikavātena paharitvā jīvitakkhayaṁ pāpetvā
nāgabhavanā nikkhamma sakaṭāni yojāpetvā sattaratanānaṁ pūretvā
bodhisattaṁ sukhayānake nisīdāpetvā nāgamāṇavakehi sakaṭāni pājāpento
bodhisattaṁ bārāṇasiṁ netvā gharaṁ pavesetvā dhanaṁ paṭisāmetvā
attano nāgabhavanameva gato. bodhisatto taṁ dhanaṁ visajjetvā
sakalajambūdīpaṁ unnaṅgalaṁ katvā dānaṁ datvā sīlaṁ samādiyitvā
uposathakammaṁ katvā jīvitapariyosāne saggapadaṁ pūresi.
satthā imaṁ dhammadesanaṁ āharitvā abhisambuddho hutvā imā
gāthā avoca
jarūdapānaṁ khaṇamānā vāṇijā udakatthikā
ajjhaggaṁsu ayolohaṁ tipusīsañca māṇayo
rajaṭaṁ jātarūpañca muttā veḷuriyā bahū
te ca tena asantuṭṭhā bhiyyo bhiyyo khaṇiṁsu te
tatthapāsīviso ghoro tejasī tejasā hani
tasmā khaṇe nātikkhaṇe atikkhātamhi pāpakaṁ

page number: 032

khaṇanena dhanaṁ laddhaṁ atikkhātena nāsitanti.
tattha ayanti kāḷalohaṁ. lohanti tambalohaṁ. muttāti
muttādayo. te ca tena asantuṭṭhāti te ca vāṇijā tena
dhanena asantuṭṭhā. te tatthāti te vāṇije tasmiṁ udakapāne.
tejasīti visatejena samannāgato. tejasā hanīti visatejena ghātesi.
atikkhātena nāsitanti atikkhaṇanena tañca dhanaṁ jīvitañca nāsitaṁ.
satthā imaṁ dhammadesanaṁ āharitvā jātakaṁ samodhānesi tadā
nāgarājā sārīputto ahosi satthavāhajeṭṭhako pana ahamevāti.
jarūdapānajātakaṁ chaṭṭhaṁ
--------
gāmaṇicandajātakaṁ
nāyaṁ gharānaṁ kusaloti idaṁ satthā jetavane viharanto paññāpasaṁsanaṁ
ārabbha kathesi.
dhammasabhāyaṁ hi bhikkhū dasabalassa paññaṁ pasaṁsantā nisīdiṁsu
āvuso tathāgato mahāpañño puthupañño hāsapañño javanapañño
tikkhapañño nibbedhikapañño sadevakaṁ lokaṁ paññāya atikkamatīti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
tathāgato paññavāyevāti vatvā atītaṁ āhari.
atīte bārāṇasiyaṁ janasandho nāma rājā rajjaṁ kāresi.
bodhisatto tassa aggamahesiyā kucchimhi nibbatti. tassa mukhaṁ

page number: 033

suparimajjitaṁ kāñcanādāsatalaṁ viya parisuddhaṁ ahosi atisobhaggappattaṁ.
tenassa nāmaggahaṇadivase ādāsamukhakumāroti nāmaṁ akaṁsu.
taṁ sattavassabbhantareyeva pitā tayo vede sabbañca loke
kattabbaṁ sikkhāpetvā tassa sattavassikakāle kālamakāsi. amaccā
mahantena parivārena rañño sarīrakiccaṁ katvā matakadānaṁ datvā sattame
divase rājaṅgaṇe sannipatitvā kumāro atidaharo na sakkā
rajje abhisiñcituṁ vīmaṁsitvā naṁ abhisiñcissāmāti. te ekadivasaṁ
nagaraṁ alaṅkārāpetvā vinicchayaṭṭhānaṁ sajjetvā pallaṅkaṁ paññāpetvā
kumārassa santikaṁ gantvā vinicchayaṭṭhānaṁ deva gantuṁ vaṭṭatīti
āhaṁsu. kumāro sādhūti mahantena parivārena gantvā pallaṅke
nisīdi. tassa nisinnakāle te amaccā ekaṁ dvīhi pādehi
vicaraṇamakkaṭaṁ vatthuvijjācariyavesaṁ gāhāpetvā vinicchayaṭṭhānaṁ netvā
deva ayaṁ puriso pitu mahārājassa kāle vatthuvijjācariyo paguṇavijjāya
antobhūmiyaṁ sattaratanaṭṭhāne guṇadosaṁ passati eteneva
gahitaṁ rājakulānaṁ gehaṭṭhānaṁ hoti imaṁ devo saṅgaṇhitvā
ṭhānantare ṭhapetūti āhaṁsu. kumāro taṁ heṭṭhā ca upari ca
oloketvā nāyaṁ manusso makkaṭo esoti ñatvā makkaṭā
nāma kataṁ viddhaṁsetuṁ jānanti akataṁ pana kātuṁ vā vicāretuṁ vā
na jānantīti cintetvā amaccānaṁ paṭhamaṁ gāthamāha
nāyaṁ gharānaṁ kusalo lolo ayaṁ valīmukho
kataṁ kataṁ kho padūseyya evaṁdhammamidaṁ kulanti.

page number: 034

tattha nāyaṁ gharānaṁ kusaloti ayaṁ satto na gharānaṁ kusalo
gharānaṁ vicāretuṁ vā kāretuṁ vā cheko na hoti. loloti
lolajātiko. valīmukhoti valiyo mukhe assāti valīmukho.
evaṁdhammamidaṁ kulanti idaṁ makkaṭakulaṁ nāma kataṁ dūsetabbaṁ
vināsetabbanti evaṁsabhāvaṁ.
amaccā evaṁ bhavissati devāti taṁ apanetvā ekāhadvīhaccayena
puna tameva alaṅkaritvā vinicchayaṭṭhānaṁ ānetvā ayaṁ deva
pitu mahārājassa kāle vinicchayāmacco vinicchayasuttamassa
suppavattati imaṁ saṅgaṇhitvā vinicchayakammaṁ vicāretuṁ vaṭṭatīti
āhaṁsu. kumāro taṁ oloketvā cittavato sampannamanussassa
lomaṁ nāma evarūpaṁ na hoti ayampi nicittako vānaro
vinicchayakammaṁ kātuṁ na sakkhissatīti ñatvā dutiyaṁ gāthamāha
nayidaṁ cittavato lomaṁ nāyaṁ assāsiko migo
satthaṁ me janasandhena nāyaṁ kiñci vijānatīti.
tattha nayidaṁ cittavato lomanti yaṁ idaṁ etassa sarīre pharusalomaṁ
idaṁ vicāraṇapaññāya sampayuttacittavato na hoti pākatikacittena
pana acittako nāma tiracchānagato natthi. nāyaṁ assāsikoti
ayaṁ avassayo vā hutvā anusāsaniṁ vā datvā aññaṁ
assāsetuṁ asamatthatāya na assāsiko. migoti makkaṭo. satthaṁ
me janasandhenāti mayhaṁ pitarā janasandhena etaṁ satthaṁ kathitaṁ makkaṭo
nāma kāraṇākāraṇaṁ na jānātīti evaṁ anusāsanī dinnāti dīpeti.

page number: 035

nāyaṁ kiñci vijānatīti tasmā ayaṁ vānaro nāma na kiñci jānātīti
niṭṭhamettha gantabbaṁ. pāliyaṁ pana nāyaṁ kiñci na dūsayeti
likhitaṁ. taṁ aṭṭhakathāyaṁ natthi.
amaccā imampi kathaṁ sutvā evaṁ bhavissati devāti taṁ
apanetvā punapi ekadivasaṁ tameva alaṅkaritvā vinicchayaṭṭhānaṁ ānetvā
ayaṁ deva puriso pitu mahārājassa kāle mātupaṭṭhānapitupaṭṭhānapūrako
kule jeṭṭhāpacāyikakammakārako imaṁ saṅgaṇhituṁ vaṭṭatīti
āhaṁsu. puna kumāro taṁ oloketvā makkaṭā nāma calacittā
evarūpaṁ kammaṁ kātuṁ na samatthāti cintetvā tatiyaṁ gāthamāha
na mātaraṁ pitaraṁ vā bhātaraṁ bhaginiṁ sakaṁ
bhareyya tādiso poso siṭṭhaṁ dasarathena meti.
tattha bhātaraṁ bhaginiṁ sakanti attano bhātaraṁ vā bhaginiṁ vā.
pāliyaṁ pana sakhanti likhitaṁ. taṁ pana aṭṭhakathāyaṁ sakanti vutte
sakabhātikabhaginiyo labbhanti sakhanti vutte sahāyo labbhatīti
vicāritameva. bhareyyāti poseyya. tādiso posoti yādiso esa
dissati tādiso makkaṭajātiko satto na bhareyya. siṭṭhaṁ dasarathena
meti evaṁ me pitarā anusiṭṭhaṁ pitā hissa catūhi saṅgahavatthūhi
janasaṅgahaṇato janasandhoti vuccati dasahi rathehi kattabbaṁ
attano ekeneva rathena karaṇato dasarathoti tassa santikā
evarūpassa ovādassa sutattā evamāha.
amaccā evaṁ bhavissati devāti makkaṭaṁ apanetvā

page number: 036

paṇḍito kumāro sakkhissati rajjaṁ kāretunti bodhisattaṁ rajje
abhisiñcitvā ādāsamukharañño āṇāti nagare bheriñcārāpesuṁ. tato
paṭṭhāya bodhisatto dhammena samena rajjaṁ kāresi. paṇḍitabhāvopissa
sakalajambūdīpaṁ pattharitvā gato. paṇḍitabhāvaṁ dīpanatthaṁ panassa
imāni cuddasa vatthūni ābhatāni
goṇo putto hayo ceva naḷakāro gāmabhojako
gaṇikā taruṇī sappo migo tittiradevatā
nāgo tapassino ceva atho brāhmaṇamāṇavāti.
tatrāyaṁ anupubbikathā.
bodhisatte tasmiṁ rajje abhisiñcite eko janasandharañño
pādamūliko nāmena gāmaṇicando nāma evaṁ cintesi idaṁ rajjaṁ
nāma samānavayehi saddhiṁ sobhati ahañca mahallako daharaṁ kumāraṁ
upaṭṭhātuṁ ayutto bhavissāmi janapade kasikammaṁ katvā jīvissāmīti.
so nagarato tiyojanamattaṁ ṭhānaṁ gantvā ekasmiṁ gāmake
vāsaṁ kappesi. kasikammatthāya panassa goṇopi natthi. so
deve vassante ekaṁ sahāyakaṁ dve goṇe yācitvā sabbadivasaṁ
kasitvā tiṇaṁ khādāpetvā goṇe sāmikassa niyyādetuṁ gehaṁ
agamāsi. so tasmiṁ khaṇe bhariyāya saddhiṁ gehamajjhe nisīditvā
bhattaṁ bhuñjati. goṇāpi pariccayena gehaṁ pavisiṁsu. tesu
pavisantesu sāmiko thālaṁ ukkhipi. bhariyā thālaṁ apanesi.
gāmaṇicando bhattena maṁ nimanteyyunti olokento goṇe

page number: 037

aniyuyādetvāva nivatti. corā rattiṁ vajaṁ chinditvā teyeva goṇe
hariṁsu. goṇasāmiko pātova vajaṁ paviṭṭho te goṇe adisvā
corehi gahitabhāvaṁ jānantopi gāmaṇicandassa gīvaṁ karissāmīti naṁ
upasaṅkamitvā bho goṇe me dehīti āha. nanu goṇā gehaṁ
paviṭṭhāti. kiṁ pana te mayhaṁ niyyāditāti. na niyyāditāti.
tenahi ayaṁ te rājadūto ehīti āha. tesu hi janapadesu yaṁ kiñci
sakkharaṁ vā kapālakhaṇḍaṁ vā ukkhipitvā ayaṁ te rājadūto ehīti
vutte yo na gacchati tassa rājāaṇaṁ karoti tasmā so
rājadūtoti sutvāva nikkhami. so tena saddhiṁ rājakulaṁ gacchanto
ekaṁ sahāyakassa vasanagāmaṁ patvā bho aticchātosmi yāva
gāmaṁ pavisitvā āhārakiccaṁ katvā āgacchāmi tāva idheva
hohīti vatvā sahāyakassa gehaṁ agamāsi. sahāyo panassa gehe
natthi. sahāyikā disvā sāmi pakkāhāro natthi muhuttaṁ
adhivāsehi idāneva pacitvā dassāmīti nisseṇiyā vegena
taṇḍulakoṭṭhaṁ abhirūhantī bhūmiyaṁ pati. taṁkhaṇaññevassā sattamāsiko
gabbho patito. tasmiṁ khaṇe tassā sāmiko āgantvā taṁ disvā
tvaṁ me bhariyaṁ paharitvā gabbhaṁ pātesi ayaṁ te rājadūto ehīti
taṁ gahetvā nikkhami. tato paṭṭhāya dve janā gāmaṇicandaṁ majjhe
katvā gacchanti. athekasmiṁ gāmadvāre eko assagopako assaṁ
nivattetuṁ na sakkoti. assopi tesaṁ santike gacchati. assagopako
gāmaṇiṁ disvā mātula gāmaṇicanda etaṁ tāva assaṁ kenacideva

page number: 038

paharitvā nivattehīti āha. so ekaṁ pāsāṇaṁ gahetvā khipi.
pāsāṇo assassa pādaṁ paharitvā eraṇḍadaṇḍakaṁ viya bhindi.
atha naṁ assagopako tayā me assassa pādo bhinno ayaṁ
te rājadūtoti vatvā gaṇhi. sopi tīhi janehi niyyamāno cintesi
ime maṁ rañño dassessanti ahaṁ goṇamūlampi dātuṁ na sakkomi
pageva gabbhapātanadaṇḍaṁ assamūlaṁ pana kuto labhissāmi mataṁ me
seyyoti. so gacchanto antarāmagge aṭaviyaṁ maggasamīpeyeva ekaṁ
ekatopapātaṁ pabbataṁ addasa. tassa chāyāya dve pitāputtā
naḷakārā kilañjaṁ vīnanti. gāmaṇicando bho sarīrakiccaṁ
kātukāmomhi thokaṁ idheva hotha yāva āgacchāmīti vatvā taṁ pabbataṁ
abhirūhitvā papātapassena patamāno pitunaḷakārassa piṭṭhiyaṁ pati.
naḷakāro ekappahāreneva jīvitakkhayaṁ pāpuṇi. gāmaṇicando uṭṭhāya
pāyāsi. naḷakāraputto tvaṁ me pitughātako coro ayaṁ te
rājadūtoti vatvā taṁ hatthe gahetvā gumbato nikkhamitvā kiṁ
etanti vutte pitughātako coro meti āha. tato paṭṭhāya
gāmaṇicandaṁ majjhe katvā cattāro janā parivāretvā nayiṁsu.
athāparasmiṁ gāmadvāre eko gāmabhojako gāmaṇicandaṁ disvā
mātula gāmaṇicanda kahaṁ gacchasīti vatvā rājānaṁ passitunti
vutte addhā tvaṁ rājānaṁ passissasi ahaṁ rañño sāsanaṁ
dātukāmo harissasīti āha. āma harissāmīti āha. pubbe
ahaṁ pakatiyā abhirūpo dhanavā yasasampanno arogo idāni

page number: 039

panamhi duggato ceva paṇḍurogo ca jāto tattha kiṁ kāraṇanti
rājānaṁ puccha rājā kira paṇḍito so te kathessati
tassa sāsanaṁ pana mayhaṁ katheyyāsīti āha. so sādhūti
sampaṭicchi. atha naṁ purato aññatarasmiṁ gāmadvāre ekā gaṇikā
disvā mātula gāmaṇicanda kahaṁ yāsīti vatvā rājānaṁ passitunti
vutte rājā kira paṇḍito mama sāsanaṁ harāhīti vatvā
evamāha ahaṁ pubbe bahuṁ bhatiṁ labhāmi idāni pana tambulamattampi
na labhāmi koci me santikaṁ āgato nāma natthi tattha
kiṁ kāraṇanti rājānaṁ pucchitvā paccāgantvā mayhaṁ katheyyāsīti.
atha naṁ purato aññatarasmiṁ gāmadvāre ekā taruṇitthī disvā
tatheva pucchitvā ahaṁ neva sāmikassa gehe vasituṁ sakkomi na
kulagehe tattha kiṁ kāraṇanti rājānaṁ pucchitvā mayhaṁ katheyyāsīti
āha. atha naṁ tato aparabhāge mahāmaggasamīpe ekasmiṁ
vammike vasanto sappo disvā gāmaṇicanda kahaṁ yāsīti pucchitvā
rājānaṁ passitunti vutte rājā kira paṇḍito sāsanaṁ me
harāhīti vatvā ahaṁ gocarāya gamanakāle chātajjhatto milātasarīro
vammikato nikkhamanto sarīrena bilaṁ pūretvā sarīraṁ kaḍḍhanto
kicchena nikkhamāmi caritvā āgato pana suhito thūlasarīro hutvā
pavisanto vilapassāni aphusanto sahasāva pavisāmi tattha kiṁ
kāraṇanti rājānaṁ pucchitvā mayhaṁ katheyyāsīti āha. atha naṁ
purato eko migo disvā tatheva pucchitvā ahaṁ aññattha

page number: 040

ßēhāne tiṇaṁ khādituṁ na sakkomi ekasmiññeva rukkhamūle sakkomi
tattha kiṁ kāraṇanti rājānaṁ puccheyyāsīti āha. atha naṁ purato
aparabhāge eko tittiro disvā ahaṁ ekasmiññeva vammikaṭṭhāne
nisīditvā vassanto manāpaṁ katvā vassituṁ sakkomi sesaṭṭhānesu
nisinno na sakkomi tattha kiṁ kāraṇanti rājānaṁ puccheyyāsīti
āha. atha naṁ purato ekā rukkhadevatā disvā gāmaṇicanda
kahaṁ yāsīti pucchitvā rañño santikanti vutte rājā kira
paṇḍito ahaṁ pubbe sakkāraṁ patto ahosiṁ idāni pana
pallavamuṭṭhimattampi na labhāmi tattha kiṁ kāraṇanti rājānaṁ puccheyyāsīti
āha. tato aparabhāge eko nāgarājā taṁ disvā tatheva
pucchitvā rājā kira paṇḍito pubbe imasmiṁ sare udakaṁ
pasannaṁ maṇivaṇṇaṁ idāni āvilaṁ paṇṇakapariyonaddhaṁ tattha kiṁ
kāraṇanti rājānaṁ puccheyyāsīti āha. atha naṁ purato nagarassa
āsannaṭṭhāne ekasmiṁ ārāme vasantā tāpasā disvā tatheva
pucchitvā rājā kira paṇḍito pubbe imasmiṁ ārāme phalāphalāni
madhurāni ahesuṁ idāni kasaṭāni na madhurāni na rasāni jātāni
tattha kiṁ kāraṇanti rājānaṁ puccheyyāsīti āhaṁsu. tato purato
taṁ nagaradvārasamīpe ekissā sālāya brāhmaṇamāṇavakā disvā
bho gāmaṇicanda kahaṁ gacchasīti vatvā rañño santikanti vutte
tenahi no sāsanaṁ gahetvā gaccha amhākaṁ hi pubbe gahitagahitaṭṭhānaṁ
pākaṭaṁ hoti idāni pana chiddaghaṭe udakaṁ viya na

page number: 041

saṇṭhāti na paññāyati andhakāro viya hoti tattha kiṁ kāraṇanti
rājānaṁ puccheyyāsīti āhaṁsu. gāmaṇicando imāni dasa
sāsanāni gahetvā rañño santikaṁ agamāsi. rājā vinicchayaṭṭhāne
nisinno ahosi.
goṇasāmiko gāmaṇicandaṁ gahetvā rājānaṁ upasaṅkami.
rājā gāmaṇicandaṁ disvāva sañjānitvā ayaṁ amhākaṁ pitu
upaṭṭhāko amhe ukkhipitvā parihari kahaṁ nukho ettakaṁ kālaṁ
vasatīti cintetvā ambho gāmaṇicanda kahaṁ ettakaṁ kālaṁ vasasi
cirā paṭṭhāya na paññāyasi kenatthena āgatosīti āha. āma
deva amhākaṁ devassa saggaṁ gamanakālato paṭṭhāya janapadaṁ gantvā
kasikammaṁ katvā jīvāmi tato maṁ ayaṁ puriso goṇāṭṭakāraṇā
rājadūtaṁ dassetvā tumhākaṁ santikaṁ ākaḍḍhatīti. anākaḍḍhiyamāno
nāgaccheyyāsīti ākaḍḍhitabhāvoyeva te sobhano idāni taṁ
daṭṭhuṁ labhāmi kahaṁ so purisoti. ayaṁ devāti. saccaṁ kira
bho amhākaṁ candassa dūtaṁ dassesīti. saccaṁ devāti. kiṁkāraṇāti.
ayaṁ me deva dve goṇe na detīti. saccaṁ kira
candāti. tenahi deva mayhampi suṇāthāti sabbaṁ pavuttiṁ kathesi.
taṁ sutvā rājā goṇasāmikaṁ pucchi kiṁ bho tava gehaṁ pavisante
goṇe addasāti. nāddasaṁ devāti. kiṁ bho maṁ ādāsamukharājā
nāmāti kathentānaṁ na sutapubbaṁ tayā nirāsaṅko kathehīti.
addasaṁ devāti. bho gāmaṇi goṇānaṁ aniyyāditattā goṇā

page number: 042

tava gīvā honti ayaṁ pana puriso disvāva na passāmīti
sampajānamusāvādaṁ bhaṇi tasmā tvaññeva kammiko hutvā imassa
purisassa ca pajāpatiyā cassa akkhīni uppāṭetvā sayaṁ goṇamūle
catuvīsati kahāpaṇe dehīti. evaṁ vutte goṇasāmikaṁ bahi
kariṁsu. so akkhīsu uppāṭitesu kahāpaṇehi kiṁ karissāmīti
gāmaṇicandassa pādamūlesu patitvā sāmi canda goṇamūlā kahāpaṇā
tuyheva hontu ime ca gaṇhāti aññepi kahāpaṇe datvā
palāyi.
tato dutiyo āha ayaṁ deva mama pajāpatiṁ paharitvā gabbhaṁ
pātesīti. saccaṁ candāti. suṇāhi mahārājāti cando sabbaṁ
vitthāretvā kathesi. atha naṁ rājā kiṁ pana tvaṁ etassa
pajāpatiṁ paharitvā gabbhaṁ pātesīti pucchi. na pātemi devāti.
ambho sakkhissasi tvaṁ iminā paharitvā gabbhassa pātitabhāvaṁ
bhāvetunti. na sakkomi devāti. idāni kiṁ karosīti. puttaṁ
me laddhuṁ vaṭṭatīti. tenahi ambho canda tvaṁ etassa pajāpatiṁ
tava gehe karitvā yadā puttaṁ vijātā hoti tadā naṁ netvā
etasseva dehīti. sopi gāmaṇicandassa pādamūlesu patitvā mā
me sāmi gehaṁ bhindīti kahāpaṇe datvā palāyi.
atha tatiyo vatvā iminā me deva paharitvā assapādo
bhinnoti āha. saccaṁ kira candāti. suṇāhi mahārājāti cando
taṁ pavuttiṁ vitthārena kathesi. taṁ sutvā rājā assagopakaṁ āha

page number: 043

saccaṁ kira tvaṁ assaṁ paharitvā nivattehīti kathesīti. so na
kathemi devāti. so puna pucchito āma kathemīti āha. rājā
candaṁ āmantetvā ambho canda ayaṁ kathetvāva na kathemīti
musāvādaṁ vadati tvaṁ etassa jivhaṁ chinditvā assamūlaṁ amhākaṁ
santakaṁ gahetvā sahassaṁ dehīti āha. assagopako aparepi
kahāpaṇe datvā palāyi.
tato naḷakāraputto ayaṁ me deva pitughātako coroti
āha. saccaṁ kira candāti. suṇāhi devāti cando tampi
kāraṇaṁ vitthāretvā kathesi. rājā naḷakāraṁ āmantetvā idāni
kiṁ karosīti pucchi. deva pitaraṁ me laddhuṁ vaṭṭatīti. ambho
canda imassa kira pitaraṁ laddhuṁ vaṭṭati matakaṁ pana na sakkā puna
ānetuṁ tvaṁ imassa mātaraṁ ānetvā tava gehe katvā etassa
pitā hohīti. naḷakāraputto mā me sāmi matassa pitu gehaṁ
bhindīti gāmaṇicandassa kahāpaṇe datvā palāyi.
gāmaṇicando ajjeva jayaṁ patvā tuṭṭhacitto rājānaṁ āha
atthi deva tumhākaṁ kehici sāsanaṁ pahitaṁ taṁ vo kathemīti. kathehi
candāti. cando brāhmaṇamāṇavakānaṁ sāsanaṁ ādiṁ katvā
paṭilomakamena ekekaṁ kathesi. rājā paṭipāṭiyā visajjesi. kathaṁ.
paṭhamaṁ tāva sāsanaṁ sutvā pubbe tesaṁ vasanaṭṭhāne velaṁ jānitvā
vassanakukkuṭo ahosi tesaṁ tassa saddena uṭṭhāya mante gahetvā
sajjhāyaṁ karontānaññeva aruṇo uggacchati tena tesaṁ gahitagahitaṁ

page number: 044

na nassi idāni pana tesaṁ vasanaṭṭhāne avelāya vassanakukkuṭo
atthi so atirattiṁ vā vassati atipabhāte vā atirattiṁ vassantassa
tassa saddena uṭṭhāya mante gahetvā niddābhibhūtā sajjhāyaṁ
karontā puna sayanti atipabhāte vassantassa saddenuṭṭhāya
sajjhāyituṁ na labhanti tena tesaṁ gahitagahitaṁ na paññāyatīti āha.
dutiyampi sutvā te pubbe samaṇadhammaṁ karontā kasiṇaparikamme
yuttappayuttā ahesuṁ idāni pana samaṇadhammaṁ visajjetvā
akattabbesu kiccesu yuttappayuttā ārāme uppannāni phalāphalāni
upaṭṭhākānaṁ datvā piṇḍapaṭipiṇḍakena micchājīvena jīvitaṁ kappenti
tena tesaṁ phalāphalāni amadhurāni jātāni sace pana te pubbe viya puna
samaṇadhamme yuttappayuttā bhavissanti puna tesaṁ phalāphalāni madhurāni
bhavissanti te tāpasā rājakulānaṁ paṇḍitabhāvaṁ na jānanti samaṇadhammaṁ
tesaṁ kātuṁ vadehīti āha. tatiyaṁ sutvā te nāgarājāno
aññamaññaṁ kalahaṁ karonti tena taṁ udakaṁ āvilaṁ jātaṁ sace
te pubbe viya samaggā bhavissanti puna pasannaṁ udakaṁ bhavissatīti
āha. catutthaṁ sutvā sā rukkhadevatā pubbe aṭaviyaṁ paṭipanne
manusse rakkhati tasmā nānappakāraṁ balīkammaṁ labhi idāni pana
ārakkhaṁ na karoti tasmā balīkammaṁ na labhi sace pubbe viya
ārakkhaṁ karissati puna lābhaggappattā bhavissati sā rañño
paṇḍitabhāvaṁ na jānāti tasmā aṭaviṁ ārūhamanussānaṁ rakkhituṁ
vadehīti āha. pañcamaṁ sutvā tasmiṁ vammikapāde nisīditvā

page number: 045

so tittiro manāpaṁ vassati tassa heṭṭhā mahantā nidhikumbhī atthi
taṁ uddharitvā tvaṁ gaṇhāhīti āha. chaṭṭhaṁ sutvā yassa
rukkhassa mūle so migo tiṇāni khādituṁ sakkoti tassa rukkhassa
upari mahantaṁ bhamaramadhu atthi so madhumakkhitesu tiṇesu paluddho
aññāni khādituṁ na sakkoti tvaṁ taṁ madhupaṭalaṁ haritvā aggamadhuṁ
amhākaṁ pahiṇitvā tato sesaṁ attanā paribhuñjāhīti āha.
sattamaṁ sutvā yasmiṁ vammike so sappo vasati tassa heṭṭhā
mahantā nidhikumbhī atthi so taṁ rakkhamāno vasanto nikkhamanakāle
dhanalobhena sarīraṁ sithilaṁ katvā lagganto nikkhamati gocaraṁ gahetvā
dhanasinehena alaggantova vegena sahasā pavisati taṁ nidhikumabhiṁ
uddharitvā tvaṁ gaṇhāhīti āha. aṭṭhamaṁ sutvā tassā taruṇitthiyā
sāmikassa ca mātāpitūnañca vasanagāmānaṁ antare ekasmiṁ gāme
jāro atthi sā taṁ saritvā tasmiṁ sinehena sāmikassa gehe
vasituṁ asakkontī mātāpitaro passissāmīti gatā jārassa gehe
katipāhaṁ vasitvā mātāpitūnaṁ gehaṁ gacchati tattha katipāhaṁ vasitvā
puna jāraṁ saritvā sāmikassa gehaṁ gamissāmīti puna jārasseva
gehaṁ gacchati tassā itthiyā rājūnaṁ atthibhāvaṁ ācikkhitvā
sāmikasseva kira gehe vasatu sace taṁ rājā gaṇhāpeti jīvitaṁ te
natthi appamādaṁ kātuṁ vaṭṭatīti tassā kathehīti āha. navamaṁ
sutvā sā gaṇikā pubbe ekassa hatthato bhatiṁ gahetvā taṁ
adhivāsetvā aññassa hatthato na gaṇhāti tenassā pubbe bhati

page number: 046

bahu uppajji idāni pana attano dhammataṁ visajjetvā ekassa
hatthato gahitaṁ ajīrāpetvāva aññassa hatthato gaṇhāti purimassa
okāsaṁ akatvā pacchimakassa karoti tenassā bhati na uppajjati
na keci naṁ upasaṅkamanti sace attano dhammatāya ṭhassati pubbe
sadisāva bhavissati attano dhamme ṭhātumassā kathehīti āha. dasamaṁ
sutvā so gāmabhojako pubbe dhammena samena aṭṭaṁ vinicchinati
tena manussānaṁ piyo ahosi manāpo sampiyāyamānā cassa manussā
bahupaṇṇākāraṁ āhariṁsu tena abhirūpo dhanavā yasasampanno ahosi
idāni pana lañcacittako hutvā adhammena aṭṭaṁ vinicchinati tena
duggato kapaṇo hutvā paṇḍurogena abhibhūto sace pubbe viya
dhammena aṭṭaṁ vinicchinissati puna pubbasadiso bhavissati so
rañño atthibhāvaṁ na jānāti dhammena aṭṭaṁ vinicchinitumassa kathehīti.
iti so gāmaṇicando imāni ettakāni sāsanāni rañño
ārocesi. rājā attano paññāya sabbānipi tāni pañhāni
sabbaññūbuddho viya byākaritvā gāmaṇicandassa bahudhanaṁ datvā tassa
vasanagāmaṁ brahmadeyyaṁ katvā tasseva datvā uyyojesi.
so nagarā nikkhamitvā bodhisattena dinnaṁ sāsanaṁ brāhmaṇamāṇavakānaṁ
tāpasānaṁ nāgarājassa rukkhadevatāya ca ārocetvā tittirassa
nisinnaṭṭhānato nidhiṁ gahetvā migassa tiṇakhādanaṭṭhāne rukkhato
bhamaramadhuṁ gahetvā rañño madhuṁ pesetvā sappassa vasanaṭṭhāne
vammikaṁ bhinditvā nidhiṁ gahetvā taruṇitthiyā ca gaṇikāya ca

page number: 047

gāmabhojakassa ca rañño kathitaniyāmeneva sāsanaṁ ārocetvā mahantena
yasena attano gāmaṁ gantvā yāvatāyukaṁ ṭhatvā yathākammaṁ gato.
ādāsamukharājāpi dānādīni puññāni katvā jīvitapariyosāne saggapadaṁ
pūrento gato.
satthā na bhikkhave tathāgato idāneva mahāpañño pubbepi
mahāpaññoyevāti vatvā imaṁ dhammadesanaṁ āharitvā saccāni
pakāsetvā jātakaṁ samodhānesi. saccapariyosāne bahū sotāpannā
sakadāgāmino anāgāmino arahanto ahesuṁ. tadā gāmaṇicando
ānando ahosi. ādāsamukhamahārājā pana ahamevāti.
gāmaṇicandajātakaṁ sattamaṁ
-------
mandhāturājajātakaṁ
yāvatā candimasūriyāti idaṁ satthā jetavane viharanto ekaṁ
ukkaṇṭhitabhikkhuṁ ārabbha kathesi.
so kira sāvatthiyaṁ piṇḍāya caramāno ekaṁ alaṅkatapaṭiyattaṁ
itthiṁ disvā ukkaṇṭhi. atha naṁ bhikkhū dhammasabhāyaṁ ānetvā
ayaṁ bhante bhikkhu ukkaṇṭhitoti satthu dassesuṁ. satthā saccaṁ
kira tvaṁ bhikkhu ukkaṇṭhitoti pucchitvā saccaṁ bhanteti vutte
kadā tvaṁ bhikkhu agāraṁ ajjhāvasamāno taṇhaṁ pūretuṁ sakkhissasi
kāmataṇhā hi nāmesā samuddo viya duppūrā porāṇā hi
dvisahassaparittadīpaparivāresu catūsu mahādīpesu cakkavattirajjaṁ kāretvā

page number: 048

manussaparivāreneva cātummahārājikadevaloke rajjaṁ kāretvā
tāvatiṁsadevaloke chattiṁsāya sakkānaṁ vasanaṭṭhāne devarajjaṁ kāretvāpi
attano kāmataṇhaṁ pūretuṁ asakkontāva kālamakaṁsu tvaṁ pana taṁ
kāmataṇhaṁ kadā pūretuṁ sakkhissasīti vatvā atītaṁ āhari.
atīte paṭhamakappe mahāsammato nāma rājā ahosi. tassa
putto rojo nāma. tassa putto vararojo nāma. tassa
putto kalyāṇo nāma. tassa putto varakalyāṇo nāma.
varakalyāṇassa putto uposatho nāma. tassa putto varauposatho
nāma. varauposathassa putto mandhātu nāma ahosi. so
sattahi ratanehi catūhi iddhīhi samannāgato cakkavattirajjaṁ kāresi.
tassa vāmahatthaṁ sammiñjitvā dakkhiṇahatthena apphoṭitakāle
ākāse dibbamegho viya jānuppamāṇaṁ sattaratanavassaṁ vassi.
evarūpo acchariyamanusso ahosi. so caturāsītivassasahassāni
kumārakīḷikaṁ kīḷi. caturāsītivassasahassāni uparajjaṁ kāresi.
caturāsītivassasahassāni cakkavattirajjaṁ kāresi. āyu panassa asaṅkheyyaṁ
ahosi. so ekadivasaṁ kāmataṇhaṁ pūretuṁ asakkonto
ukkaṇṭhitākāraṁ dassesi. amaccā kinnukho deva ukkaṇṭhitosīti
pucchiṁsu. mayhaṁ puññabale olokiyamāne idaṁ rajjaṁ kiṁ karissati
kataraṁ nukho ṭhānaṁ ramaṇīyanti. devaloko mahārājāti. so
cakkaratanaṁ abbhukkiritvā saddhiṁ parisāya cātummahārājikadevalokaṁ
agamāsi. athassa cattāro mahārājāno dibbamālāgandhahatthā

page number: 049

devagaṇaparivutā paccuggamanaṁ katvā taṁ ādāya cātummahārājikadevalokaṁ
netvā devarajjaṁ adaṁsu. tassa sakaparisāya parivutasseva
tasmiṁ rajjaṁ kārentassa dīgho addhāno vītivatto. so
tatthāpi taṇhaṁ pūretuṁ asakkonto ukkaṇṭhitākāraṁ dassesi.
cattāro mahārājāno kinnukho mahārāja ukkaṇṭhitosīti pucchiṁsu.
imamhā devalokā kataraṁ ṭhānaṁ ramaṇīyataranti. mayaṁ deva
paresaṁ upaṭṭhānakaparisā tāvatiṁsadevaloko nāma ramaṇīyoti.
mandhātu cakkaratanaṁ abbhukkiritvā attano parisāya parivuto
tāvatiṁsābhimukho pāyāsi. athassa sakko devarājā dibbamālāgandhahattho
devagaṇaparivuto paccuggamanaṁ katvā taṁ hatthe gahetvā ito ehi
mahārājāti āha. rañño devagaṇaparivutassa gamanakāle
pariṇāyako cakkaratanaṁ ādāya saddhiṁ parisāya manussapathaṁ otaritvā
attano nagarameva pāvisi. sakko mandhāturājānaṁ tāvatiṁsabhavanaṁ
netvā devatā dve koṭṭhāse katvā attano devarajjaṁ majjhe
bhinditvā adāsi. tato paṭṭhāya dve rājāno rajjaṁ kāresuṁ.
evaṁ kāle gacchante sakko saṭṭhīvassasahassādhikā tisso
vassakoṭiyo āyuṁ khepetvā cavi. añño sakko nibbatti.
sopi devarajjaṁ kāretvā āyukkhayena cavi. etenupāyena chattiṁsa
sakkā caviṁsu. mandhātu pana manussasarīrena devarajjaṁ kāresiyeva.
tassa evaṁ kāle gacchante bhiyyoso mattāya kāmataṇhā
uppajji. so kiṁ me upaḍḍharajjena sakkaṁ māretvā ekarajjameva

page number: 050

kāressāmīti. sakkaṁ māretuṁ nāma na sakkā. taṇhā panesā
vipattimūlā. tenassa āyusaṅkhāro parihāyi. jarā sarīraṁ pahari.
manussasarīrañca nāma devaloke na bhijjati. atha so devalokā
bhassitvā uyyāne otari. uyyānapālo tassa āgatabhāvaṁ
rājakulaṁ nivedesi. rājakulaṁ āgantvā uyyāneyeva sayanaṁ paññāpesi.
rājā anuṭṭhānaseyyāya nipajji. amaccā deva tumhākaṁ
parato kinti kathemāti pucchiṁsu. tumhe imaṁ sāsanaṁ mahājanassa
katheyyātha mandhātumahārājā kira dvisahassaparittadīpaparivāresu catūsu
mahādīpesu cakkavattirajjaṁ kāretvā dīgharattaṁ cātummahārājikesu
rajjaṁ kāretvā chattiṁsāya sakkānaṁ āyuparimāṇena devaloke rajjaṁ
kāretvā taṇhaṁ apūretvāva kālamakāsīti so evaṁ vatvā kālaṁ
katvā yathākammaṁ gato.
satthā imaṁ dhammadesanaṁ āharitvā abhisambuddho hutvā imā
gāthā avoca
yāvatā candimasuriyā (pariharanti) disā bhanti virocanā
sabbeva dāsā mandhātu ye pāṇā paṭhavissitā
na kahāpaṇavassena titti kāmesu vijjati
appassādā dukkhā kāmā iti viññāya paṇḍito
api dibbesu kāmesu ratiṁ so nādhigacchati
taṇhakkhayarato hoti sammāsambuddhasāvakoti.
tattha yāvatāti paricchedavacanaṁ. pariharantīti yattakena

page number: 051

paricchedena sineruṁ pariharanti. disā bhantīti dasasu disāsu pabhāsanti.
virocanāti ālokakaraṇatāya virocanasabhāvā. sabbeva dāsā
mandhātu ye pāṇā paṭhavissitāti ettake padese ye ca
paṭhavīnissitā pāṇā janapadavāsino manussā sabbeva te dāsā mayaṁ
rañño mandhātussa ayyako no rājā mandhātāti evaṁ upasaṅkamantā
bhujissāpi samānā dāsāyeva. na kahāpaṇavassenāti
tesaṁ dāsabhūtānaṁ manussānaṁ anuggahāya yaṁ mandhātā apphoṭento
sattaratanavassaṁ vassāpesi taṁ idha kahāpaṇavassanti vuttaṁ. titti
kāmesūti tenapi kahāpaṇavassena vatthukāmakilesakāmesu titti nāma
natthi evaṁ duppūrā esā taṇhā. appassādā dukkhā
kāmāti supinakūpamā kāmā nāma appassādā parittasukhā dukkhameva
panettha bahutaraṁ taṁ dukkhakkhandhasuttapariyāyena dīpitabbaṁ hoti.
iti viññāyāti evaṁ parijānitvā. dibbesūti devatānaṁ paribhogesu
rūpādīsu. ratiṁ soti so vipassako bhikkhu dibbehi kāmehi
nimantiyamānopi tesu ratiṁ nādhigacchati āyasmā samiddhi viya.
taṇhakkhayaratoti nibbānarato nibbānaṁ hi āgamma taṇhā khīyati
tasmā taṁ taṇhakkhayoti vuccati tattha rato hoti abhirato.
sammāsambuddhasāvakoti sammā sāmañca saccānaṁ buddhattā sammāsambuddho
savanante jātattā sāvako bahussuto yogāvacarapuggalo.
satthā imaṁ dhammadesanaṁ āharitvā cattāri saccāni
pakāsetvā jātakaṁ samodhānesi. saccapariyosāne ukkaṇṭhitabhikkhu

page number: 052

sotāpattiphale patiṭṭhahi. aññepi bahū sotāpattiphalādīni sampāpuṇiṁsu.
tadā mandhātumahārājā ahamevāti.
mandhāturājajātakaṁ aṭṭhamaṁ
------------
tiritivacchajātakaṁ
nayimassa vijjāti idaṁ satthā jetavane viharanto āyasmato
ānandassa kosalarañño mātugāmānaṁ hatthato pañcasatāni rañño
hatthato pañcasatānīti dussasahassapaṭilābhavatthuṁ ārabbha kathesi.
vatthu heṭṭhā dukanipāte sigālajātake vitthāritameva. atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikaraṭṭhe brāhmaṇakule nibbattitvā nāmaggahaṇadivase tiritivacchakumāroti
katanāmo ahosi. so anupubbena vayappatto takkasilāyaṁ
sabbasippāni uggaṇhitvā agāraṁ ajjhāvasanto mātāpitūnaṁ
kālakiriyāya saṁviggamānaso hutvā nikkhamitvā isipabbajjaṁ
pabbajitvā araññāyatane vanamūlaphalāhāro hutvā vāsaṁ kappesi.
tasmiṁ tattha vasante bārāṇasīrañño paccanto kuppito. so
tattha gantvā yuddhe parājito maraṇabhayabhīto hatthikkhandhavaragatova
ekena passena palāyitvā araññe vicaranto pubbaṇhasamayeyeva
tiritivacchassa phalāphalatthāya gatakāle tassa assamapadaṁ pāvisi.
so tāpasānaṁ vasanaṭṭhānanti hatthikkhandhato otaritvā vātātapena
kilanto pipāsito pānīyaghaṭaṁ olokento katthaci adisvā

page number: 053

caṅkamanakoṭiyaṁ udapānaṁ addasa. udakaṁ ussiñcanatthāya pana rajjuṁ
ghaṭakañca pariyesanto adisvā pipāsaṁ sahituṁ asakkonto hatthissa
kucchiyaṁ bandhanayottaṁ gahetvā hatthiṁ udapānāvāṭe ṭhapetvā tassa
pāde yottaṁ bandhitvā yottena udapānaṁ otaritvā yotte
apāpuṇante puna uttaritvā uttarisāṭakaṁ yottakoṭiyā ghaṭetvā
puna otari. tathāpi nappahotiyeva. so aggapādehi udakaṁ
phusitvā atipipāsitova pipāsaṁ avinodetvā maraṇampi sumaraṇanti
cintetvā udapāne patitvā yāvadatthaṁ pivitvā paccuttarituṁ
asakkonto tattheva aṭṭhāsi. hatthīpi susikkhitattā aññattha
agantvā rājānaṁ olokento tattheva aṭṭhāsi. bodhisatto
sāyaṇhasamaye phalāphalāni āharitvā hatthiṁ disvā rājā āgato
bhavissati dhammikahatthīyeva 1- paññāyati kinnukho kāraṇanti (so)
hatthisamīpaṁ upasaṅkami. hatthīpi tassa upasaṅkamanabhāvaṁ ñatvā
ekamantaṁ aṭṭhāsi. bodhisatto udapānāvāṭaṁ gantvā rājānaṁ disvā
mā bhāyi mahārājāti samassāsetvā nisseṇiṁ bandhitvā rājānaṁ
uttāretvā kāyamassa sambāhitvā telena makkhetvā nhāpetvā
phalāphalāni khādāpetvā hatthissa sannāhaṁ mocesi. rājā dvīhaṁ
tīhaṁ vissametvā bodhisattassa attano santikaṁ āgamanatthāya paṭiññaṁ
gahetvā pakkāmi. rājabalanikāyo nagarassa avidūre khandhāvāraṁ
bandhitvā ṭhito rājānaṁ āgacchantaṁ disvā parivāresi. rājā

footnote: 1 vammitahatthīyeva.

page number: 054

nagaraṁ pāvisi. bodhisattopi kho aḍḍhamāsaccayena bārāṇasiṁ
gantavā uyyāne vasitvā punadivase bhikkhaṁ caramāno rājadvāraṁ
gato. rājā mahāvātapānaṁ ugghāṭetvā rājaṅgaṇaṁ olokayamāno
bodhisattaṁ disvā sañjānitvā pāsādā oruyha vanditvā mahātalaṁ
āropetvā samussitasetacchatte rājapallaṅke nisīdāpetvā
attano paṭiyāditaṁ āhāraṁ bhojetvā sayampi bhuñjitvā uyyānaṁ
netvā tatthassa caṅkamanādiparivāraṁ vasanaṭṭhānaṁ kāretvā sabbe
pabbajitaparikkhāre datvā uyyānapālaṁ paṭicchāpetvā vanditvā
pakkāmi. tato paṭṭhāya bodhisatto rājanivesaneyeva paribhuñjati
mahāsakkārasammāno ahosi. taṁ asahamānā amaccā evarūpaṁ
sakkāraṁ ekopi yodho labhamāno kiṁ nāma kareyyāti vatvā
uparājānaṁ upasaṅkamitvā vanditvā deva amhākaṁ rājā ekaṁ tāpasaṁ
ativiya mamāyati kiṁ nāma tena tasmiṁ diṭṭhaṁ tumhepi tāva
raññā saddhiṁ mantethāti. so sādhūti sampaṭicchitvā amaccehi
saddhiṁ rājānaṁ upasaṅkamitvā vanditvā paṭhamaṁ gāthamāha
nayimassa vijjāmayamatthi kiñci
na bandhavo no pana te sahāyo
atha kena vaṇṇena tiritivaccho
tedaṇḍiko bhuñjati aggapiṇḍanti.
tattha nayimassa vijjāmayamatthi kiñcīti imassa tāpasassa vijjāmayaṁ
kiñci kammaṁ natthi. na bandhavoti

page number: 055

puttabandhavasippabandhavagottabandhavañātibandhavesu aññataropi na hoti. no pana
te sahāyoti sahapaṁsukīḷīto sahāyakopi (no) te na hoti. kena
vaṇṇenāti kena kāraṇena. tiritivacchoti tassa nāmaṁ. tedaṇḍikoti
kuṇḍikaṭṭhapanatthāya tidaṇḍaṁ gahetvā caranto. aggapiṇḍanti
rasasampannaṁ rājārahaṁ aggabhojanaṁ bhuñjati.
taṁ sutvā rājā puttaṁ āmantetvā tāta mama paccantaṁ
gantvā yuddhaparājitassa dvīhaṁ tīhaṁ anāgatabhāvaṁ sarasīti vatvā
sarāmi bhaddanteti vutte tadā mayā imaṁ nissāya jīvitaṁ laddhanti
sabbaṁ pavuttiṁ ācikkhitvā tāta mama jīvitadāyake mama santikaṁ
āgate rajjaṁ dadantopi ahaṁ neva etena kataguṇānurūpaṁ kātuṁ
sakkomīti vatvā itarā dve gāthā avoca
āpāsu me yuddhaparājitassa
ekassa katvā vivanasmi ghore
pasārayi kicchagatassa pāṇiṁ
tenuddhatāriṁ dukhasampareto
etassa kicchena idhānupatto
veyyāsino 1- vīsayajīvaloke
lābhāraho tāta tirītivaccho
dethassa bhogaṁ yajitañca yaññanti.
tattha āpāsūti āpadāsu. ekassāti adutiyassa. katvāti

footnote: 1 vesāyino.

page number: 056

anukampaṁ karitvā pemaṁ uppādetvā. vivanasmīti pānīyarahite
araññe. ghoreti dāruṇe. pasārayi kicchagatassa pāṇinti nisseṇiṁ
bandhitvā kūpaṁ otaritvā dukkhitassa mayhaṁ uttaraṇatthāya
viriyapaṭisaṁyuttaṁ hatthaṁ pasāresi. tenuddhatāriṁ dukhasamparetoti tena
kāraṇenamhi dukkhaparitopi tamhā kūpā uttiṇṇo. etassa
kicchena idhānupattoti ahaṁ etassa tāpasassa kicchena etena katassa
kicchassānubhāvena idhānuppatto. veyyāsino vīsayāti veyyāsi
vuccati yamo tassa visayo. jīvaloketi manussaloke. ahaṁ hi
imasmiṁ jīvaloke ṭhitova yamavisayaṁ maccuvisayaṁ paralokaṁ gato nāma
ahosiṁ somhi etassa kāraṇā tato puna idhāgatoti vuttaṁ hoti.
lābhārahoti lābhassa araho catupaccayalābhassa anucchaviko.
dethassa bhoganti etena paribhuñjitabbaṁ catupaccayasamaṇaparikkhārasaṅkhātaṁ
bhogaṁ etassa detha. yajitañca yaññanti tvañca amaccā ca
nāgarā cāti sabbepi tumhe etassa bhogañca detha yaññañca
yajatha. tassa hi diyyamāno deyyadhammo tena bhuñjitabbattā
bhogo hoti itaresaṁ dānayaññattā yaññaṁ. tenāha dethassa
bhogaṁ yajitañca yaññanti.
evaṁ raññā gagaṇatale candaṁ uṭṭhāpentena viya bodhisattassa
guṇe pakāsite tassa guṇo sabbatthakameva pākaṭo jāto.
atirekataro cassa lābhasakkāro udapādi. tato paṭṭhāya uparājā
vā amaccā vā añño vā koci kiñci rājānaṁ vattuṁ na visahi.

page number: 057

rājā bodhisattassa ovāde ṭhatvā dānādīni puññāni katvā
saggapūraṁ pūresi. bodhisattopi abhiññā ca samāpattiyo ca
uppādetvā brahmalokaparāyano ahosi.
satthā porāṇakapaṇḍitāpi upakāravasena kariṁsūti imaṁ
dhammadesanaṁ āharitvā jātakaṁ samodhānesi tadā rājā ānando
ahosi tāpaso pana ahamevāti.
tiritivacchajātakaṁ navamaṁ
--------
dūtajātakaṁ
yassatthā dūramāyantīti idaṁ satthā jetavane viharanto ekaṁ
lolabhikkhuṁ ārabbha kathesi. vatthu navakanipāte kākajātake
āvibhavissati. satthā pana taṁ bhikkhuṁ āmantetvā nakho bhikkhu
idāneva pubbepi tvaṁ lolo lolyakāraṇena pana asinā sīsacchedaṁ
labhasīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa putto hutvā vayappatto takkasilāyaṁ sabbasippāni uggaṇhitvā
pitu accayena rajje patiṭṭhāya bhojanasuddhiko ahosi. tenassa
bhojanasuddhikarājātveva nāmaṁ jātaṁ. so kira tathārūpe vidhāne ṭhatvā
taṁ bhattaṁ bhuñjati yato tassa ekissā bhattapāṭiyā satasahassagghavayo
hoti. bhuñjanto pana antogehe na bhuñjati attano bhojanavidhānaṁ
olokentaṁ mahājanaṁ puññāni kāretukāmatāya rājadvāre

page number: 058

ratanamaṇḍapaṁ kārāpetvā bhojanavelāya taṁ alaṅkārāpetvā kāñcanamaye
samussitasetacchatte rājapallaṅke nisīditvā khattiyakaññāhi parivuto
satasahassagghanikāya suvaṇṇapātiyā satasahassagghanikarasabhojanaṁ bhuñjati.
atheko lolapuriso tassa bhojanavidhānaṁ oloketvā taṁ bhojanaṁ
bhuñjitukāmo hutvā pipāsaṁ sandhāretuṁ asakkonto attheko
upāyoti daḷhaṁ nivāsetvā hatthaṁ ukkhipatvā bho ahaṁ dūtoti
uccāsaddaṁ karonto rājānaṁ upasaṅkami. tena ca samayena tasmiṁ
janapade dūtomhīti vadante na nivārenti tasmā mahājano dvidhā
bhinditvā okāsaṁ adāsi. so vegena gantvā rañño
suvaṇṇapātito ekaṁ bhattapiṇḍaṁ gahetvā mukhe pakkhipi. athassa sīsaṁ
chindissāmīti asiggāho asiṁ abbāhesi. rājā mā paharīti
nivāretvā mā bhāyi bhuñjassūti hatthaṁ dhovitvā nisīdi.
bhojanapariyosāne cassa attano pivanapānīyañceva tambulañca dāpetvā
rājā bho purisa tvaṁ dūtomhīti vadesi kassa dūtosīti pucchi.
mahārāja ahaṁ taṇhādūto taṇhā maṁ dūtaṁ katvā āṇāpetvā
tvaṁ gacchāhīti pesesīti vatvā purimā dve gāthā avoca
yassatthā dūramāyanti amittamapi yācituṁ
tassūdarassahaṁ dūto mā me kujjha rathesabha
yassa divā ca ratto ca vasamāyanti māṇavā
tassūdarassahaṁ dūto mā me kujjha rathesabhāti.
tattha yassatthā dūramāyantīti yassatthāya ime sattā

page number: 059

taṇhāvasikā hutvā dūrampi gacchanti. rathesabhāti rathayodhajeṭṭhaka.
rājā tassa vacanaṁ sutvā saccametaṁ ime sattā udaradūtā
taṇhāvasena vicaranti taṇhā ca ime satte vicāreti yāva
manāpaṁ vata iminā kathitanti tassa purisassa tusitvā tatiyaṁ gāthamāha
dadāmi te brāhmaṇa rohiṇīnaṁ
gavaṁ sahassaṁ saha puṅgavena
dūto hi dūtassa kathaṁ na dajjaṁ
mayampi tasseva bhavāma dūtāti.
tattha brāhmaṇāti ālapanamattametaṁ. rohiṇīnanti
rattavaṇṇānaṁ. saha puṅgavenāti yūthapariṇāyakena upaddavarakkhakena
usabhena saddhiṁ. mayampīti ahañca avasesā ca sabbasattā tasseva
udarassa dūtā bhavāma tasmā ahaṁ udaradūto samāno udaradūtassa
tuyhaṁ kasmā na dajjanti.
evañca pana vatvā iminā ca tumhādisena purisena assutapubbaṁ
kāraṇaṁ sāvitanti tuṭṭhacitto tassa mahantaṁ yasaṁ adāsi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne lolabhikkhu anāgāmiphale patiṭṭhahi.
bahū sotāpannādayo ahesuṁ. tadā lolapuriso etarahi lolabhikkhu.
bhojanasuddhikarājā pana ahamevāti.
dūtajātakaṁ dasamaṁ.
saṅkappavaggo paṭhamo.

page number: 060

padumavaggavaṇṇanā
------
padumajātakaṁ
yathā kesā ca massu cāti idaṁ satthā jetavane viharanto
ānandabodhimhi mālāpūjākārake bhikkhū ārabbha kathesi. vatthu
kāliṅgabodhijātake āvibhavissati.
so pana ānandattherena ropitattā ānandabodhi nāma
jāto. therena hi jetavanadvārakoṭṭhake bodhino ropitabhāvo
sakalajambūdīpaṁ patthari. athekacce jānapadavāsino bhikkhū ānandabodhimhi
mālāpūjaṁ karissāmāti jetavanaṁ gantvā satthāraṁ vanditvā
punadivase sāvatthiyaṁ pavisitvā uppalavīthiṁ gantvā mālaṁ alabhitvā
āgantvā ānandattherassa ārocesuṁ āvuso mayaṁ bodhimhi
mālāpūjaṁ karissāmāti uppalavīthiṁ gantvā ekaṁ mālampi na labhimhāti.
thero ahaṁ vo āvuso āharissāmīti uppalavīthiṁ gantvā bahū
nīluppalakalāpe ukkhipāpetvā āgamma tesaṁ pesesi. te tāni
gahetvā bodhimhi pūjaṁ kariṁsu. taṁ pavuttiṁ ñatvā dhammasabhāyaṁ
bhikkhū therassa guṇakathaṁ samuṭṭhāpesuṁ āvuso jānapadā bhikkhū
appapuññā uppalavīthiṁ gantvā mālaṁ na labhiṁsu thero pana
gantvāva āharāpesīti. satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave idāneva vuttacchekā kathākusalā mālaṁ labhanti pubbepi
paṇḍitā labhiṁsuyevāti vatvā atītaṁ āhari.

page number: 061

atīte bārāṇasiyaṁ brahmadatte rajjaṁ kārente bodhisatto
seṭṭhiputto ahosi. antonagare ca ekasmiṁ sare padumāni
pupphanti. eko chinnanāso puriso taṁ saraṁ rakkhati. athekadivasaṁ
bārāṇasiyaṁ ussave saṅghuṭṭhe mālaṁ pilandhitvā ussavaṁ kīḷitukāmā
tayo seṭṭhiputtā nāsacchinnassa abhūtena guṇe vaṇṇetvā mālaṁ
yācissāmāti tassa padumāni bhañjanakāle sarassa santikaṁ gantvā
ekamantaṁ aṭṭhaṁsu. tesu eko taṁ āmantetvā paṭhamaṁ gāthamāha
yathā kesā ca massu ca chinnaṁ chinnaṁ virūhati
evaṁ rūhatu te nāsā padumaṁ dehi yācitoti.
so tassa kujjhitvā padumaṁ na adāsi. athassa dutiyo
dutiyaṁ gāthamāha
yathā sāradikaṁ vījaṁ khette vuttaṁ virūhati
evaṁ rūhatu te nāsā padumaṁ dehi yācitoti.
tattha sāradikanti saradasamaye gahetvā nikkhittaṁ sārasampannaṁ vījaṁ.
so tassapi kujjhitvā padumaṁ na adāsi. athassa tatiyo
tatiyaṁ gāthamāha
ubhopi vilapantete api padmāni dassati
vajjuṁ vā te na vā vajjuṁ natthi nāsāya rūhanā
dehi samma padumāni padmā me dehi yācitoti.
tattha ubhopi vilapanteteti ete dvepi musā vadanti.
api padmānīti api nāma no padumāni dassatīti cintetvā evaṁ

page number: 062

vadanti. vajjuṁ vā te na vā vajjunti tava nāsā rūhatūti evaṁ
ete vadeyyuṁ vā na vā vadeyyuṁ etesaṁ vacanaṁ nāma appamāṇaṁ
sabbathāpi natthi nāsāya rūhanā ahaṁ pana te nāsaṁ paṭicca na
kiñci vadāmi kevalaṁ yācāmi tassa me dehi samma padumāni
yācitoti.
taṁ sutvā padumagopako imehi dvīhi musāvādo kato
tumhehi sabhāvo kathito tumhākaṁ anucchavikāni padumānīti mahantaṁ
padumakalāpaṁ ādāya tassa datvā attano padumasarameva gato.
satthā imaṁ dhammadesanaṁ āharitvā jātakaṁ samodhānesi tadā
padumalābhī seṭṭhiputto ahameva ahosīti.
padumajātakaṁ paṭhamaṁ
--------
mudupāṇijātakaṁ
pāṇi ce muduko cassāti idaṁ satthā jetavane viharanto
ekaṁ ukkaṇṭhitabhikkhuṁ ārabbha kathesi.
taṁ hi satthā dhammasabhaṁ ānītaṁ saccaṁ kira tvaṁ bhikkhu
ukkaṇṭhitosīti pucchitvā saccanti vutte bhikkhu itthiyo
nāmetā kilesavasena gamanato arakkhiyā porāṇakapaṇḍitāpi
attano dhītaraṁ hatthe gahetvā rakkhantāpi rakkhituṁ nāsakkhiṁsu pitaraṁ
hatthe gahetvā ṭhitāva pitaraṁ ajānāpetvāva kilesavasena purisena
saddhiṁ palāyīti vatvā tuṇhī ahosi tehi yācito atītaṁ āhari.

page number: 063

atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchimhi nibbattitvā vayappatto takkasilāyaṁ
sabbasippāni uggaṇhitvā pitu accayena rajje patiṭṭhāya dhammena
rajjaṁ kāresi. so dhītarañca bhāgineyyañca dvepi attano nivesane
posento ekadivasaṁ amaccehi saddhiṁ nisinno mamaccayena mayhaṁ
bhāgineyyo rājā bhavissati dhītāpi me tasseva aggamahesī
bhavissatīti vatvā aparabhāge tesaṁ vayappattakāle puna amaccehi
saddhiṁ nisinno mayhaṁ bhāgineyyassa aññassa rañño dhītaraṁ
ānessāmi mayhaṁ dhītaraṁ aññasmiṁ ca rājakule dassāmi evaṁ
no ñātakā bahutarā bhavissantīti āha. te amaccā sampaṭicchiṁsu.
atha rājā bhāgineyyassa bahigehaṁ dāpetvā dhītaraṁ antonivesane
nivāsesi. te pana aññamaññaṁ paṭibaddhacittā ahesuṁ. kumāro
kena nukho upāyena rājadhītaraṁ bahi nīharāpeyyanti cintento
atthi upāyoti dhātiyā lañcaṁ dadanto 1- kiṁ ayyaputta kiccanti
vutte amma kathaṁ nukho rājadhītaraṁ bahi kātukāmā okāsaṁ
labheyyāmāti āha. rājadhītāya saddhiṁ kathetvā jānissāmīti.
sādhu ammāti. sā gantvā ehi amma sīse te okā
gaṇhissāmīti taṁ nīcapīṭhake nisīdāpetvā sayaṁ ucce nisīditvā
tassā sīsaṁ attano ūrūsu ṭhapetvā okā gaṇhamānā rājadhītāya
sīsaṁ attano nakhena vijjhi. rājadhītā nāyaṁ attano maṁ nakhena

footnote: 1 datvāti yuttataraṁ.

page number: 064

vijjhati pitucchāputtassa me kumārassa mantanakhena vijjhatīti ñatvā
amma tvaṁ kumārassa santikaṁ agamāsīti pucchi. āma amma
gacchāmīti. kinte sāsanaṁ kathitanti. tava bahi karaṇupāyaṁ pucchati
ammāti. rājadhītā paṇḍitopi honto jānissatīti amma
imaṁ uggahetvā kumārassa āroceyyāsīti paṭhamaṁ gāthamāha
pāṇi ce muduko cassa nāgo cassa sukārito
andhakāro ca vasseyya atha nūna tadā siyāti.
sā taṁ uggahetvā kumārassa santikaṁ gantvā amma
rājadhītā kiṁ āhāti vutte ayyaputta aññaṁ kiñci avatvā imaṁ
gāthaṁ pahiṇīti taṁ gāthaṁ udāhāsi. kumāro ca tassā atthaṁ
ñatvā gaccha ammāti taṁ uyyojesi.
gāthāyattho sace te ekassa cūḷupaṭṭhākassa mama hattho
viya hattho mudu assa yadi ca te aneñjakāraṇaṁ 1- suṁkārito
eko hatthī assa yadi ca taṁdivasaṁ caturaṅgasamannāgato viya
bahalo andhakāro assa devo ca vasseyya atha nūna tadā
siyāti tādise kāle ime cattāro paccaye āgamma ekaṁsena te
manorathassa matthakagamanaṁ siyāti.
kumāro etamatthaṁ tattato ñatvā ekaṁ abhirūpaṁ muduhatthaṁ
cūḷupaṭṭhākaṁ sajjaṁ katvā maṅgalahatthigopakassa lañcaṁ datvā hatthiṁ
aneñjakāraṇaṁ kāretvā kālaṁ āgamento acchi. athekasmiṁ

footnote: 1 ānañjakāraṇaṁ.

page number: 065

kāḷapakkhuposathadivase majjhimayāmasamanantare ghanakāḷamegho vassi.
so ayandāni rājadhītāya vavaṭṭhitadivasoti vāraṇaṁ abhiruyhitvā
muduhatthaṁ taṁ cūḷupaṭṭhākaṁ hatthipiṭṭhe nisīdāpetvā gantvā rājanivesanassa
ākāsaṅgaṇābhimukhaṭṭhāne ṭhito hatthiṁ mahābhittiṁ 1- alliyāpetvā
vātapānasamīpe tementova aṭṭhāsi. rājāpi dhītaraṁ rakkhanto
aññattha ṭhāne sayituṁ na deti attano santike cūḷasayane
sayāpesi. sāpi ajja kumāro āgamissatīti ñatvā niddaṁ
anokkamitvāva nipannā tāta nhāyitukāmamhīti āha. rājā
ehi ammāti taṁ hatthe gahetvā vātapānasamīpaṁ netvā nhāyāhi
ammāti ukkhipitvā vātapānassa bāhirapasse padumake ṭhapetvā
ekaṁ hatthaṁ gahetvā aṭṭhāsi. sā nhāyamānāpi kumārassa hatthaṁ
pasāresi. so tassā hatthato ābharaṇāni omuñcitvā upaṭṭhākassa
hatthe pilandhitvā taṁ ukkhipitvā rājadhītaraṁ nissāya padumake
ṭhapesi. sā tassa hatthaṁ gahetvā pitu hatthe ṭhapesi. so
tassa hatthaṁ gahetvā dhītu hatthaṁ muñci. sā itarasmāpi hatthā
ābharaṇāni omuñcitvā tassa dutiyahatthe pilandhitvā pitu hatthe
ṭhapetvā kumārena saddhiṁ agamāsi. rājā dhītāyeva meti saññāya
taṁ dārakaṁ nhānapariyosāne sirigabbhe sayāpetvā dvāraṁ pidhāya
lañcitvā ārakkhaṁ datvā attano sayanaṁ gantvā nipajji. so
pabhātāya rattiyā dvāraṁ vivaritvā taṁ dārakaṁ disvā kimetanti

footnote: 1 mahābhittiyaṁ.

page number: 066

pucchi. so tassā kumārena saddhiṁ gatabhāvaṁ kathesi. rājā
vippaṭisārī hutvā hatthe gahetvā vicarantenāpi mātugāmaṁ
rakkhituṁ na sakkā evaṁ arakkhiyā nāmitthiyoti cintetvā itarā
dve gāthā avoca
analā mudusambhāsā duppūrā tā nadīsamā
sīdanti naṁ viditvāna ārakā parivajjaye
yaṁ etā upasevanti chandasā vā dhanena vā
jātavedova saṇṭhānaṁ khippaṁ anudahanti tanti.
tattha analā mudusambhāsāti madhuravacanenāpi asakkuṇeyyā
neva sakkā saṇhavācāya saṅgaṇhitunti attho purisehi vā
etāsaṁ na alanti analā mudusambhāsāti hadaye ca thaddhepi
sambhāsāva mudu etāsanti mudusambhāsā. duppūrā tā nadīsamāti
yathā nadī āgatāgatassa udakassa sandanato udakassa duppūrā
evaṁ anubhūtānubhūtehi methunādīhi aparitussanato duppūrā. tena vuttaṁ
tiṇṇaṁ bhikkhave dhammānaṁ atitto appaṭibhāṇo mātugāmo kālaṁ
karoti katamesaṁ tiṇṇaṁ methunadhammasamāpattiyā ca vipphāyanassa
ca alaṅkārassa ca imesaṁ kho bhikkhave tiṇṇaṁ dhammānaṁ atitto
appaṭibhāṇo mātugāmo kālaṁ karotīti. sīdantīti aṭṭhasu
mahānirayesu soḷasasu ca ussudanirayesu sīdanti nimmujjanti. nanti
nipātamattaṁ. viditvānāti evaṁ jānitvā. ārakā parivajjayeti
etā itthiyo nāma methunadhammādīhi atittā kālaṁ katvā etesu

page number: 067

nirayesu sīdanti etā evaṁ attanā sīdamānā kassaññassa sukhāya
bhavissantīti evaṁ ñatvā paṇḍito puriso dūratova etāpi
parivajjeyyāti dīpeti. chandasā vā dhanena vāti attano vā chandena
ruciyā pemena bhattivasena laddhadhanena vā yaṁ purisaṁ etā itthiyo
upasevanti bhajanti. jātavedoti aggi. so hi jātamattova
vediyati vedito pākaṭo hotīti jātavedo. so yathā attano
ṭhānaṁ kāraṇaṁ okāsaṁ vā anudahati evameva tāpi yaṁ purisaṁ
upasevanti taṁ purisaṁ dhanayasasīlapaññāsamannāgatampi tesaṁ dhanādīnaṁ
vināsato puna tāya sampattiyā abhabbuppattikaṁ kurumānā khippaṁ
anudahanti jhāyanti. vuttampi cetaṁ
balavanto dubbalā honti thāmavantopi hāyare
cakkhuno andhakā honti mātugāmavasaṅgatā
guṇavanto niguṇā honti paññavantopi hāyare
pamattā pāse 1- bandhanti mātugāmavasaṅgatā
ajjhenañca tapaṁ sīlaṁ saccaṁ cāgaṁ satiṁ matiṁ
acchindanti pamattassa panthadūhīva takkarā
yasaṁ kittiṁ dhitiṁ sūraṁ bāhusaccaṁ pajānanaṁ
hāpayanti pamattassa kaṭṭhapuñjeva pāvakoti.
evaṁ vatvā mahāsatto bhāgineyyopi mayā posetabbo
rājadhītā mayā posetabbāti mahantena sakkārena dhītaraṁ tasseva

footnote: 1 bandhane senti.

page number: 068

datvā taṁ uparajje patiṭṭhāpesi. sopi mātulassa accayena rajje
patiṭṭhahi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne ukkaṇṭhitabhikkhu sotāpattiphale
patiṭṭhahi. tadā rājā ahameva ahosīti.
mudupāṇijātakaṁ dutiyaṁ
--------
cullapalobhajātakaṁ
abhijjamāne vārisminti idaṁ satthā jetavane viharanto ekaṁ
ukkaṇṭhitabhikkhumeva ārabbha kathesi.
taṁ hi satthā dhammasabhāyaṁ ānītaṁ saccaṁ kira tvaṁ bhikkhu
ukkaṇṭhitosīti pucchitvā saccanti vutte bhikkhu itthiyo nāmetā
na idāneva purāṇake suddhasattepi saṅkilessantīti vatvā tehi
yācito atītaṁ āhari
atīte bārāṇasiyaṁ brahmadatto rājā pana aputtako hutvā
attano itthiyo puttapaṭṭhanaṁ karothāti āha. tā putte
paṭṭhenti. evaṁ addhāne gate bodhisatto brahmalokā cavitvā
aggamahesiyā kucchimhi nibbatti. taṁ jātamattaṁ nhāpetvā thaññaṁ
pāyanatthāya dhātiyā adaṁsu. dhātīhi so pāyamāno rodati.
atha naṁ aññissā adaṁsu. mātugāmahatthe neva tuṇhī hoti.
atha naṁ ekassa pādamūlikassa adaṁsu. tena gahitamattoyeva tuṇhī

page number: 069

ahosi. athassa nāmaggahaṇadivase anitthigandhakumāroti nāmaṁ kariṁsu.
tato paṭṭhāya purisāva taṁ gahetvā caranti thaññaṁ pāyentā
pidahitvā ca pārupitvā ca pāyenti sāṇiantarena vā thanaṁ mukhe
ṭhapenti. tassa aparāparaṁ parivattamānassāpi mātugāmaṁ nāma
dassetuṁ na sakkā tenassa rājā visuññeva nisajjādiṭṭhānaṁ bahi
jhānāgārañca kārāpesi. so tassa soḷasavassikakāle cintesi
mayhaṁ putto añño natthi ayaṁ pana kumāro kāme na paribhuñjati
rajjampi na icchissati dulladdho vata me puttoti. atha naṁ ekā
naccagītavāditakusalā purise palobhetvā attano vase kātuṁ paṭibalā
taruṇanāṭakitthī upasaṅkamitvā deva kiṁ tumhe cintayitthāti āha.
rājā pana taṁ kāraṇaṁ ācikkhi. hotu deva ahantaṁ palobhetvā
kāmarasaṁ jānāpessāmīti. sace me puttaṁ anitthigandhakumāraṁ
palobhetuṁ sakkhissasi so rājā bhavissati tvaṁ aggamahesīti.
sāmi mayhaṁ palobhabhāvo bhāro tumhe mā cintayitthāti
vatvā ārakkhamanusse upasaṅkamitvā āha ahaṁ paccūsasamaye
āgantvā ayyaputtassa sayitaṭṭhāne bahisāṇiyā jhānāgāre ṭhatvā
gāyissāmi sace kujjhissati mayhaṁ katheyyātha ahaṁ apagaccheyyāmi
sace suṇāti mameva katheyyāthāti. te sādhūti sampaṭicchiṁsu.
sāpi paccūsakāle tasmiṁ padese ṭhatvā tantissarena
gītassaraṁ gītassarena tantissaraṁ anatikkamitvā madhurena saddena gāyi.
kumāro suṇantova nipajjitvā sādhu sādhūti sampaṭicchi. punadivase

page number: 070

āsannaṭṭhāne ṭhatvā gāyituṁ āṇāpesi punadivase jhānāgāre
ṭhatvā gāyituṁ āṇāpesi punadivase attano samīpe ṭhatvāti
evaṁ anukkameneva taṇhaṁ uppādetvā lokadhammaṁ sevitvā kāmarasaṁ
ñatvā mātugāmaṁ nāma aññesaṁ na dassāmīti asiṁ gahetvā
antaravīthiṁ otaritvā purise anubandhanto vicarati. atha naṁ rājā
gāhāpetvā tāya kumārikāya saddhiṁ nagarā nīharāpesi. ubhopi
araññaṁ pavisitvā adhogaṅgaṁ gantvā ekasmiṁ passe gaṅgaṁ ekasmiṁ
samuddaṁ katvā ubhinnamantare assamapadaṁ māpetvā vāsaṁ kappayiṁsu.
kumārikāpi paṇṇasālāyaṁ nisīditvā kandamūlaphalāni pacati.
bodhisatto araññato phalāphalaṁ āhari. athekadivasaṁ tasmimpi phalāphalatthāya
gate samuddadīpako eko tāpaso bhikkhācāravelāya ākāsena
āgacchanto taṁ dhūmaṁ disvā assamapadaṁ otari. atha naṁ sā nisīda yāva
paccatīti nisīdāpetvā itthīkūṭena palobhetvā jhānā hāpetvā
brahmacariyamassa antaradhāpesi. so pakkhacchinnakāko viya hutvā
taṁ jahituṁ asakkonto sabbadivasaṁ tattheva ṭhatvā sāyaṇhasamaye
bodhisattaṁ āgacchantaṁ disvā vegena samuddābhimukho palāyi. atha naṁ
so paccāmitto me ayaṁ bhavissatīti asiṁ abbāhitvā anubandhi.
tāpaso ākāse uppatanākāraṁ dassetvā samudde pati. bodhisatto
esa tāpaso ākāsenāgato bhavissati jhānassa parihīnattā
samudde patito mayā idānissa avassayena bhavituṁ vaṭṭatīti
cintetvā velante ṭhatvā imā gāthā avoca

page number: 071

abhijjamāne vārismiṁ sayaṁ āgamma iddhiyā
missībhāvitthiyā gantvā saṁsīdasi mahaṇṇave
āvaṭṭanī mahāmāyā brahmacariyavikopanā
sīdanti naṁ viditvāna ārakā parivajjaye
yaṁ etā upsevanti chandasā vā dhanena vā
jātavedova saṇṭhānaṁ khippaṁ anudahanti nanti.
tattha abhijjamāne vārisminti imasmiṁ udake acalamāne
akampamāne udakaṁ anāmasitvā sayaṁ ākāseneva iddhiyā āgantvā.
missībhāvitthiyāti lokadhammasevanavasena itthiyā saddhiṁ missībhāvaṁ.
āvaṭṭanī mahāmāyāti itthiyo nāmetā kāmāvaṭṭena āvaṭṭanato
āvaṭṭanī anantāhi itthīmāyāhi samannāgatattā mahāmāyā
nāma. vuttañhetaṁ
māyā cetā marīcīva sokā rogā cupaddavā
kharā ca bandhanā cetā maccupāsā guhāsayā
tāsu yo vissase poso so naresu narādhamoti.
tattha brahmacariyavikopanāti seṭṭhacariyassa methunaviratibrahmacariyassa
vikopanā. sīdantīti itthiyo nāmetā isīnaṁ brahmacariyassa
vikopanena apāyesu sīdanti. sesaṁ purimanayeneva yojetabbanti.
evaṁ pana bodhisattassa vacanaṁ sutvā tāpaso samuddamajjhe
ṭhitoyeva naṭṭhaṁ jhānaṁ puna uppādetvā ākāsena attano vasanaṭṭhānameva
gato. bodhisatto cintesi ayaṁ tāpaso evaṁbhāvito

page number: 072

samāno simbalītūlaṁ viya ākāsena gato mayāpi iminā viya
jhānaṁ uppādetvā ākāsena carituṁ vaṭṭatīti. so assamapadaṁ
gantvā taṁ itthiṁ manussapathaṁ netvā gaccha tvanti uyyojetvā
araññaṁ pavisitvā manuññe bhūmibhāge assamapadaṁ māpetvā
isipabbajjaṁ pabbajitvā kasiṇaparikammaṁ katvā abhiññā ca samāpattiyo
ca nibbattetvā brahmalokaparāyano ahosi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale patiṭṭhahi.
tadā anitthigandhakumāro pana ahamevāti.
cullapalobhajātakaṁ tatiyaṁ
---------
mahāpanādajātakaṁ
panādo nāma so rājāti idaṁ satthā gaṅgātīre nisinno
bhaddajittherassa ānubhāvaṁ ārabbha kathesi.
ekasmiṁ samaye satthā sāvatthiyaṁ vassaṁ vasitvā bhaddajikumārassa
saṅgahaṁ karissāmīti bhikkhusaṅghaparivuto cārikaṁ caramāno bhaddiyanagaraṁ
patvā jātiyāvane tayo māse vasi bhaddajikumārassa ñāṇaparipākaṁ
āgamayamāno. bhaddajikumāro mahāyaso asītikoṭivibhavassa
bhaddiyaseṭṭhino ekaputtako. tassa tiṇṇaṁ utūnaṁ anucchavikā tayo
pāsādā ahesuṁ. ekekasmiṁ cattāro māse vasati. ekasmiṁ
vasitvā nāṭakaparivuto mahantena yasena aññaṁ pāsādaṁ gacchati.

page number: 073

tasmiṁ khaṇe kumārassa yasaṁ passissāmāti sakalanagaraṁ saṅkhubhi.
pāsādantare cakkāticakkaṁ mañcātimañcaṁ bandhanti. satthā tayo
māse vasitvā mayaṁ gacchāmāti nagaravāsīnaṁ ārocesi. nāgarā
bhante sve gamissathāti satthāraṁ nimantetvā dutiyadivase buddhappamukhassa
bhikkhusaṅghassa mahādānaṁ sajjetvā nagaramajjhe dānamaṇḍapaṁ
katvā alaṅkaritvā āsanāni paññāpetvā kālaṁ ārocesuṁ.
satthā bhikkhusaṅghaparivuto tattha gantvā nisīdi. manussā mahādānaṁ
adaṁsu. satthā niṭṭhitabhattakicco madhurassarena anumodanaṁ ārabhi.
tasmiṁ khaṇe bhaddajikumāro pāsādato pāsādaṁ gacchati. tassa
sampattiṁ dassanatthāya taṁdivasaṁ na koci agamāsi. attano
manussāyeva parivāresuṁ. so manusse pucchi aññasmiṁ kāle
mayi pāsādato pāsādaṁ gacchante sakalanagaraṁ saṅkhubhati cakkāticakkādīni
bandhanti ajja pana ṭhapetvā mayhaṁ manusse añño koci
natthi kinnukho kāraṇanti. sāmi sammāsambuddho imaṁ nagaraṁ upanissāya
tayo māse vasitvā ajja gacchissati so bhattakiccaṁ niṭṭhāpetvā
mahājanassa dhammaṁ desesi sakalanagaravāsino tassa dhammakathaṁ suṇantīti.
so tenahi etha mayampi suṇissāmāti sabbābharaṇapaṭimaṇḍitova
mahantena parivārena upasaṅkamitvā parisapariyante ṭhito dhammakathaṁ suṇanto
sabbakilese khepetvā aggaphalaṁ arahattaṁ pāpuṇi. satthā bhaddiyaseṭṭhi
āmantetvā mahāseṭṭhi putto te alaṅkatapaṭiyattova
dhammakathaṁ suṇanto arahatte patiṭṭhito tenassa ajjeva pabbajituṁ

page number: 074

vaṭṭati parinibbāyituṁ vāti āha. bhante mayhaṁ puttassa
parinibbānena kiccaṁ natthi pabbājetha naṁ bhante pabbajitvā ca pana
naṁ gahetvā sve amhākaṁ gehaṁ upasaṅkamathāti. bhagavā nimantanaṁ
adhivāsetvā kulaputtaṁ ādāya vihāraṁ gantvā pabbājetvā
upasampādesi. tassa mātāpitaro sattāhaṁ mahāsakkāraṁ kariṁsu.
satthā sattāhaṁ vasitvā kulaputtaṁ ādāya cārikaṁ caranto koṭigāmaṁ
pāpuṇi. koṭigāmavāsino manussā buddhappamukhassa bhikkhusaṅghassa
mahādānaṁ adaṁsu. satthā bhattakiccāvasāne anumodanaṁ
ārabhi. kulaputto anumodanakāle bahigāmaṁ gantvā satthu
āgamanakāleyeva uṭṭhahissāmīti gaṅgātīrasamīpe ekasmiṁ rukkhamūle
jhānaṁ samāpajjitvā nisīditvā mahallakesu theresu āgacchantesupi
avuṭṭhahitvā satthu āgamanakāleyeva uṭṭhahi. puthujjanā
bhikkhū ayaṁ pure viya pabbajitvā mahāthere āgacchante disvāpi
na uṭṭhahīti kujjhiṁsu. koṭigāmavāsino nāvāsaṅghāṭaṁ bandhiṁsu.
satthā nāvāsaṅghāṭe saṅghamajjhe ṭhatvā kahaṁ bhaddajīti pucchi.
esa bhante idhevāti. ehi bhaddaji amhehi saddhiṁ ekanāvaṁ
abhiruyhāti. thero uppatitvā ekanāvāya aṭṭhāsi. atha naṁ
gaṅgāya majjhagatakāle satthā āha bhaddaji tayā mahāpanādarājakāle
ajjhāvuṭṭho pāsādo kahanti. imasmiṁ ṭhāne nimuggo
bhanteti. puthujjanā bhikkhū bhaddajitthero aññaṁ byākarosīti
āhaṁsu. satthā tenahi bhaddaji sabrahmacārīnaṁ kaṅkhaṁ chindāhīti

page number: 075

āha. tasmiṁ khaṇe thero satthāraṁ vanditvā iddhibalena gantvā
pāsādathūpikaṁ pādaṅguliyā gahetvā pañcavīsatiyojanaṁ pāsādaṁ
uggahetvā ākāse uppati. uppatito pana heṭṭhāpāsāde ṭhitānaṁ
pāsādaṁ bhinditvā paññāyi. so ekayojanaṁ dviyojanaṁ tiyojananti
yāva vīsatiyojanā udakato pāsādaṁ ukkhipi. athassa purimabhave
ñātakā pāsādalobhena macchakacchapanāgamaṇḍūkā hutvā tasmiṁyeva
pāsāde nibbattā pāsāde uṭṭhahante parivattetvā udakeyeva
patiṁsu. satthā te patante disvā ñātakā te bhaddaji
kilamantīti āha. thero satthu vacanaṁ sutvā pāsādaṁ visajji.
pāsādo yathāṭṭhāneyeva patiṭṭhahi. satthā pana gaṅgāto uttari.
athassa gaṅgātīreyeva āsanaṁ paññāpayiṁsu. so paññatte
pavarabuddhāsane taruṇasūriyo viya raṁsiyo muñcanto nisīdi. atha naṁ
bhikkhū kismiṁ kāle bhante ayaṁ pāsādo bhaddajittherena
ajjhāvuṭṭhoti pucchiṁsu. satthā mahāpanādarājakāleti vatvā atītaṁ
āhari.
atīte videharaṭṭhe mithilāyaṁ suruci nāma rājā ahosi.
puttopissa suruciyeva. tassa pana putto mahāpanādo nāma ahosi.
te imaṁ pāsādaṁ paṭilabhiṁsu. paṭilābhatthāya panassa pubbakammaṁ
dve pitāputtā naḷehi ca udumbaradārūhi ca paccekabuddhassa
vasanapaṇṇasālaṁ kariṁsūti. imasmiṁ jātake sabbaṁ atītavatthuṁ
pakiṇṇakanipāte surucijātake āvibhavissatīti.

page number: 076

satthā imaṁ dhammadesanaṁ āharitvā abhisambuddho hutvā imā
gāthā avoca
panādo nāma so rājā yassa yūpo suvaṇṇiyo
tiriyaṁ soḷasubbedho uccamāhu sahassadhā
sahassakaṇḍo sattageṇḍu dhajālu haritāmayo
anaccuṁ tattha gandhabbā cha sahassāni sattadhā
evametaṁ tadā āsi yathā bhāsasi bhaddaji
sakko ahaṁ tadā āsiṁ veyyāvaccakaro tavāti.
tattha yūpoti pāsādo. tiriyaṁ soḷasubbedhoti vitthārato
soḷasakaṇḍapātavitthāro ahosi. uccamāhu sahassadhāti ubbedhena
sahassakaṇḍagamanamattaṁ uccaṁ āhu sahassakaṇḍagamanagaṇanāyapañcavīsatiyojanappamāṇaṁ
hoti. vitthāro panassa aḍḍhayojanamatto. sahassakaṇḍo
sattageṇḍūti so panesa sahassakaṇḍubbedho pāsādo sattabhūmiko
ahosi. dhajālūti dhajasampanno. haritāmayoti haritamaṇiparikkhitto.
aṭṭhakathāyaṁ pana sahālū 1- haritāmayotipi pāṭho. haritamaṇimayehi
dvārakavāṭavātapānehi samannāgatoti attho. sahāti kira
dvārakavāṭavātapānānaṁ nāmaṁ. gandhabbāti naṭā. cha sahassāni
sattadhāti cha gandhabbasahassāni sattadhā hutvā tassa pāsādassa
sattasu ṭhānesu rañño rativaḍḍhanatthāya nacciṁsūti attho. te
evaṁ naccantāpi gāyamānāpi rājānaṁ hāsetuṁ nāsakkhiṁsu. atha sakko

footnote: 1 samālu. jhyālu. sasālu.

page number: 077

devarājā devanaṭaṁ pesetvā samajjaṁ kāresi. tadā mahāpanādo
hasi. yathā bhāsasi bhaddajīti bhaddajittherena hi bhaddaji tayā
mahāpanādarājakāle ajjhāvuṭṭho pāsādo kahanti vutte imasmiṁ
ṭhāne nimuggo bhanteti vadantena tasmiṁ kāle attano atthāya
tassa pāsādassa nibbattabhāvo ca mahāpanādarājabhāvo ca bhāsito
ahosi. taṁ gahetvā satthā yathā tvaṁ bhaddaji bhāsasīti āha.
evametaṁ tadā āsīti tadā evametaṁ tatheva ahosi ahaṁ tadā tava
veyyāvaccakaro sakko devānamindo ahosinti āha. tasmiṁ khaṇe
puthujjanabhikkhū nikkaṅkhā ahesuṁ.
satthā imaṁ dhammadesanaṁ āharitvā jātakaṁ samodhānesi tadā
mahāpanādo rājā bhaddaji ahosi sakko pana ahamevāti.
mahāpanādajātakaṁ catutthaṁ
--------
khurappajātakaṁ
disvā khurappeti idaṁ satthā jetavane viharanto ekaṁ osaṭṭhaviriyaṁ
bhikkhuṁ ārabbha kathesi.
taṁ hi satthā dhammasabhāyaṁ ānītaṁ saccaṁ kira tvaṁ osaṭṭhaviriyoti
vatvā saccaṁ bhanteti vutte bhikkhu kasmā tvaṁ evaṁ niyyānike
sāsane pabbajitvā viriyaṁ osajji porāṇakapaṇḍitā aniyyānikaṭṭhānepi
viriyaṁ na osajjentīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 078

ekasmiṁ aṭavīārakkhikakule nibbattitvā vayappatto pañcapurisasataparivāro
aṭavīārakkhikesu sabbajeṭṭhako hutvā aṭavīmukhe ekasmiṁ
gāme vāsaṁ kappesi. so pana bhatiṁ gahetvā manusse aṭaviṁ
atikkāmeti. athekasmiṁ divase bārāṇaseko 1- satthavāhaputto
pañcahi sakaṭasatehi taṁ gāmaṁ patvā taṁ pakkosāpetvā samma
sahassaṁ gahetvā maṁ aṭaviṁ atikkāmehīti āha. so sādhūti
sampaṭicchitvā tassa hatthato sahassaṁ gaṇhi bhatiṁ gaṇhantoyeva
tassa jīvitaṁ pariccaji. so taṁ ādāya aṭaviṁ pāvisi.
aṭavīmajjhe pañcasatā corā uṭṭhahiṁsu. core disvāva sesapurisā
urena nipajjiṁsu. ārakkhikajeṭṭhako ekova nadanto vagganto paharitvā
pañcasatacore palāpetvā satthavāhaputtaṁ sotthinā kantāraṁ tāresi.
satthavāhaputto pana parakantāre satthaṁ nivesetvā ārakkhikajeṭṭhakaṁ
nānaggarasabhojanaṁ bhojetvā sayampi bhuttapātarāso sukhanisinno
tena saddhiṁ sallapanto samma tathādāruṇānaṁ nāma corānaṁ
āvudhāni gahetvā avattharaṇakāle kena nukho kāraṇena
cittutrāsamattampi na uppannanti pucchanto paṭhamaṁ gāthamāha
disvā khurappe dhanuveganuṇṇe 2-
khagge gahite tikkhiṇe teladhote
tasmiṁ bhayasmiṁ maraṇe viruḷhe
kasmā nu te nāhu chambhitattanti.

footnote: 1 bārāṇaseyyako. 2 dhanuveganunne.

page number: 079

tattha dhanuveganuṇṇeti dhanuvegena visaṭṭhe. khagge gahiteti
tharudante suggahite khagge. maraṇe viruḷheti maraṇe paccupaṭṭhite.
kasmā nu te nāhati kena nukho kāraṇena te nāhosi. chambhitattanti
sarīracalanaṁ.
taṁ sutvā ārakkhikajeṭṭhako itarā dve gāthā abhāsi
disvā khurappe dhanuveganuṇṇe
khagge gahite tikkhiṇe teladhote
tasmiṁ bhayasmiṁ maraṇe viruḷhe
vedaṁ alatthaṁ vipulaṁ uḷāraṁ
so vedajāto ajjhabhaviṁ amitte
pubbeva me jīvitamāsi cattaṁ
na hi jīvite ālayaṁ kubbamāno
sūro kayirā sūrakiccaṁ kadācīti.
tattha vedaṁ alatthanti tuṭṭhiñceva somanassañca paṭilabhiṁ.
vipulanti bahuṁ. uḷāranti uttamaṁ. ajjhabhavinti jīvitaṁ pariccajitvā
abhibhaviṁ. pubbeva me jīvitamāsi cattanti mayā hi pubbeva
tava hatthato bhatiṁ gaṇhantena jīvitaṁ cattamāsi. na hi jīvite
ālayaṁ kubbamānoti jīvitasmiṁ sinehaṁ nikantiṁ kurumāno sūro
sūrakiccaṁ kadācipi na hi karoti.
evaṁ so paravase visajjante jīvite nikantiyā visaṭṭhattā
attano sūrakiccassa katabhāvaṁ ñāpetvā satthavāhaputtaṁ uyyojetvā

page number: 080

sakagāmameva paccāgantvā dānādīni puññāni katvā yathākammaṁ
gato.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne osaṭṭhaviriyo bhikkhu arahatte
patiṭṭhahi. tadā ārakkhikajeṭṭhako pana ahamevāti.
khurappajātakaṁ pañcamaṁ
-------
vātaggasindhavajātakaṁ
yenāsi kīsiyā paṇḍūti idaṁ satthā jetavane viharanto sāvatthiyaṁ
aññataraṁ kuṭumbikaṁ ārabbha kathesi.
sāvatthiyaṁ kirekā itthī ekaṁ abhirūpaṁ kuṭumbikaṁ disvā paṭibaddhacittā
ahosi. sakalasarīraṁ jhāyamāno viya tassā abbhantare
kilesaggi uppajji. sā neva kāyassādaṁ na cittassādaṁ alabhi.
bhattampissā na rucci. kevalaṁ mañcakāṭaniṁ gahetvā nipajji.
atha naṁ upaṭṭhāyikā ca sahāyikā ca pucchiṁsu kinnukho tvaṁ
kampamānacittā aṭaniṁ gahetvā nipannā kinte aphāsukanti.
tāsaṁ ekaṁ dve vāre akathetvā punappunaṁ vuccamānā tamatthaṁ
ārocesi. atha naṁ tā samassāsetvā tvaṁ mā bhoti cintayi
mayaṁ taṁ ānessāmāti vatvā gantvā kuṭumbikena saddhiṁ mantesuṁ. so
paṭikkhipitvā punappunaṁ vuccamāno adhivāsesi. tā asukadivase
asukavelāya āgacchāhīti paṭiññaṁ gāhetvā gantvā tassā ārocesuṁ.

page number: 081

sā suṇantī attano sayanagabbhaṁ sajjetvā attānaṁ alaṅkaritvā
sayanapiṭṭhe nisinnā tasmiṁ āgantvā sayanekadese nisinne
cintesi sacāhaṁ imassa gurukaṁ akatvā idāneva okāsaṁ karissāmi
isasariyaṁ me parihāyissati āgatadivaseyeva okāsakaraṇaṁ nāma
akāraṇaṁ ajja naṁ maṅkuṁ katvā aññasmiṁ divase okāsaṁ
karissāmīti. atha naṁ hatthaggahaṇādivasena keḷiṁ kātuṁ āraddhaṁ hatthe
gahetvā apehi apehi na me tayā atthoti nikkaḍḍhesi. so
osakkitvā lajjito uṭṭhāya attano gehameva gato. itarā
itthiyo tāya tathākatabhāvaṁ ñatvā kuṭumbike nikkhante taṁ
upasaṅkamitvā evamāhaṁsu tvaṁ tasmiṁ paṭibaddhacittā āhāraṁ
paṭikkhipitvā nipajji atha naṁ mayaṁ punappunaṁ yācitvā ānayimhā tassa
kasmā okāsaṁ na akāsīti. sā tamatthaṁ ārocesi. itarā
tenahi paññāyissasīti vatvā pakkamiṁsu. kuṭumbiko puna nivattitvā
na olokesi. sā taṁ alabhamānā sussamānā nirāhārā tattheva
jīvitakkhayaṁ pāpuṇi. kuṭumbiko tassā matabhāvaṁ sutvā
bahumālāgandhavilepanaṁ ādāya jetavanaṁ gantvā satthāraṁ pūjetvā
vanditvā ekamantaṁ nisīdi satthārā ca kinnukho upāsaka na paññāyasīti
pucchito tamatthaṁ ārocetvā svāhaṁ bhante ettakaṁ kālaṁ
lajjāya buddhupaṭṭhānaṁ nāgatoti āha. satthā upāsaka na
idāneva sā kilesavasena taṁ pakkosāpetvā āgatakāle taṁ okāsaṁ
akatvā lajjāpesi pubbepi pana paṇḍitesupi (pubbe)

page number: 082

paṭibaddhacittā hutvā pakkosāpetvā āgatakāle okāsaṁ akatvā
kilametvāva uyyojesīti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sindhavakule nibbattitvā vātaggasindhavo nāma hutvā tassa maṅgalāsso
ahosi. assagopakā taṁ netvā gaṅgāya nhāpenti.
atha naṁ bhaddalī 1- nāma gadrabhī disvā paṭibaddhacittā hutvā
kilesavasena kampamānā neva tiṇaṁ khādati na pānīyaṁ pivati parisussitvā
kīsā aṭṭhicammamattā ahosi. atha naṁ gadrabhaputto 2-
mātaraṁ parisussamānaṁ disvā kinnukho tvaṁ amma neva tiṇaṁ
khādasi na pānīyaṁ pivasi parisussitvā tattha tattha kampamānā
nipajjasi kiṁ te aphāsukanti pucchi. sā akathetvā punappunaṁ
vuccamānā tamatthaṁ kathesi. atha naṁ putto samassāsetvā amma
mā cintayi ahaṁ taṁ ānetvā dassāmīti vatvā vātaggasindhavassa
nhāyituṁ āgamanakāle taṁ upasaṅkamitvā tāta mayhaṁ mātā tumhesu
paṭibaddhacittā nirāhārā sussitvā marissati jīvitadānamassā
dethāti āha. sādhu tāta dassāmi assagopakā maṁ nhāpetvā
thokaṁ gaṅgātīre gocaraṇatthāya visajjenti tvaṁ mātaraṁ gahetvā
taṁ padesaṁ ehīti. so gantvā mātaraṁ ānetvā tasmiṁ padese
visajjetvā ekamantaṁ paṭicchanne aṭṭhāsi. assagopakāpi
vātaggasindhavaṁ tasmiṁ ṭhāne visajjesuṁ. so (vātaggo) gadrabhiṁ

footnote: 1 kundāḷī. 2 putto gadrabhapotako.

page number: 083

olokento upasaṅkami. atha sā gadrabhī tasmiṁ upasaṅkamitvā attano
sarīraṁ upasiṅghamāne sacāhaṁ guruṁ akatvā āgatakkhaṇeyevassa okāsaṁ
karissāmi evaṁ me yaso ca issariyañca parihāyissati anicchamānāya
viya bhavituṁ vaṭṭatīti cintetvā sindhavassa heṭṭhāhanuke pādena
paharitvā palāyi. tato dantamūlassa bhijjitvā gatakālo viya
ahosi. vātaggasindhavo ko me etāya atthoti lajjito tatova
palāyi. sā vippaṭisārinī hutvā tattheva patitvā socamānā
nipajji. atha naṁ putto upasaṅkamitvā pucchanto paṭhamaṁ gāthamāha
yenāsi kīsiyā paṇḍu yena bhattaṁ na ruccati
ayaṁ so āgato bhatto 1- kasmādāni palāyasīti.
tattha yenāsīti yasmiṁ paṭibaddhacittā yena kāraṇabhūtena.
puttassa vacanaṁ sutvā gadrabhī dutiyaṁ gāthamāha
nu kho panādikeneva santhavo nāma jāyati
yaso hāyati itthīnaṁ tasmā tāta palāyihanti.
tattha ādikenevāti āditova paṭhamaññeva. santhavoti
methunadhammasaṁyogavasena mittasanthavoti. yaso hāyati itthīnanti
tāta itthīnamhi gurukaṁ akatvā āditova santhavaṁ kurumānānaṁ yaso
hāyati issariyalabhitabbabhāvo parihāyatīti. evaṁ sā itthīnaṁ sabhāvaṁ
puttassa kathesi.
tatiyagāthaṁ puna satthā abhisambuddho hutvā āha

footnote: 1 tāto.

page number: 084

yasassinaṁ kule jātaṁ ābhataṁ yā na icchati
socatī cirarattāya vātaggamiva gadrabhīti.
tattha yasassinanti yasasampannaṁ. yā na icchatīti yā itthī
tathārūpaṁ purisaṁ na icchati. cirarattāyāti ciraṁ rattaṁ dīghamaddhānanti attho.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne kuṭumbiko sotāpattiphale patiṭṭhahi.
tadā gadrabhī sā itthī ahosi. vātaggasindhavo pana ahamevāti.
vātaggasindhavajātakaṁ chaṭṭhamaṁ
---------
suvaṇṇakakkaṭakajātakaṁ
siṅgī migoti idaṁ satthā jetavane viharanto aññataraṁ itthiṁ
ārabbha kathesi.
sāvatthiyaṁ kireko kuṭumbiko attano bhariyaṁ gahetvā
uddhārasodhanatthāya janapadaṁ gato uddhāraṁ sodhetvā āgacchanto
antarāmagge corehi gahito. bhariyā panassa abhirūpā pāsādikā.
corajeṭṭhako tassā sinehena kuṭumbikaṁ māretuṁ ārabhi. sā pana
itthī sīlavatī ācārasampannā patidevatā. sā corajeṭṭhakassa
pādesu nipatitvā sāmi corajeṭṭhaka sace mayi tuyhaṁ sineho
atthi mā mayhaṁ sāmikaṁ mārehi sace māressasi ahaṁ visaṁ
khāditvā nāsavātaṁ vā sannirumhitvā marissāmi tayā pana saddhiṁ
na gamissāmi mā me akāraṇena sāmikaṁ mārehīti yācitvā taṁ

page number: 085

visajjāpesi. te ubhopi sotthinā sāvatthiṁ patvā jetavanapiṭṭhi-
vihārenāgacchantā vihāraṁ pavisitvā pānīyaṁ pivitvā satthāraṁ
vandissāmāti gandhakuṭipariveṇaṁ gantvā satthāraṁ vanditvā ekamantaṁ
nisīdiṁsu. te satthārā kahaṁ gatatthāti puṭṭhā uddhāra-
sodhanatthāyāti āhaṁsu. antarāmagge pana ārogyena āgatatthāti
vutte kuṭumbiko āha antarāmagge no bhante corā gaṇhiṁsu
tattha ayaṁ maṁ māriyamānaṁ corajeṭṭhakaṁ yācitvā mocesi imaṁ
nissāya mayā jīvitaṁ laddhanti. satthā upāsaka na idāneva
tuyhaṁ jīvitadānaṁ dinnaṁ pubbe pana paṇḍitānampi adāsīti vatvā
tena yācito atītaṁ āhari.
atīte bārāṇasiyaṁ brahmadatte rajjaṁ kārente himavante
mahāudakarahado. tattha mahāsuvaṇṇakakkaṭako ahosi. so tassa
nivāsanabhāvena kuḷīrarahadoti paññāyittha. kakkaṭako mahā ahosi
khalamaṇḍalappamāṇo hatthiṁ gahetvā khādati. hatthī tassa bhayena
tattha otaritvā gocaraṁ gaṇhituṁ na sakkonti. tadā bodhisatto
kuḷīrarahadaṁ upanissāya vasamāne hatthiyūthe jeṭṭhakahatthiṁ paṭicca kareṇuyā
kucchimhi paṭisandhiṁ gaṇhi. athassa mātā gabbhaṁ rakkhissāmīti
aññaṁ pabbatapadesaṁ gantvā gabbhaṁ rakkhitvā puttaṁ vijāyi. so
anukkamena viññutaṁ patto mahāparivāro thāmasampanno sobhaggappatto
añjanapabbato viya ahosi. so ekāya kareṇuyā saddhiṁ
saṁvāsaṁ kappetvā kakkaṭakaṁ gaṇhissāmīti cintetvā attano

page number: 086

bhariyañca mātarañca ādāya taṁ hatthiyūthaṁ upasaṅkamitvā pitaraṁ
passitvā tāta ahaṁ kakkaṭakaṁ gaṇhissāmīti āha. atha naṁ pitā
na sakkhissasi puttāti nivāreti. punappunaṁ vadantaṁ tumheva me
balaṁ jānissathāti āha. so kuḷīrarahadaṁ upanissāya vasante sabbe
vāraṇe sannipātetvā sabbehi saddhiṁ rahadasamīpaṁ gantvā kiṁ so
kakkaṭako otaraṇakāle gaṇhati udāhu gocaraggahaṇakāle udāhu
uttaraṇakāleti pucchitvā uttaraṇakāleti sutvā tenahi tumhepi
kuḷīrarahadaṁ otaritvā yāvadatthaṁ gocaraṁ gaṇhitvā paṭhamaṁ uttaratha
ahaṁ pacchato bhavissāmīti āha. vāraṇā tathā kariṁsu. kuḷīro
pacchā uttarantaṁ bodhisattaṁ mahāsaṇḍāsena kammāro lohasalākaṁ
viya aḷadvayena pāde daḷhaṁ gaṇhi. kareṇukā bodhisattaṁ
avijahitvā samīpeyeva aṭṭhāsi. bodhisatto ākaḍḍhanto kuḷīraṁ cāletuṁ
nāsakkhi. kuḷīro pana taṁ ākaḍḍhanto attano abhimukhaṁ karoti.
so maraṇabhayatajjito bandharavaṁ viravi. sabbe vāraṇā maraṇabhayabhītā
koñcanādaṁ katvā muttakarīsañcajamānā palāyiṁsu. kareṇukāpi
saṇṭhāretuṁ asakkontī palāyituṁ ārabhi. atha naṁ so attano
bandhanabhāvaṁ saññāpetvā tassā apalāyanatthaṁ paṭhamaṁ gāthamāha
siṅgī migo āyatacakkhunetto
aṭṭhittaco vārisayo alomo
tenābhibhūto kapaṇaṁ rudāmi
māheva maṁ pāṇasamaṁ jaheyyāti.

page number: 087

tattha siṅgī migoti siṅgī suvaṇṇavaṇṇamigo dvīhi aḷehi
siṅgakiccaṁ sādhentehi yuttatāya siṅgīti attho. migoti pana
sabbasaṅgāhikavasena idha kuḷīroti vutto. āyatacakkhunettoti ettha
dassanaṭṭhena cakkhu nayanaṭṭhena nettaṁ āyatāni cakkhusaṅkhātāni
nettāni assāti āyatacakkhunetto dīghākkhīti attho. aṭṭhimevassa
tacakiccaṁ sādhetīti aṭṭhittaco. tenābhibhūtoti teneva migena
abhibhūto ajjhottharito niccalaggahito hutvā. kapaṇaṁ rudāmīti
kāruññappatto hutvā rodāmi viravāmi. māheva manti maṁ
evarūpaṁ byasanaṁ pattaṁ attano pāṇasamaṁ piyasāmikaṁ tvaṁ māheva
jahāti.
atha sā kareṇukā nivattetvā taṁ assāsiyamānā dutiyaṁ
gāthamāha
ayya na taṁ jahissāmi kuñjaraṁ saṭṭhihāyanaṁ
paṭhabyā cāturantāya suppiyo hosi me tuvanti.
tattha saṭṭhihāyananti jātiyā saṭṭhivassakālasmiṁ hi kuñjarā
thāmena parihāyanti sā ahaṁ evaṁ thāmehi sampannaṁ imaṁ byasanaṁ
pattaṁ taṁ na jahissāmi mā bhāyi imissā hi catūsu disāsu
samuddaṁ patvā ṭhitāya cāturantāya paṭhaviyā tvaṁ mayhaṁ suṭṭhu piyoti.
atha naṁ saṇṭhambhetvā ayya idāni taṁ kuḷīrena saddhiṁ
thokaṁ kathāsallāpaṁ labhamānā visajjāpessāmīti vatvā kuḷīraṁ yācamānā
tatiyaṁ gāthamāha

page number: 088

ye kuḷīrā samuddasmiṁ gaṅgāya yamunāya ca
tesaṁ tvaṁ vārijo seṭṭho muñca rodantiyā patinti.
tassattho ye samudde vā gaṅgāya vā yamunāya vā nadiyā
kuḷīrā sabbesaṁ vaṇṇasampattiyā ca mahantattena ca tvameva
seṭṭho tena taṁ yācāmi mayhaṁ rodamānāya sāmikaṁ muñcāti.
kuḷīro tassā kathayamānāya itthīsadde nimittaṁ gaṇhitvā
ākaḍḍhiyamānaso hutvā vāraṇassa pādato aḷe vinivedhento ayaṁ
visaṭṭho idaṁ nāma karissatīti na kiñci aññāsi. atha naṁ
vāraṇo pādaṁ ukkhipitvā piṭṭhiyaṁ akkami. tāvadeva aṭṭhīni bhijjiṁsu.
vāraṇo tuṭṭharavaṁ viravi. sabbe vāraṇā sannipatitvā kuḷīraṁ
nīharitvā bahithale 1- ṭhapetvā maddantā cuṇṇavicuṇṇamakaṁsu.
tassa dve aḷā sarīrato bhijjitvā ekamantaṁ patiṁsu. so ca
kuḷīrarahado gaṅgāya ekābaddho gaṅgāya pūraṇakāle gaṅgodakena
pūrati. udake mandībhūte rahadodakaṁ gaṅgaṁ otarati. atha dvepi
te aḷā uppalavitvā gaṅgāya vuyhiṁsu. tesu eko samuddaṁ
pāvisi. ekaṁ aḷaṁ dasabhātikarājāno udake kīḷamānā labhitvā
aṇikaṁ 2- nāma mudiṅgaṁ akaṁsu. samuddaṁ paviṭṭhaṁ pana asurā gahetvā
aḷambaraṁ 3- nāma bheriṁ kāresuṁ. te aparabhāge sakkena saṅgāme
parājitā taṁ chaḍḍetvā palāyiṁsu. atha naṁ sakko attano atthāya
gāhāpesi. aḷambaro megho viya thanatīti taṁ sandhāya vadanti.

footnote: 1 mahītale. 2 ānakaṁ. aḷikanti bhavitabbaṁ. 3 āḷambaraṁ.

page number: 089

satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne ubhopi jāyapatikā
sotāpattiphale patiṭṭhahiṁsu. tadā kareṇukā ayaṁ upāsikā ahosi.
vāraṇo pana ahamevāti.
suvaṇṇakakkaṭakajātakaṁ sattamaṁ
--------
ārāmadūsakajātakaṁ
yomesañca sametānanti idaṁ satthā dakkhiṇāgirijanapade viharanto
aññataraṁ uyyānapālaputtaṁ ārabbha kathesi.
satthā kira vuṭṭhavasso jetavanā nikkhamitvā dakkhiṇāgirijanapade
cārikaṁ carati. atheko upāsako buddhappamukhaṁ bhikkhusaṅghaṁ
nimantetvā uyyāne nisīdāpetvā yāgukhajjakehi santappetvā ayyā
uyyāne caritukāmā iminā uyyānapālena saddhiṁ carantūti vatvā
uyyāne ayyānaṁ phalāphalāni dadeyyāsīti uyyānapālaṁ āṇāpesi.
bhikkhū caramānā ekaṁ chiddaṭṭhānaṁ disvā imaṁ ṭhānaṁ chiddaṁ
aviruḷharukkhaṁ kinnukho kāraṇanti pucchiṁsu. atha tesaṁ uyyānapālo
ācikkhi eko kira uyyānapālaputto uparopakesu udakaṁ
āsiñcanto mūlappamāṇena āsiñcissāmīti uppāṭetvā malappamāṇena
udakaṁ āsiñci tena taṁ ṭhānaṁ chiddaṁ jātanti. bhikkhū satthu
santikaṁ āgantvā etamatthaṁ ārocesuṁ. satthā na bhikkhave
idāneva pubbepi so kumāro ārāmadūsakoyevāti vatvā tehi

page number: 090

yācito atītaṁ āhari.
atīte bārāṇasiyaṁ vissasene nāma (rāje 1-) rajjaṁ kārente
ussave saṅghuṭṭhe uyyānapālo ussavaṁ kīḷissāmīti uyyānavāsino
makkaṭe āha imaṁ uyyānaṁ tumhākaṁ bahūpakāraṁ ahaṁ sattāhaṁ
ussavaṁ kīḷissāmi tumhe satta divase uparopakesu udakaṁ
āsiñcathāti āha. te sādhūti sampaṭicchiṁsu. so tesaṁ
cammaghaṭake datvā pakkāmi. makkaṭā udakaṁ āsiñcitvā uparopa
kesu āsiñciṁsu. atha ne makkaṭajeṭṭhako āha āgametha tāva
udakaṁ nāma sabbakālaṁ dullabhaṁ taṁ rakkhitabbaṁ uparopakesu uppāṭetvā
mūlappamāṇaṁ ñatvā dīghamūlakesu bahuṁ rassamūlakesu appaṁ
udakaṁ abhisiñcituṁ vaṭṭatīti. te sādhūti sampaṭicchitvā ekacce
uparopakesu uppāṭetvā gacchanti ekacce ropetvā udakaṁ
āsiñcanti. tasmiṁ kāle bodhisatto bārāṇasiyaṁ ekassa kulassa
putto ahosi. so kenacideva karaṇīyena uyyānaṁ gantvā te
makkaṭe tathā karonte disvā ko tumhe evaṁ kāretīti
pucchitvā vānarajeṭṭhakoti vutte jeṭṭhakassa tāva vo ayaṁ paññā
tumhākaṁ pana kīdisā bhavissatīti etamatthaṁ pakāsento paṭhamaṁ gāthamāha
yomesañca sametānaṁ ahuvā seṭṭhasammato
tassāyaṁ edisī paññā kimeva itarā pajāti.
tattha yomesañca sametānanti yo imesaṁ sabbesampi

footnote: 1 raññe.

page number: 091

samānajātīnaṁ ahuvā seṭaṭhasammato ahosi. kimeva itarā pajāti yā
itarā etesu lāmakā pajā kīdisā nukho tassā paññāti.
tassa kathaṁ sutvā vānarā dutiyaṁ gāthamāhaṁsu
evameva tuvaṁ brahme anaññāya vinindasi
kathaṁ hi mūlaṁ adisvā rukkhaṁ jaññā patiṭṭhitanti.
tattha brahmeti ālapanamattaṁ. ayaṁ panettha saṅkhepattho
tvaṁ bho purisa yathā kāraṇākāraṇaṁ ajānitvā evameva amhe
vinindasi rukkho nāma gambhīre patiṭṭhito vā esa na vāti mūlaṁ
anuppāṭetvā kathaṁ ñātuṁ sakkā tena mayaṁ uppāṭetvā
mūlappamāṇena udakaṁ āsiñcāmāti.
taṁ sutvā bodhisatto tatiyaṁ gāthamāha
nāhaṁ tumhe vinindāmi ye cettha vānarā vane
vissaseno ca gārayho yassatthā rukkharopakāti.
tattha vissaseno ca gārayhoti bārāṇasīrājā vissaseno
cettha garahitabbo. yassatthā rukkharopakāti yassatthāya tumhādisā
rukkharopakā jātāti.
satthā imaṁ dhammadesanaṁ āharitvā jātakaṁ samodhānesi tadā
vānarajeṭṭhako ārāmadūsakakumāro ahosi paṇḍitapuriso pana
ahamevāti.
ārāmadūsakajātakaṁ aṭṭhamaṁ
----------

page number: 092

sujātājātakaṁ
na hi vaṇṇena sampannāti idaṁ satthā jetavane viharanto
anāthapiṇḍikassa suṇisaṁ dhanañjayaseṭṭhidhītaraṁ visākhāya kaniṭṭhabhaginiṁ
sujātaṁ ārabbha kathesi.
sā kira mahantena yasena anāthapiṇḍikassa gharaṁ pūrayamānā
pāvisi. mahākulassa dhītā ahanti mānatthaddhā ahosi kodhanā
caṇḍā pharusā sassurasassusāmikavattāni na karoti gehajanaṁ
tajjentī paharantī vicarati. athekadivasaṁ satthā pañcahi bhikkhusatehi
parivuto anāthapiṇḍikassa gehaṁ gantvā nisīdi. mahāseṭṭhīpi
dhammaṁ suṇanto bhagavantaṁ upanisīdi. tasmiṁ khaṇe sujātā
dāsakammakarehi saddhiṁ kalahaṁ karoti. satthā dhammakathaṁ ṭhapetvā kiṁsaddo
esoti āha. ekā bhante kulasuṇhā agāravā nevassā
sassurasassusāmikavattaṁ atthi adānasīlā assaddhā appasannā ahorattaṁ
kalahaṁ kurumānā vicaratīti. tenahi naṁ pakkosathāti. sā
āgantvā vanditvā ekamantaṁ aṭṭhāsi. atha naṁ satthā satta
sujāte purisassa bhariyā tāsaṁ tvaṁ katarāsīti pucchi. bhante
nāhaṁ saṅkhittena kathitassa atthaṁ jānāmi vitthārena me kathethāti.
satthā tenahi ohitasotā suṇāhīti vatvā imā gāthā abhāsi
paduṭṭhacittā ahitānukampinī
aññesu rattā atimaññate patiṁ

page number: 093

dhanena kītassa vadhāya ussukā
yā evarūpā purisassa bhariyā
vadhakā ca bhariyāti ca sā pavuccati
yaṁ itthiyā vindati sāmiko dhanaṁ
sippaṁ vaṇijjañca kasiṁ adhiṭṭhahaṁ 1-
appampi tassa pahāyitumicchati 2-
yā evarūpā purisassa bhariyā
corī ca bhariyāti ca sā pavuccati
akammakāmā alasā mahagghasā
pharusā ca caṇḍī ca duruttavādinī
uṭṭhāyikānaṁ abhibhuyya vattinī 3-
yā evarūpā purisassa bhariyā
ayyā ca bhariyāti ca sā pavuccati
yā sabbadā hoti hitānukampinī
mātāva puttaṁ anurakkhate patiṁ
tato dhanaṁ sambhatamassa rakkhati
yā evarūpā purisassa bhariyā
mātā ca bhariyāti ca sā pavuccati
yathāpi jeṭṭhā bhaginī kaniṭṭhakā
sagāravā hoti sakamhi sāmike

footnote: 1 kasimadhiṭṭhahi. 2 tasmā apahātumicchati. 3 upaṭṭhāyikānaṁ abhibhuyya vattati.

page number: 094

hirīmanā bhattuvasānuvattinī
yā evarūpā purisassa bhariyā
bhaginī ca bhariyāti ca sā pavuccati
yā cīdha disvāna patiṁ pamodati
sakhaṁ sakhīva sagāramāgataṁ 1-
koleyyakā sīlavatī patibbatā
yā evarūpā purisassa bhariyā
sakhī ca bhariyāti ca sā pavuccati
akkuddhasantā vadhadaṇḍatajjitā
aduṭṭhacittā patino titikkhati
akkodhanā bhattuvasānuvattinī
yā evarūpā purisassa bhariyā
dāsī ca bhariyāti ca sā pavuccatīti 2-
imā kho sujāte purisassa satta bhariyā tāsu vadhakasamā
corasamā ayyasamāti imā tisso niraye nibbattanti itarā
catasso nimmānaratīdevaloke uppajjanti
yā cīdha bhariyā vadhakāti vuccati
corīti ayyāti ca sā pavuccati
dussīlarūpā pharusā anādarā
kāyassa bhedā nirayaṁ vajanti tā

footnote: 1 sakhī sakhāraṁva cirassamāgataṁ. 2 aṁ. sattaka. 94.

page number: 095

yā cīdha mātā bhaginī sakhī ca
dāsīti bhariyāti ca sā pavuccati
sīle ṭhitattā cirarattasaṁvutā
kāyassa bhedā sugatiṁ vajanti tāti.
evaṁ satthari imā satta bhariyā dassenteyeva sujātā
sotāpattiphale patiṭṭhahi. sujāte tvaṁ imāsaṁ sattannaṁ bhariyānaṁ
katarāti vutte sā dāsīsamā ahaṁ bhanteti vatvā tathāgataṁ
vanditvā khamāpesi. iti satthā sujātaṁ gharasuṇhaṁ ekovādeneva
dametvā katabhattakicco jetavanaṁ gantvā bhikkhusaṅghena vatte
dassite gandhakuṭiṁ pāvisi. dhammasabhāyampi kho bhikkhū satthu guṇakathaṁ
samuṭṭhāpesuṁ āvuso ekovādeneva satthā sujātaṁ gharasuṇhaṁ
dametvā sotāpattiphale patiṭṭhāpesīti. satthā āgantvā
kāyanuttha bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubabepi mayā sujātā ekovādeneva
damitāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchimhi nibbattitvā vayappatto takkasilāyaṁ
sabbasippāni uggaṇhitvā pitu accayena rajje patiṭṭhāya dhammena
samena rajjaṁ kāresi. tassa mātā kodhanā ahosi caṇḍā
pharusā akkosikaparibhāsikā. so mātu ovādaṁ dātukāmo
evameva avatthukaṁ kathetuṁ na yuttanti tassā anunayatthaṁ ekaṁ upamaṁ

page number: 096

olokento carati. athekadivasaṁ uyyānaṁ agamāsi. mātāpi
puttena saddhiññeva agamāsi. atha antarāmagge kikīsakuṇo viravi.
bodhisattassa parisā ca taṁ saddaṁ sutvā kaṇṇe pidahitvā ambho
caṇḍavāce pharusavāce mā saddamakāsīti āha. bodhisatte pana
nāṭakaparivute mātarā saddhiṁ uyyānaṁ vicarante ekasmiṁ supupphite
sālarukkhe nilīnā ekā kokilā madhurena sarena vassi. mahājano
tassā sarena sammatto hutvā añjaliṁ paggahetvā saṇhavāce
sakhilavāce muduvāce vassa vassāti gīvaṁ ukkhipitvā ohitasoto
olokento aṭṭhāsi. atha bodhisatto tāni dve kāraṇāni
viditvā idāni mātaraṁ saññāpetuṁ sakkhissāmīti cintetvā
amma antarāmagge kikīsaddaṁ sutvā mahājano mā saddamakāsīti
kaṇṇe pidahi pharusavācā nāma na kassaci piyāti vatvā imā
gāthā avoca
na hi vaṇṇena sampannā mañjukā piyadassanā
kharavācā piyā honti asmiṁ loke paramhi ca
nanu passasimaṁ kāḷiṁ duvaṇṇaṁ tilakāhataṁ
kokilaṁ saṇhavācena bahūnaṁ pāṇinaṁ piyaṁ
tasmā sakhilavācassa mantabhāṇī anuddhato
atthaṁ dhammañca dīpeti madhurantassa bhāsitanti.
tāsaṁ ayamattho amma ime sattā piyaṅgusāmādinā sarīravaṇṇena
sampannā kathānigghosassa madhuratāya mañjukā

page number: 097

abhirūpatāya piyadassanā samānā antamaso mātāpitaro akkosaparibhāsādi-
vasena pavattāya kharavācāya samannāgatattā kharavācā imasmiñca
loke parasmiñca loke piyā nāma na honti amma antarāmagge
kharavācā kikī viya saṇhabhāṇino pana maṭṭhāya madhurāya vācāya
samannāgatā virūpā piyā honti tena taṁ vadāmi nanu passasi
imaṁ kāḷiṁ dubbaṇṇaṁ sarīravaṇṇatopi kāḷatarehi tilakehi āhataṁ
kokilaṁ sā ca evaṁ dubbaṇṇā samānāpi saṇhavācena bahunnaṁ
pāṇīnaṁ piyā jātā iti yasmā kharavācā sattā loke mātā-
pitūnampi appiyā tasmā bahujanassa piyabhāvaṁ icchanto poso
sakhilavāco saṇhavāco maṭṭhavāco madhuravāco muduvāco assa
paññāsaṅkhātāya mantāya paricchinditvā vadanato mantabhāṇī vinā
uddhaccena pamāṇayuttasseva kathanato anuddhato yo hi evarūpo
atthañca dhammañca dīpeti tassa bhāsitaṁ kāraṇanissitaṁ katvā
paraṁ akopetvā kathitattā madhuranti.
evaṁ bodhisatto imāhi tīhi gāthāhi dhammaṁ mātu desetvā mātaraṁ
saññāpesi. sā tato paṭṭhāya ācārasampannā ahosi. bodhisatto
hi mātaraṁ ekovādeneva nibbisevanaṁ katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
bārāṇasīrañño mātā sujātā ahosi rājā pana ahamevāti.
sujātājātakaṁ navamaṁ
-------------

page number: 098

ulūkajātakaṁ
sabbehi kira ñātīhīti idaṁ satthā jetavane viharanto kākolūkakalahaṁ
ārabbha kathesi.
tasmiṁ hi kāle kākā divā ulūke khādanti. ulūkā
sūriyatthaṅgamanato paṭṭhāya tattha tattha sayitānaṁ kākānaṁ sīsāni
chinditvā te jīvitakkhayaṁ pāpenti. athekassa bhikkhuno jetavana-
paccante ekasmiṁ pariveṇe vasantassa sammajjanakāle rukkhato
patitāni sattaṭṭhanāḷimattānipi lohitamakkhitāni bahutarānipi kākasīsāni
chaḍḍetabbāni honti. so tamatthaṁ bhikkhūnaṁ ārocesi.
te bhikkhū dhammasabhāyaṁ kathaṁ samuṭṭhāpesuṁ āvuso asukassa kira
bhikkhuno vasanaṭṭhāne divase divase ettakāni nāma kākasīsāni
chaḍḍetabbāni hontīti. satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave idāneva pubbepi kalahaṁ karontiyevāti vatvā 1- kadā
pana bhante kākānañca ulūkānañca aññamaññaṁ veraṁ uppannanti
pucchiṁsu. satthā paṭhamakappakālato paṭṭhāyāti vatvā atītaṁ āhari.
atīte paṭhamakappakāle manussā sannipatitvā ekaṁ abhirūpaṁ
sobhaggappattaṁ ācārasampannaṁ sabbākāraparipuṇṇaṁ purisaṁ gahetvā
rājānaṁ kariṁsu. catuppadāpi sannipatitvā ekaṁ sīhaṁ rājānaṁ kariṁsu.
mahāsamudde macchā ānandaṁ nāma macchaṁ rājānaṁ akariṁsu. tato

footnote: 1 āha.

page number: 099

sakuṇagaṇā himavantappadese ekasmiṁ piṭṭhipāsāṇe sannipatitvā
manussesu rājā paññāyati tathā catuppadesu ceva macchesu ca
amhākaṁ pana antare rājā nāma natthi appatissavāso nāma
na vaṭṭati amhākampi rājānaṁ laddhuṁ vaṭṭati ekaṁ rājaṭṭhāne
ṭhapetabbayuttakaṁ jānāthāti. te tādisaṁ sakuṇaṁ olokayamānā
ekaṁ ulūkaṁ disvā rocetvā ayaṁ no ruccatīti āhaṁsu. atheko
sakuṇo sabbesaṁ ajjhāsayaggahaṇatthāya tikkhattuṁ sāveti. tassa
sāventassa dve sāvanā adhivāsetvā tatiyasāvanāya eko kāko
uṭṭhāya akkuddhassa tāva tassa imasmiṁ rājābhisekakāle evarūpaṁ
mukhaṁ kuddhassa kīdisaṁ bhavissati iminā hi kuddhena olokitā
mayaṁ tattakapāle pakkhittaloṇaṁ viya tattheva bhijjissāma imaṁ rājānaṁ
kātuṁ mayhaṁ na ruccatīti imamatthaṁ pakāsetuṁ paṭhamaṁ gāthamāha
sabbehi kira ñātīhi kosiyo issaro kato
sace ñātīhi anuññāto bhaṇeyyāhaṁ ekavācikanti.
tassattho yā esā sāvanā vattati taṁ sutvā vadāmi
sabbehi kira imehi samāgatehi ñātīhi ayaṁ kosiyo rājā kato
sace panāhaṁ ñātīhi anuññāto bhaveyyaṁ ettha vattabbaṁ ekavācikaṁ
kiñci bhaṇeyyanti.
atha naṁ anujānantā sakuṇā dutiyaṁ gāthamāhaṁsu
bhaṇa samma anuññāto atthaṁ dhammañca kevalaṁ
santi hi daharā pakkhī paññavanto jutindharāti.

page number: 100

tattha bhaṇa samma anuññātoti samma vāyasa tvaṁ sabbeheva
amhehi anuññāto yante bhaṇitabbaṁ taṁ bhaṇa. atthaṁ dhammañca
kevalanti bhaṇanto ca kāraṇañceva paveṇiāgatañca vacanaṁ
amuñcitvā bhaṇa. paññavanto jutindharāti paññāsampannā ceva
ñāṇobhāsadharā ca daharāpi hi pakkhino atthiyeva.
so evaṁ anuññāto tatiyaṁ gāthamāha
na me ruccati bhaddaṁ vo ulūkassābhisecanaṁ
akkuddhassa mukhaṁ passa kathaṁ kuddho karissatīti.
tassattho bhaddaṁ tumhākaṁ hotu yaṁ panetaṁ tikkhattuṁ sāvanāya
ulūkassābhisecanaṁ kayirati etaṁ mayhaṁ na ruccati etassa hi idāni
tuṭṭhacittassa akkuddhassa mukhaṁ passatha kuddho panāyaṁ kathaṁ mukhaṁ
karissatīti na jānāmi sabbathā cetaṁ mayhaṁ na ruccatīti.
so evaṁ vatvā mayhaṁ na ruccati mayhaṁ na ruccatīti viravanto
ākāse uppati. ulūkopi naṁ uṭṭhāya anubandhi. tato paṭṭhāya
te aññamaññaṁ veraṁ bandhiṁsu. sakuṇā suvaṇṇahaṁsaṁ rājānaṁ katvā
pakkamiṁsu.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi tadā rajje abhisiñcitahaṁsapotako pana ahamevāti.
ulūkajātakaṁ dasamaṁ.
padumavaggo dutiyo.
---------------

page number: 101

udapānavaggavaṇṇanā
--------
udapānadūsakajātakaṁ
āraññakassa isinoti idaṁ satthā isipatane viharanto ekaṁ
udapānadūsakaṁ sigālaṁ ārabbha kathesi.
eko kira sigālo bhikkhusaṅghassa udapānaṁ uccārapassāvakaraṇena
dūsetvā pakkāmi. atha naṁ ekadivasaṁ udapānasamīpaṁ
āgataṁ sāmaṇerā leḍḍūhi paharitvā kilamesuṁ. so tato paṭṭhāya
taṁ ṭhānaṁ puna nivattetvāpi na olokesi. bhikkhū taṁ pavuttiṁ ñatvā
dhammasabhāyaṁ kathaṁ samuṭṭhāpesuṁ āvuso udapānadūsakasigālo kira
sāmaṇerehi kilamitakālato paṭṭhāya puna nivattetvāpi na olokesīti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva ayaṁ
udapānadūsako pubbepi udapānadūsakoyevāti vatvā atītaṁ āhari.
atīte bārāṇasiyaṁ idameva isipatanaṁ ayameva udapāno ahosi.
tadā bodhisatto bārāṇasiyaṁ kulaghare nibbattitvā vayappatto
isipabbajjaṁ pabbajitvā isigaṇaparivuto isipatane vāsaṁ kappesi.
tadā eko ca sigālo idameva udapānaṁ dūsetvā pakkamati.
atha naṁ ekadivasaṁ tāpasā parivāretvā ekena upāyena taṁ gahetvā
bodhisattassa santikaṁ nayiṁsu. bodhisatto sigālena saddhiṁ sallapanto

page number: 102

paṭhamaṁ gāthamāha
āraññakassa isino ciraṁ rattaṁ tapassino
kicchākataṁ udapānaṁ kathaṁ samma apāhasīti.
tassattho araññe vasanatāya āraññakassa esitaguṇattā
isino ciraṁ rattaṁ tapaṁ nissāya vuṭṭhattā tapassino kicchākataṁ
kicchena dukkhena niṭṭhāpitaṁ udapānaṁ kathaṁ kimatthāya samma sigāla tvaṁ
apāhasi muttakarīsena ajjhotthari dūsesi tvaṁ kiṁ muttakarīsaṁ ettha
apāhasi pātesīti.
taṁ sutvā sigālo dutiyaṁ gāthamāha
esa dhammo sigālānaṁ yaṁ pivitvā ohadāmase
pitupitāmahaṁ dhammo na taṁ ujjhātumarahasīti.
tattha esa dhammoti esa sabhāvo. yaṁ pivitvā ohadāmaseti
samma yaṁ mayaṁ yattha pānīyaṁ pivāma tameva ūhadāmapi omuttemapi
esa amhākaṁ sigālānaṁ dhammoti dasseti. pitupitāmahanti
pitūnañca pitāmahānañca no esa dhammo. na taṁ ujjhātumarahasīti
taṁ etaṁ amhākaṁ paveṇiyā āgataṁ dhammaṁ sabhāvaṁ tvaṁ ujjhāyituṁ
nārahasi na yuttaṁ vo ettha kujjhitunti.
athassa bodhisatto tatiyaṁ gāthamāha
yesaṁ vo ediso dhammo adhammo pana kīdiso
mā vo dhammaṁ adhammaṁ vā addasāma kudācananti.
tattha mā voti tumhākaṁ dhammaṁ vā adhammaṁ vā mayaṁ mā

page number: 103

kadāci addasāmāti.
evaṁ mahāsatto tassa ovādaṁ datvā mā puna āgaccheyyāsīti
āha. so tato paṭṭhāya puna nivattetvāpi na olokesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi tadā udapānadūsako ayameva sigālo ahosi
gaṇasatthā pana ahamevāti.
udapānadūsakajātakaṁ paṭhamaṁ
----------------
byagghajātakaṁ
yena mittena saṁsaggāti idaṁ satthā jetavane viharanto kokālikaṁ
ārabbha kathesi. kokālikavatthu terasanipāte takkāriyajātake
āvibhavissati.
kokāliko pana sārīputtamoggallāne gahetvā āgamissāmīti
kāsikaraṭṭhato jetavanaṁ āgantvā satthāraṁ vanditvā there upasaṅkamitvā
āvuso raṭṭhavāsino manussā tumhe pakkosanti etha
gacchāmāti āha. gaccha tvaṁ āvuso mayaṁ na gacchāmāti. so
therehi paṭikkhitto sayameva agamāsi. atha bhikkhū dhammasabhāyaṁ
kathaṁ samuṭṭhāpesuṁ āvuso kokāliko sārīputtamoggallānehi sahāpi
vināpi vattituṁ na sakkoti saṁyogampi na sahati visaṁyogampi na
sahatīti. satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva

page number: 104

pubbepi kokāliko sārīputtamoggallānehi neva saha na vinā
vattituṁ sakkotīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
aññatarasmiṁ araññāyatane rukkhadevatā hutvā nibbatti. tassa
vimānato avidūre aññatarasmiṁ vanappatijeṭṭhake aññatarā rukkhadevatā
hutvā vasati. tasmiṁ vanasaṇḍe sīho ca byaggho ca vasanti.
tesaṁ bhayena na koci tattha khettaṁ kasati na rukakhaṁ chindati
nivattetvā oloketuṁ samattho nāma natthi. te pana sīhabyagghā
nānappakārepi mige vadhetvā khādanti khāditāvasesaṁ tattheva
pahāya gacchanti. tesaṁ gandhena so vanasaṇḍo asucikuṇapagandho
hoti. atha itarā rukkhadevatā andhabālā kāraṇākāraṇaṁ
ajānamānā ekadivasaṁ bodhisattaṁ āha samma ete no sīhabyagghe
nissāya vanasaṇḍo asucikuṇapagandho jāto ahaṁ ete palāpemīti.
bodhisatto samma ime dve nissāya amhākaṁ vimānāni rakkhiyanti
etesu palāyantesu vimānāni no nassissanti sīhabyagghānaṁ padaṁ
apassantā manussā sabbaṁ vanaṁ chinditvā ekaṅgaṇaṁ katvā khettāni
kasanti mā te evaṁ ruccīti vatvā purimā dve gāthā abhāsi
yena mittena saṁsaggā yogakkhemo vihīyati
pubbevajjhābhavantassa rakkhe akkhiṁva paṇḍito
yena mittena saṁsaggā yogakkhemo pavaḍḍhati
kareyyattasamaṁ vuttiṁ sabbakiccesu paṇḍitoti.

page number: 105

tattha yena mittena saṁsaggāti yena pāpamittena saddhiṁ saṁsaggahetu
saṁsaggakāraṇā dassanasaṁsaggo savanasaṁsaggo kāyasaṁsaggo samullāpasaṁsaggo
paribhogasaṁsaggo cāti imassa pañcavidhassa saṁsaggassa katattāti
attho. yogakkhemoti kāyacittasukhaṁ. taṁ hi dukkhayogato khemattā idha
yogakkhemoti adhippetaṁ. vihīyatīti parihāyati. pubbevajjhābhavantassa
rakkhe akkhiṁva paṇḍitoti tassa pāpamittassa ajjhābhavaṁ tena
abhibhavitabbaṁ attano lābhayasajīvitaṁ yathā naṁ so na ajjhābhavati
tathā paṭhamatarameva attano akkhiṁ viya paṇḍito puriso rakkheyya.
dutiyagāthāya. yenāti yena kalyāṇamittena saha saṁsaggahetu
saṁsaggakāraṇā. yogakkhemo pavaḍḍhatīti kāyacittasukhaṁ vaḍḍhati.
kareyyattasamaṁ vuttinti tassa kalyāṇamittassa sabbakiccesu paṇḍito
puriso yathā attano jīvitavuttiñca upabhogaparibhogavuttiñca karoti
evameva sabbaṁ kareyya adhikārampi kareyya hīnaṁ pana na
kareyyāti.
evaṁ bodhisattena kāraṇe kathitepi sā bāladevatā anupadhāretvāva
ekadivasaṁ bheravarūpārammaṇaṁ dassetvā te sīhabyagghe palāpesi.
manussā tesaṁ padavalañjaṁ adisvā sīhabyagghā aññaṁ vanasaṇḍaṁ
gatāti ñatvā vanasaṇḍassa ekapassaṁ chindiṁsu. devatā
bodhisattaṁ upasaṅkamitvā ahaṁ samma tava vacanaṁ akatvā te
palāpesiṁ idāni tesaṁ gatabhāvaṁ ñatvā manussā vanasaṇḍaṁ chindanti
kinnukho kattabbanti vatvā idāni te asukavanasaṇḍe nāma

page number: 106

vasanti gantvā te ānehīti vuttā tattha gantvā tesaṁ purato
ṭhatvā añjaliṁ paggayha tatiyaṁ gāthamāha
etha byagghā nivattavho paccupetha mahāvanaṁ
mā no vanaṁ chindi nibyagghā byagghā māhesu nibbanāti.
tattha byagghāti ubhopi te byagghanāmenālapantī āha.
nivattavhoti nivattetha. paccupetha mahāvananti taṁ mahāvanaṁ paccupetha
puna upagacchatha. ayameva vā pāṭho. mā no vanaṁ chindi
nibyagghāti amhākaṁ vasanavanasaṇḍaṁ idāni tumhākaṁ abhāvena
nibyagghaṁ manussā mā chindiṁsu. byagghā māhesu nibbanāti tumhādisā
dve byaggharājāno attano vasanaṭṭhānā palāyitattā nibbanā
vasanaṭṭhānabhūtena vanena virahitā mā ahesuṁ.
te evaṁ tāya devatāya yāciyamānāpi gaccha tavaṁ na mayaṁ
gamissāmāti paṭikkhipiṁsuyeva. devatā ekikāva vanasaṇḍaṁ paccāgami.
manussāpi katipāheneva sabbaṁ vanaṁ chinditvā khettāni karitvā
kasikammaṁ kariṁsu.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi tadā apaṇḍitadevatā kokāliko ahosi
sīho sārīputto byaggho moggallāno paṇḍitadevatā pana
ahamevāti.
byagghajātakaṁ dutiyaṁ
----------

page number: 107

kacchapajātakaṁ
ko nu vaḍḍhitabhattovāti idaṁ satthā jetavane viharanto kosalarājassa
dvinnaṁ mahāmattānaṁ kalahavūpasamanaṁ ārabbha kathesi. paccuppannavatthu
dukanipāte kathitameva.
atīte pana bārāṇasiyaṁ brahmadatte rajjaṁ kārente bodhisatto
kāsikaraṭṭhe brāhmaṇakule nibbattitvā vayappatto takkasilāyaṁ
sabbasippāni uggaṇhitvā kāme pahāya isipabbajjaṁ pabbajitvā
himavantappadese gaṅgātīre assamapadaṁ māpetvā tattha abhiññā
ca samāpattiyo ca nibbattetvā jhānakīḷaṁ kīḷanto vāsaṁ kappesi.
imasmiṁ kira jātake bodhisatto paramamajjhatto ahosi upekkhāpāramiṁ
pūresi. tassa paṇṇasāladvāre nisinnassa eko pagabbho
dussīlamakkaṭo āgantvā kaṇṇasotesu aṅgajātena salākapavesanakammaṁ
karoti. bodhisattopi avāretvā majjhatto hutvā nisīdatiyeva.
athekadivasaṁ eko kacchapo udakā uttaritvā gaṅgātīre mukhaṁ vivaritvā
ātapaṁ tappento niddāyati. taṁ disvā so lolavānaro tassa
mukhe salākapavesanakammaṁ akāsi. athassa kacchapo pabujjhitvā
aṅgajātaṁ samugge pakkhipanto viya ḍaṁsi. tassa balavavedanā uppajji.
vedanaṁ adhivāsetuṁ asakkonto ko nukho maṁ imamhā dukkhā
moceyya kassa santikaṁ gacchāmīti cintetvā añño maṁ imamhā
dukkhā mocetuṁ samattho nāma natthi aññatra tāpasena

page number: 108

tāpasasseva santikaṁ mayā yātuṁ vaṭṭatīti kacchapaṁ dvīhi hatthehi ukkhipitvā
bodhisattassa santikaṁ agamāsi. bodhisatto tena dussīlamakkaṭena
saddhiṁ keḷiṁ karonto paṭhamaṁ gāthamāha
ko nu vaḍḍhitabhattova pūrahatthova brāhmaṇo
kahannu bhikkhaṁ acari kaṁ saddhaṁ upasaṅkamīti.
tattha ko nu vaḍḍhitabhattovāti ko esa vaḍḍhitabhatto viya
ekaṁ vaḍḍhitakaṁ bhattapūrapātiṁ hatthehi gahetvā viya ko nu esa āgacchatīti
attho. pūrahatthova brāhmaṇoti kattikamāse vācanakaṁ labhitvā
puṇṇahattho brāhmaṇo viya ko nukho esoti vānaraṁ sandhāya vadati.
kahannu bhikkhaṁ acarīti bho vānara kasmiṁ padese ajja tvaṁ bhikkhaṁ acari.
kaṁ saddhaṁ upasaṅkamīti kataraṁ nāma pubbe pete uddissa kataṁ
saddhābhattaṁ vā kataraṁ vā saddhaṁ puggalaṁ tvaṁ upasaṅkami kuto
te ayaṁ deyyadhammo laddhoti dīpeti.
taṁ sutvā dussīlavānaro dutiyaṁ gāthamāha
ahaṁ kapismi dummedho anāmāsāni āmasiṁ
tvaṁ maṁ moceyya bhaddante mutto gaccheyya pabbatanti.
tattha ahaṁ kapismi dummedhoti bhaddante ahaṁ asmi dummedho
calacitto makkaṭo. anāmāsāni āmasinti anāmasitabbaṭṭhānāni
āmasiṁ. tvaṁ maṁ moceyya bhaddanteti yo tvaṁ dayālu anukampako
maṁ imamhā dukkhā mocesi bhaddaṁ te hotu. mutto gaccheyya
pabbatanti sohaṁ tavānubhāvena imamhā byasanā mutto pabbatameva

page number: 109

gaccheyyaṁ na puna te cakkhupathe attānaṁ dasseyyanti.
bodhisatto makkaṭasmiṁ kāruññena kacchapena saddhiṁ sallapanto
tatiyaṁ gāthamāha
kacchapā kassapā honti koṇḍaññā honti makkaṭā
muñca kassapa koṇḍaññaṁ kataṁ methunakaṁ tayāti.
tassattho kacchapā nāma kassapagottā honti makkaṭā
koṇḍaññagottā honti kassapakoṇḍaññānaṁ ca aññamaññaṁ
āvāhavivāhasambandho atthi addhā tayidaṁ lolena makkaṭena tayā
saddhiṁ tayā vā dussīlena iminā makkaṭena saddhiṁ gottasadisasaṅkhātassa
methunadhammassa anucchavikaṁ dussīlakammasaṅkhātaṁ methunakammaṁ kataṁ
tasmā muñca kassapa koṇḍaññanti.
kacchapo bodhisattassa vacanaṁ sutvā kāraṇena pasanno vānarassa
aṅgajātaṁ muñci. makkaṭo muttamattova bodhisattaṁ vanditvā
palāto puna taṁ ṭhānaṁ nivattitvāpi na olokesi. kacchapopi
bodhisattaṁ vanditvā attano vasanaṭṭhānameva gato. bodhisattopi
aparihīnajjhāno brahmalokaparāyano ahosi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi tadā kacchapavānarā dve mahāmattā ahesuṁ tāpaso
pana ahamevāti.
kacchapajātakaṁ tatiyaṁ
--------

page number: 110

lolajātakaṁ
kāyaṁ balākā sikhinīti idaṁ satthā jetavane viharanto ekaṁ
lolabhikkhuṁ ārabbha kathesi.
taṁ hi dhammasabhāyaṁ ānītaṁ satthā na tvaṁ bhikkhu idāneva
lolo pubbepi loloyeva lolabhāvena ca jīvitakkhayaṁ patto taṁ
nissāya porāṇakapaṇḍitāpi attano vasanaṭṭhānā parihīnā ahesunti
vatvā atītaṁ āhari.
atīte bārāṇasiyaṁ brahmadatte rajjaṁ kārente bārāṇasīseṭṭhino
mahānase bhattakārako puññatthāya niṇḍapacchiṁ 1- ṭhapesi.
tadā bodhisatto pārāvatayoniyaṁ nibbattitvā tattha vāsaṁ kappesi.
atheko lolakāko mahānasamatthakena gacchanto nānappakāraṁ
macchamaṁsavikatiṁ disvā pipāsābhibhūto kinnukho nissāya sakkā bhaveyya
okāsaṁ laddhunti cintento bodhisattaṁ disvā imaṁ nissāya sakkā
okāsaṁ laddhunti sanniṭṭhānaṁ katvā tassa gocarāya araññagamanakāle
piṭṭhito piṭṭhito anubandhi. atha naṁ bodhisatto mayaṁ kho
kāka aññagocarā tvampi aññagocaro kinnukho maṁ anubandhasīti
āha. bhante tumhākaṁ kiriyā mayhaṁ ruccati ahampi tumhehi
samānagocaro hutvā tumhe upaṭṭhātuṁ icchāmīti. bodhisatto
sampaṭicchi. so tena saddhiṁ gocarabhūmiyaṁ ekagocaraṁ caranto viya

footnote: 1 nīḷapacchiṁ. nilīnipacchiṁ.

page number: 111

osakketvā gomayarāsiṁ viddhaṁsitvā pāṇake khāditvā kucchipūraṁ katvā
bodhisattaṁ upasaṅkamitvā tumhe ettakaṁ kālaṁ caratha nanu bhojane
pamāṇaṁ ñātuṁ vaṭṭati etha nātisāyameva gacchāmāti. bodhisatto
taṁ ādāya vasanaṭaṭhānaṁ agamāsi. bhattakārako amhākaṁ pārāvato
sahāyaṁ gahetvā āgatoti kākassāpi ekasmiṁ thusapacchiṁ ṭhapesi.
kākopi catupañcāhaṁ teneva nīhārena vasi. athekadivasaṁ seṭṭhino
bahū macchamaṁse āharayittha. kāko taṁ disvā lobhābhibhūto
paccūsakālato paṭṭhāya nitthunanto nipajji. atha naṁ punadivase bodhisatto
ehi samma gocarāya pakkamissāmāti āha. tumhe gacchatha mayhaṁ
ajīrako rogo atthīti. samma kākānaṁ ajīrako nāma natthi
dīpavaṭṭimattameva hi tumhākaṁ kucchiyaṁ thokaṁ tiṭṭhati sesaṁ ajjhohaṭamattameva
jīrati mama vacanaṁ karohi mā etaṁ macchamaṁsaṁ disvā evamakāsīti.
sāmi kinnāmetaṁ kathetha ajiṇṇasaṅkāva mayhanti. tenahi
appamatto hohīti taṁ ovaditvā bodhisatto pakkāmi.
bhattakārakopi nānāmacchamaṁsavikatiyo sampādetvā sarīrato sedaṁ
apanento mahānasadvāre aṭṭhāsi. kāko ayandāni kālo maṁsaṁ
khāditunti gantvā pakarotimatthake nisīdi. bhattakārako kirīti
saddaṁ sutvā nivattitvā olokento kākaṁ disvā pavisitvā taṁ
gahetvā sakalasarīralomaṁ luñcitvā matthake cūḷaṁ ṭhapetvā siṅgiveramarīcādīni
piṁsitvā takkena āloletvā tvaṁ amhākaṁ seṭṭhino
macchamaṁsaṁ ucchiṭṭhaṁ karosīti sakalasarīramassa makkhetvā khipitvā

page number: 112

niṇḍapacchiyaṁ pātesi. balavavedanā uppajji. bodhisatto goracabhūmito
āgantvā taṁ nitthunantaṁ disvā davaṁ karonto paṭhamaṁ gāthamāha
kāyaṁ balākā sikhinī corī laṅghīpitāmahā
oraṁ balāke āgaccha caṇḍo me vāyaso sakhāti.
tattha kāyaṁ balākā sikhinīti taṁ kākaṁ tassa bahalatakkena
makkhitasarīrasetavaṇṇattā matthake ca sikhāya ṭhapitattā kā esā balākā
sikhinīti pucchanto ālapati. corīti kulassa ananuññāya kulagharaṁ
kākassa vā aruciyā kākapacchiṁ paviṭṭhattā corīti vadati.
laṅghīpitāmahāti laṅghī vuccati ākāse laṅghanato megho balākā ca
nāma meghasaddena gabbhaṁ gaṇhantīti meghasaddo balākānaṁ pitā
megho pitāmaho hoti. tenāha laṅghīpitāmahāti. oraṁ balāke
āgacchāti ambho balāke ito ehi. caṇḍo me vāyaso sakhāti
mayhaṁ sakhā pacchisāmiko vāyaso caṇḍo pharuso so āgato
taṁ disvā kaṇayaggasadisena tuṇḍena koṭṭetvā jīvitakkhayaṁ pāpeyya
tasmā yāva so nāgacchati tāva pacchito otaritvā ito ehi
ito sīghaṁ palāyassūti vadati.
taṁ sutvā kāko dutiyaṁ gāthamāha
nāhaṁ balākā sikhinī ahaṁ lolasmi vāyaso
akatvā vacanaṁ tuyhaṁ passa lūnosmi āgatoti.
tattha āgatoti tvaṁ idāni gocarabhūmito āgato maṁ lūnaṁ
passathāti attho.

page number: 113

taṁ sutvā bodhisatto tatiyaṁ gāthamāha
punapāpajjasī samma sīlaṁ hi tava tādisaṁ
na hi mānusikā bhogā subhuñjā honti pakkhināti.
tattha punapāpajjasī sammāti samma vāyasa punapi tvaṁ evarūpaṁ
dukkhaṁ paṭilabhissaseva natthi ettakena mokkho kiṁkāraṇā sīlaṁ
hi tava tādisaṁ pāpakaṁ yasmā tava ācārasīlaṁ tādisaṁ dukkhādhigamanasseva
anurūpaṁ. na hi mānusikāti manussā nāma mahāpuññā
tiracchānagatānaṁ tathārūpaṁ puññaṁ natthi tasmā mānusikā bhogā
tiracchānagatena pakkhinā na bhuñjitabbāti.
evañca pana vatvā bodhisatto ito paṭṭhāya mayā idha
vasituṁ na sakkāti uppatitvā aññattha agamāsi. kākopi nitthunanto
tattheva kālamakāsi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne so bhikkhu anāgāmiphale
patiṭṭhahi. tadā lolakāko lolabhikkhu ahosi. pārāvato pana
ahamevāti.
lolajātakaṁ catutthaṁ
--------
rucirajātakaṁ
kāyaṁ balākā rucirāti idaṁ satthā jetavane viharanto ekaṁ
lolabhikkhuṁ ārabbha kathesi. dvepi vatthūni purimasadisāneva. gāthā

page number: 114

pana nānā.
kāyaṁ balākā rucirā kākaniṇḍasmi acchati
caṇḍo kāko sakhā mayhaṁ yassa cetaṁ kulāvakaṁ.
nanu maṁ samma jānāsi dijā sāmākabhojanā
akatvā vacanaṁ tuyhaṁ passa lūnosmi āgato.
punapāpajjasī samma sīlaṁ hi tava tādisaṁ
na hi mānusikā bhogā subhuñjā honti pakkhināti.
gāthā hi ekantarikāyeva.
tattha rucirāti takkamakkhitasarīratāya setavaṇṇataṁ sandhāya vadati.
rucirāti piyadassanā paṇḍarāti attho. kākaniṇḍasminti
kākakulāvake. kākanīḷasmintipi pāṭho. dijāti kāko pārāvataṁ
ālapati. sāmākabhojanāti tiṇabījabhojanā. sāmākagahaṇena hettha
sabbampi tiṇabījaṁ saṅgahitaṁ.
idhāpi bodhisatto na idāni sakkā ito paṭṭhāya mayā
ettha vasitunti uppatitvā aññattha gato.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne lolabhikkhu anāgāmiphale
patiṭṭhahi. tadā lolakāko lolabhikkhu ahosi. pārāvato pana
ahamevāti.
rucirajātakaṁ pañcamaṁ
----------

page number: 115

kurudhammajātakaṁ
tava saddhañca sīlañcāti idaṁ satthā jetavane viharanto ekaṁ
haṁsaghātakaṁ bhikkhuṁ ārabbha kathesi.
sāvatthīvāsino dve sahāyakā bhikkhūsu pabbajitvā laddhupasampadā
yebhuyyena ekato vicaranti. te ekadivasaṁ aciravatiṁ gantvā nhātvā
vālukāpuline ātapaṁ tappamānā sārāṇīyakathaṁ kathentā nisīdiṁsu.
tasmiṁ khaṇe dve haṁsā ākāsenāgacchanti. atheko daharabhikkhu
sakkharaṁ gahetvā ekassa haṁsapotakassa akkhiṁ paharāmīti āha.
itaro na sakkhissasīti āha. tiṭṭhatu imasmiṁ passe akkhi
parapasse akkhiṁ paharissāmīti. idampi na sakkhissasiyevāti. tenahi
upadhārehīti tikhiṇasakkharaṁ 1- gahetvā haṁsassa pacchābhāge khipi. haṁso
sakkharasaddaṁ sutvā nivattitvā olokesi. atha naṁ itaraṁ sakkharaṁ 2-
gahetvā parapasse akkhimhi paharitvā orimakkhinā nikkhāmesi.
haṁso viravanto parivattitvā tesaṁ pādamūleyeva pati. tattha ṭhitā
bhikkhū disvā āgantvā āvuso buddhasāsane pabbajitvā ananucchavikaṁ
te kataṁ pāṇātipātaṁ karontenāti vatvā taṁ ādāya tathāgatasseva
dassesuṁ. satthā saccaṁ kira tayā bhikkhu pāṇātipāto katoti
pucchitvā saccaṁ bhanteti vutte bhikkhu kasmā evarūpe
niyyānikasāsane pabbajitvā evamakāsi porāṇakapaṇḍitāpi anuppannepi

footnote: 1 tiyaṁsaṁ sakkharaṁ. 2 vaṭṭasakkharaṁ.

page number: 116

buddhe agāramajjhe saṅkiliṭṭhavāsaṁ vasamānā appamattakesupi ṭhānesu
kukkuccaṁ kariṁsu tvaṁ pana evarūpe sāsane pabbajitvā kukkuccamattampi
na akāsi nanu bhikkhunā nāma kāyavācācittasaññatena
bhavitabbanti vatvā atītaṁ āhari.
atīte kururaṭṭhe indapaṭṭanagare 1- dhanañjayakorabye nāma rāje 2-
rajjaṁ kārente bodhisatto tassa aggamahesiyā kucchimhi paṭisandhiṁ
gahetvā anupubbena viññutaṁ patto takkasilāyaṁ sabbasippāni
uggaṇhitvā pitarā uparajje patiṭṭhāpito aparabhāge pitu accayena
rajje ṭhatvā dasa rājadhamme akopetvā kurudhamme pavattati.
kurudhammo nāma pañca sīlāni. tāni bodhisatto parisuddhāni
katvā rakkhati. yathā ca bodhisatto evamassa mātā aggamahesī
kaniṭṭhabhātā uparājā purohito brāhmaṇo rajjuggāho amacco
sārathī seṭṭhī doṇamāpako mahāmatto dovāriko nagarasobhinī
vaṇṇadāsīti evamete.
rājā mātā mahesī ca uparājā purohito
rajjuko sārathī seṭṭhī doṇo dovāriko tathā
gaṇikā ekādasa janā kurudhamme patiṭṭhitā.
iti ime sabbepi parisuddhāni katvā pañca sīlāni rakkhiṁsu. rājā
catūsu nagaradvāresu ca nagaramajjhe ca nivesanadvāre cāti cha
dānasālāyo kārāpetvā devasikaṁ devasikaṁ cha satasahassāni visajjento

footnote: 1 indapattanagare. 2 raññe.

page number: 117

sakalajambūdīpaṁ unnaṅgalaṁ katvā dānaṁ adāsi. tassa pana dānajjhāsayatā
dānābhiratatā sakalajambūdīpaṁ ajjhotthari. tasmiṁ kāle kāliṅgaraṭṭhe
dantapuranagare kāliṅgarājā rajjaṁ kāresi. tassa raṭṭhe devo na
vassi. tasmiṁ avassante sakalaraṭṭhe chātakaṁ jātaṁ. āhāravipattiyā
ca manussānaṁ rogo udapādi. chātakabhayaṁ rogabhayaṁ dubbhikkhabhayanti
tīṇi bhayāni uppajjiṁsu. manussā niggahaṇā dārake
hatthesu gahetvā tattha tattha vicaranti. sakalaraṭṭhavāsino ekato
hutvā dantapuraṁ gantvā rājadvāre ukkuṭṭhimakaṁsu. rājā
vātapānaṁ nissāya ṭhito taṁ saddaṁ sutvā kiṁkāraṇā ete vicarantīti
pucchi. mahārāja sakalaraṭṭhe tīṇi bhayāni uppannāni devo na
vassati sassāni vipannāni chātakaṁ jātaṁ manussā dubbhojanā
rogābhibhūtā niggahaṇā putte hatthesu gahetvā vicaranti devaṁ
vassāpehi mahārājāti. porāṇakarājāno deve avassante kiṁ
karontīti. porāṇakarājāno mahārāja deve avassante dānaṁ
datvā uposathaṁ adhiṭṭhāya samādinnasīlā sirigabbhaṁ pavisitvā
dabbasanthare sattāhaṁ nipajjanti tadā devo vassatīti. rājā sādhūti
sampaṭicchitvā tathā akāsi. evaṁ santepi devo na vassati.
rājā amacce āha ahaṁ kattabbaṁ kiccaṁ akāsiṁ devo na
vassati kinti karomāti. mahārāja indapaṭṭanagare dhanañjayakorabyassa
rañño añjanasannibho 1- nāma maṅgalahatthī atthi taṁ

footnote: 1 añjanavasabho.

page number: 118

ānessāma evaṁ sante devo vassatīti. so rājā
balabāhanasampanno duppasaho kathamassa hatthiṁ ānessāmāti. mahārāja
tena saddhiṁ yuddhakiccaṁ natthi dānajjhāsayo rājā dānābhirato
yācito samāno alaṅkatasīsampi chinditvā pasādasampannāni akkhīnipi
uppāṭetvā sakalaṁ rajjampi niyyādetvā dadeyya hatthimhi
vattabbameva natthi avassaṁ yācito dassatīti. ke pana taṁ yācituṁ
samatthāti. brāhmaṇā mahārājāti. rājā brāhmaṇavāsato
aṭṭha brāhmaṇe pakkosāpetvā sakkārasammānaṁ katvā hatthiṁ
yācanatthāya pesesi. te paribbayaṁ ādāya addhikavesaṁ gahetvā
sabbattha ekarattinivāsena turitagamanaṁ katvā katipāhaṁ nagaradvāre
dānasālāsu bhuñjantā sarīraṁ santappetvā kadā rājā dānaggaṁ
āgacchissatīti pucchiṁsu. manussā pakkhassa tayo divase cātuddase
paṇṇarase aṭṭhamiyañca āgacchati sve pana puṇṇamī tasmā svepi
āgacchissatīti vadiṁsu. brāhmaṇā punadivase pātova gantvā
pācīnadvāre aṭṭhaṁsu. bodhisatto pātova nhātānulitto
sabbālaṅkārapaṭimaṇḍito alaṅkatahatthikkhandhavaragato mahantena parivārena
pācīnadvārena dānasālaṁ gantvā otaritvā sattaṭṭhajanānaṁ sahatthā
bhattaṁ datvā imināva nīhārena dethāti vatvā hatthiṁ abhiruyhitvā
dakkhiṇadvāraṁ agamāsi. brāhmaṇā pācīnadvāre ārakkhassa
balavatāya okāsaṁ alabhitvā dakkhiṇadvārameva gantvā rājānaṁ
āgacchantaṁ olokayamānā dvārato nātidūre unnataṭṭhāne ṭhitā

page number: 119

sampattaṁ rājānaṁ hatthe ukkhipitvā jayatu bhavaṁ mahārājāti
jayāpesuṁ. rājā vajiraṅkusena vāraṇaṁ nivattetvā tesaṁ santikaṁ gantvā
bho brāhmaṇā kiṁ icchathāti pucchi. brāhmaṇā bodhisattassa
guṇaṁ vaṇṇentā paṭhamaṁ gāthamāhaṁsu
tava saddhañca sīlañca viditvāna janādhipa
vaṇṇaṁ añjanavaṇṇena kāliṅgasmiṁ vinimhaseti.
tattha saddhanti kammaphalānaṁ saddahanavasena okappaniyasaddhaṁ.
sīlanti saṁvarasīlaṁ avītikkamasīlaṁ. vaṇṇanti tadā tasmiṁ dese suvaṇṇaṁ
vuccati desanāsīsamevetaṁ. iminā pana padena sabbampi
hiraññasuvaṇṇadhanadhaññaṁ saṅgahitaṁ. añjanavaṇṇenāti añjanapuñjasamānavaṇṇena
iminā tava nāgena. kāliṅgasminti kāliṅgarañño santike.
vinimhaseti vinimhayavasena gaṇhimha paribhogavasena vā
udare pakkhipimhāti attho. seti nipātamattaṁ. idaṁ vuttaṁ hoti
mayaṁ hi janādhipa tava saddhañca sīlañca viditvā addhā no eso
evaṁ saddhāsīlasampanno rājā yācito añjanavaṇṇaṁ nāgaṁ dassatīti
iminā attano santakena viya añjanavaṇṇena kāliṅgarañño santike
nāgaṁ harissāmāti vatvā bahudhanadhaññaṁ vinimhase parivattayimha ceva
udare ca pakkhipimha evaṁ taṁ mayaṁ vāniyamānā idhāgatā tattha
kattabbaṁ devo jānātūti. aparo nayo. tava saddhāsīlaguṇasaṅkhātaṁ
vaṇṇaṁ viditvā uḷāraguṇo rājā jīvitampi yācito dadeyya pageva
tiracchānagataṁ nāganti evaṁ kāliṅgassa santike iminā

page number: 120

añjanavaṇṇena tava vaṇṇaṁ vinimhase tulayimhā tenamhā idhāgatāti.
taṁ sutvā bodhisatto sace vo brāhmaṇā imaṁ nāgaṁ
parivattetvā dhanaṁ khāditaṁ sukhāditaṁ mā cintayittha yathālaṅkatameva
vo nāgaṁ dassāmīti samassāsetvā itarā dve gāthā avoca
annabhaccā cabhaccā ca yodha uddissa gacchati
sabbete appaṭikkhippā pubbācariyavaco idaṁ
dadāmi vo brāhmaṇā nāgametaṁ
rājārahaṁ rājabhogaṁ yasassinaṁ
alaṅkataṁ hemajālābhichannaṁ
sasārathī gacchatha yenakāmanti.
tattha annabhaccā cabhaccā cāti purisaṁ upanissāya jīvamānā
yāgubhattādinā annena bharitabbāti annabhaccā ca itare tathā
abharitabbattā abhaccā. sandhivasena panettha akāralopo veditabbo.
ettāvatā attānaṁ upanissāya ca anupanissāya ca jīvamānavasena
sabbepi sattā dve koṭṭhāse katvā dassitā honti. yodha
uddissa gacchatīti tesu sattesu idha jīvaloke yo satto yaṁ purisaṁ
yāyakāyacideva paccāsiṁsamānāya uddissa āgacchati. sabbete
appaṭikkhippāti tathā uddissa āgacchantā sacepi bahū honti tathāpi
tena purisena sabbete appaṭikkhippā apetha na vo dassāmīti
evaṁ appaṭikkhitabbāti attho. pubbācariyavaco idanti pubbācariyā
vuccanti mātāpitaro idaṁ tesaṁ vacanaṁ evamahaṁ mātāpitūhi

page number: 121

sikkhāpitoti dīpeti. dadāmi voti yasmā idaṁ amhākaṁ
pubbācariyavaco tasmā ahaṁ brāhmaṇā tumhākaṁ imaṁ nāgavaraṁ dadāmi.
rājārahanti rañño anucchavikaṁ. rājabhoganti rājaparibhogaṁ.
yasassinanti parivārasampannaṁ. taṁ kira hatthiṁ nissāya hatthivejjādīni pañca
kulasatāni jīvanti tehi saddhiññeva vo dadāmīti attho. alaṅkatanti
nānāvidhena hatthialaṅkārena alaṅkataṁ. hemajālābhichannanti
suvaṇṇajālena abhicchannaṁ. sasārathīti yo panassa sārathī hatthidamako
ācariyo tena saddhiññeva vo dadāmi tasmā sasārathī hutvā tumhe
saparivāraṁ imaṁ nāgaṁ gahetvā yenakāmaṁ gacchathāti.
evaṁ hatthikkhandhavaragatova mahāsatto vācāya datvā puna
hatthikkhandhato oruyha sace analaṅkataṭṭhānaṁ atthi alaṅkaritvā dassāmīti
tikkhattuṁ padakkhiṇaṁ karonto upaparikkhitvā tassa analaṅkataṭṭhānaṁ
adisvā tassa soṇḍaṁ brāhmaṇānaṁ hatthesu ṭhapetvā suvaṇṇabhiṅgārena
pupphagandhavāsitaṁ udakaṁ pātetvā adāsi. brāhmaṇā
saparivāraṁ nāgaṁ sampaṭicchitvā hatthipiṭṭhe nisinnā dantapuraṁ gantvā
hatthiṁ rañño adaṁsu. hatthimhi āgatepi devo na vassateva.
rājā kinnukhova kāraṇanti uttariṁ pucchanto dhanañjayakorabyarājā
kurudhammaṁ rakkhati tenassa raṭṭhe anvaḍḍhamāsaṁ anudasāhaṁ devo
vassati rañño guṇānubhāveneva vassati imassa pana tiracchānagatassa
guṇā hontāpi kittakā bhaveyyunti sutvā tenahi yathāalaṅkatameva
saparivāraṁ hatthiṁ paṭinetvāva rañño datvā yaṁ so

page number: 122

kurudhammaṁ rakkhati taṁ suvaṇṇapaṭṭe likhitvā ānethāti brāhmaṇe
ca amacce ca pesesi. te gantvā rañño hatthiṁ niyyādetvā
deva imasmiṁ hatthimhi gatepi amhākaṁ raṭṭhe devo na vassati
tumhe kira kurudhammaṁ nāma rakkhatha amhākampi rājā naṁ rakkhitukāmo
imasmiṁ suvaṇṇapaṭṭe likhitvā ānethāti pesesi detha no
kurudhammanti. tātā saccāhaṁ etaṁ kurudhammaṁ rakkhāmi idāni pana me
tattha kukkuccaṁ atthi na me so kurudhammo cittaṁ ārādheti tasmā
tumhākaṁ dātuṁ na sakkomīti. kasmā pana taṁ sīlaṁ rājānaṁ na
ārādhetīti. tadā kira rājūnaṁ tatiye tatiye saṁvacchare kattikamāsassa
chaṇo nāma hoti. taṁ chaṇaṁ kīḷantā rājāno sabbālaṅkārapaṭimaṇḍitā
devavesaṁ gahetvā cittarājassa nāma yakkhassa santike
ṭhatvā catuddisā pupphapaṭimaṇḍite cittasare khipanti. ayampi rājā
taṁ chaṇaṁ kīḷanto ekissā taḷākapāḷiyā cittarājassa santike ṭhatvā
catuddisā cittasare khipi. tesu sesadisā gate tayo sare disvā
udakapiṭṭhiyaṁ khittasaraṁ na addasa. rañño kacci nukho mayā khitto
saro macchasarīre patitoti kukkuccaṁ ahosi. pāṇātipātakammena
sīlabhedamārabhi. tasmā sīlaṁ naṁ nārādheti. so evamāha tātā
mayhaṁ kurudhamme kukkuccaṁ atthi mātā pana me surakkhitaṁ rakkhati
tassā santike gaṇhathāti. mahārāja tumhākaṁ pāṇaṁ vadhissāmīti
cetanā natthi taṁ vinā pāṇātipāto nāma na hoti detha no
rakkhitaṁ kurudhammanti. tenahi likhatha tātāti suvaṇṇapaṭṭe likhāpesi

page number: 123

pāṇo na hantabbo adinnaṁ nādātabbaṁ kāmesumicchācāro na
caritabbo musāvādo na bhāsitabbo majjapānaṁ na pātabbanti.
likhāpetvā capana evaṁ santepi neva maṁ sīlaṁ ārādheti mātu
me santike gacchathāti āha. dūtā rājānaṁ vanditvā tassā
santikaṁ gantvā devi tumhe kira kurudhammaṁ rakkhatha taṁ no dethāti
vadiṁsu. tātā saccāhaṁ kurudhammaṁ rakkhāmi idāni pana me tattha
kukkuccaṁ uppannaṁ na me so kurudhammo ārādheti tena vo
dātuṁ na sakkomīti. tassā kira dve puttā jeṭṭho rājā
kaniṭṭho uparājā. atheko rājā bodhisattassa satasahassagghanikaṁ
candanasāraṁ sahassagghanikaṁ suvaṇṇamālaṁ pesesi. so mātaraṁ pūjessāmīti
taṁ sabbaṁ mātu pesesi. sā cintesi ahaṁ neva candanaṁ vilimpāmi
na mālaṁ dhāremi suṇisānaṁ taṁ dassāmīti. athassā etadahosi
jeṭṭhasuṇisā me issarā aggamahesiṭṭhāne ṭhitā tassā suvaṇṇamālaṁ
dassāmi kaniṭṭhasuṇisā pana duggatā tassā candanasāraṁ dassāmīti.
sā rañño deviyā suvaṇṇamālaṁ datvā uparājabhariyāya candanasāraṁ
adāsi. datvā capanassā ahaṁ kurudhammaṁ rakkhāmi etāsaṁ
duggatāduggatabhāvo mayhaṁ appamāṇaṁ jeṭṭhāpacāyikakammameva pana kātuṁ
mayhaṁ anurūpaṁ kacci nukho me tassa akatattā sīlaṁ bhinnanti kukkuccaṁ
ahosi. tasmā evamāha. atha naṁ dūtā attano santakaṁ
nāma yathāruciyā dīyati tumhe ettakenapi kukkuccaṁ kurumānā kiṁ
aññaṁ pāpakammaṁ karissatha sīlaṁ nāma evarūpena na bhijjati

page number: 124

detha no kurudhammanti vatvā tassāpi santike gahetvā suvaṇṇapaṭṭe
likhiṁsu. tātā evaṁ santepi neva kurudhammo maṁ ārādheti
suṇisā pana me taṁ suṭṭhu rakkhati tassā santike gaṇhathāti
vuttā capana aggamahesiṁ upasaṅkamitvā purimanayeneva kurudhammaṁ yāciṁsu.
sāpi purimanayeneva vatvā idāni maṁ sīlaṁ nāma nārādheti tena
vo dātuṁ na sakkāti āha. sā kira ekadivasaṁ sīhapañjare ṭhitā
rañño nagaraṁ padakkhiṇaṁ karontassa pacchato hatthipiṭṭhe nisinnaṁ uparājānaṁ
disvā lobhaṁ uppādetvā sacāhaṁ iminā saddhiṁ santhavaṁ kareyyaṁ
bhātu accayena rajje patiṭṭhito maṁ esa saṅgaṇheyyāti cintesi.
athassāhaṁ kurudhammaṁ rakkhamānā sasāmikā hutvā kilesavasena aññaṁ
purisaṁ olokesiṁ sīlena me bhinnena bhavitabbanti kukkuccaṁ ahosi.
tasmā evamāha. atha naṁ dūtā aticāro nāma ayye
cittuppādamattena na hoti tumhe ettakenapi kukkuccaṁ kurumānā kiṁ
vītikkamaṁ karissatha na ettakena sīlaṁ bhijjati detha no kurudhammanti
vatvā tassāpi santike gahetvā suvaṇṇapaṭṭe likhiṁsu. tātā
evaṁ santepi neva maṁ ārādheti uparājā pana suṭṭhu rakkhati
tassa santike gaṇhathāti vuttā capana uparājānaṁ upasaṅkamitvā
purimanayeneva kurudhammaṁ yāciṁsu. so pana sāyaṁ rājupaṭṭhānaṁ gacchanto
ratheneva gacchanto rājaṅgaṇaṁ patvā sace rañño santike bhuñjitvā
tattheva sayitukāmo hoti rasmiyo ca patodañca antaradhūre
chaḍḍeti. tāya saññāya mahājano paṭikkamitvā punadivase pātova

page number: 125

gantvā tassa nikkhamanaṁ olokentova tiṭṭhati. sārathīpi taṁ rathaṁ
vāhayitvā 1- punadivase pātova rathaṁ ādāya rājadvāre tiṭṭhati. sace
taṁkhaṇaññeva nikkhantukāmo hoti rasmiyo ca patodañca antoratheyeva
ṭhapetvā rājupaṭṭhānaṁ gacchati. mahājano tāya saññāya
idāneva nikkhamissatīti rājadvāreyeva tiṭṭhati. so ekadivasaṁ evaṁ
katvā rājanivesanaṁ pāvisi. paviṭṭhamattassevassa devo pāvassi.
rājā devo vassatīti tassa nikkhamituṁ nādāsi. so tattheva
paribhuñjitvā sayi. mahājano idāni nikkhamissatīti sabbarattiṁ
temento aṭṭhāsi. uparājā dutiyadivase nikkhamitvā temiyamānaṁ
ṭhitaṁ mahājanaṁ disvā ahaṁ kurudhammaṁ rakkhanto ettakaṁ janaṁ kilamesiṁ
sīlena me bhinnena bhavitabbanti kukkuccaṁ uppādesi. tena
tesaṁ dūtānaṁ saccāhaṁ kurudhammaṁ rakkhāmi idāni pana me kukkuccaṁ
atthi tena vo na sakkā dātunti vatvā tamatthaṁ ārocesi.
atha naṁ dūtā tumhākaṁ deva ete kilamantūti cittaṁ natthi
acetanakaṁ kammaṁ nāma na hoti ettakenāpi kukkuccaṁ karontānaṁ
kathaṁ tumhākaṁ vītikkamo bhavissatīti vatvā tassāpi santike sīlaṁ
gahetvā suvaṇṇapaṭṭe likhiṁsu. evaṁ santepi neva maṁ ārādheti
purohito pana suṭṭhu rakkhati tassa santike gaṇhathāti vuttā capana
purohitaṁ upasaṅkamitvā yāciṁsu. sopi ekadivasaṁ rājupaṭṭhānaṁ
gacchanto ekena raññā tassa rañño pesitaṁ taruṇaruciravaṇṇaṁ 2-

footnote: 1 gopayitvā. gāhayitvā. 2 taruṇaravivaṇṇaṁ.

page number: 126

rathaṁ antarāmagge disvā kassāyaṁ rathoti pucchitvā rañño
ābhatoti sutvā ahaṁ mahallako sace me rājā imaṁ rathaṁ
dadeyya sukhaṁ imaṁ āruyha vicareyyanti cintetvā rājupaṭṭhānaṁ
gato. tassa jayāpetvā ṭhitakāle rañño rathaṁ dassesuṁ. rājā
disvā ativiya sundaro ayaṁ me ratho ācariyassa no dethāti
āha. purohito na icchi punappunaṁ vuccamānopi na icchiyeva.
kiṁkāraṇā. evaṁ kirassa ahosi. ahaṁ kurudhammaṁ rakkhantova parasantake
lobhaṁ akāsiṁ bhinnena me sīlena bhavitabbanti. so tamatthaṁ
ācikkhitvā tātā kurudhamme me kukkuccaṁ atthi na me so
kurudhammo maṁ ārādheti tasmā na sakkā dātunti āha.
atha naṁ dūtā ayya lobhuppādamattena sīlaṁ na bhijjati tumhe
ettakenapi kukkuccaṁ karontā kiṁ vītikkamaṁ karissathāti vatvā tassāpi
santike sīlaṁ gahetvā suvaṇṇapaṭṭe likhiṁsu. evaṁ santepi neva
kurudhammo maṁ ārādheti rajjuggāhako amacco pana suṭṭhu rakkhati
tassa santike gaṇhathāti vuttā capana tampi upasaṅkamitvā
yāciṁsu. sopi ekadivasaṁ janapade khettaṁ minanto rajjuṁ daṇḍake
bandhitvā ekaṁ koṭiṁ khettasāmikena gāhāpetvā ekaṁ attanā
aggahesi. tena gahitarajjukoṭiyā bandhadaṇḍako ekassa kakkaṭakassa
bilamajjhaṁ pāpuṇi. so cintesi sace daṇḍakaṁ bile otāressāmi
antobile kakkaṭako nassissati sace pana purato karissāmi
rañño santakaṁ nassissati sace orato karissāmi

page number: 127

kuṭumbikassa santakaṁ nassissati kinnukho kātabbanti. athassa
etadahosi bile kakkaṭakena bhavitabbaṁ sace bhaveyya paññāyeyya
ettheva naṁ otāressāmīti bile taṁ daṇḍakaṁ otāresi. kakkaṭako
kirīti saddamakāsi. athassa etadahosi daṇḍako kakkaṭakapiṭṭhe
otiṇṇo bhavissati kakkaṭako mato bhavissati ahañca kurudhammaṁ
rakkhāmi tena me sīlena bhinnena bhavitabbanti. so etamatthaṁ
ācikkhitvā iminā me kāraṇena kurudhamme kukkuccaṁ atthi
tena vo na sakkā dātunti āha. atha naṁ dūtā tumhākaṁ
kakkaṭako maratūti cittaṁ natthi acetanakaṁ kammaṁ nāma na hoti
tumhe ettakenapi kukkuccaṁ karontā kiṁ vītikkamaṁ karissathāti
vatvā tassāpi santike sīlaṁ gahetvā suvaṇṇapaṭṭe likhiṁsu.
evaṁ santepi neva maṁ ārādheti sārathī pana suṭṭhu rakkhati tassa
santike gaṇhathāti vuttā capana tampi upasaṅkamitvā yāciṁsu.
so ekadivasaṁ rājānaṁ rathena uyyānaṁ nesi. rājā tattha divasaṁ
kīḷitvā sāyaṁ nikkhamitvā rathaṁ ārūhi. tassa nagaraṁ asampattasseva
sūriyatthaṅgamanavelāya megho uṭṭhahi. sārathī rañño temanabhayena
sindhavānaṁ patodasaññaṁ adāsi. te sindhavā javena pakkhandiṁsu.
tato paṭṭhāya capana te uyyānaṁ puna gacchantāpi tato
āgacchantāpi taṁ ṭhānaṁ patvā javena gacchanti. kiṁkāraṇā. tesaṁ
kira etadahosi imasmiṁ ṭhāne parissayeneva bhavitabbaṁ tena no
sārathī tadā patodasaññaṁ adāsīti. sārathissāpi etadahosi rañño

page number: 128

temane vā atemane vā mayhaṁ doso natthi ahaṁ pana aṭṭhāne
susikkhitasindhavānaṁ patodasaññaṁ adāsiṁ tenime idāni aparāparaṁ
javantā kilamanti ahañca kurudhammaṁ rakkhāmi tena me sīlena
bhinnena bhavitabbanti. so tamatthaṁ ācikkhitvā iminā me
kāraṇena kurudhamme kukkuccaṁ atthi tena vo na sakkā dātunti
āha. atha naṁ dūtā tumhākaṁ sindhavā kilamantūti cittaṁ
natthi acetanakaṁ kammaṁ nāma na hoti ettakenapi ca tumhe
kukkuccaṁ karontā kiṁ vītikkamaṁ karissathāti vatvā tassa santike
sīlaṁ gahetvā suvaṇṇapaṭṭe likhiṁsu. evaṁ santepi neva maṁ
ārādheti seṭṭhī pana suṭṭhu rakkhati tassa santike gaṇhathāti
vuttā capana taṁ upasaṅkamitvā yāciṁsu. sopi ekadivasaṁ gabbhato
nikkhantasālisīse attano sālikkhettaṁ gantvā paccavekkhitvā
nivattamāno vīhimālaṁ bandhāpessāmīti ekaṁ sālisīsamuṭṭhiṁ gāhāpetvā
cūḷāya 1- bandhāpesi. athassa etadahosi imamhā kedārā mayā
rañño bhāgo dātabbo adinnabhāgatoyeva ca me kedārato sālisīsamuṭṭhi
gāhāpitā ahañca kurudhammaṁ rakkhāmi tena me bhinnena sīlena
bhavitabbanti. so etamatthaṁ ācikkhitvā iminā me kāraṇena
kurudhamme kukkuccaṁ atthi tena vo na sakkā dātunti āha.
atha naṁ dūtā tumhākaṁ theyyacittaṁ natthi tena vinā adinnādānaṁ
nāma paññāpetuṁ na sakkā ettakenapi ca kukkuccaṁ karontā

footnote: 1 thūṇāya.

page number: 129

tumhe parasantakaṁ nāma kiṁ gaṇhissathāti vatvā tassāpi santike
sīlaṁ gahetvā suvaṇṇapaṭṭe likhiṁsu. evaṁ santepi neva maṁ
ārādheti doṇamāpako pana mahāmatto suṭṭhu rakkhati tassa
santike gaṇhathāti vuttā capana naṁ upasaṅkamitvā yāciṁsu. so
kira ekadivasaṁ dvārakoṭṭhake 1- nisīditvā rājabhāge vīhiṁ mināpento
amitavīhirāsito vīhiṁ gahetvā lakkhaṁ ṭhapesi. tasmiṁ khaṇe devo
pāvassi. mahāmatto vīhilakkhāni vaḍḍhitvā mitavīhi ettakā
nāma hotīti vatvā lakkhavīhiṁ saṅkaḍḍhitvā mitarāsimhi pakkhipitvā
vegena gantvā dvārakoṭṭhake ṭhatvā cintesi kinnukho mayā
lakkhavīhi mitavīhirāsimhi pakkhittā udāhu amitarāsimhīti. athassa
etadahosi sace me mitavīhirāsimhi pakkhittā akāraṇena rañño
santakaṁ vaḍḍhitaṁ gahapatikānaṁ santakaṁ nāsitaṁ ahañca kurudhammaṁ
rakkhāmi tena me bhinnena sīlena bhavitabbanti. so tamatthaṁ
ācikkhitvā iminā me kāraṇena kurudhamme kukkuccaṁ atthi
tena vo na sakkā dātunti āha. atha naṁ dūtā tumhākaṁ
theyyacittaṁ natthi tena vinā adinnādānaṁ nāma paññāpetuṁ na
sakkā ettakenapi ca kukkuccaṁ karontā tumhe kiṁ parasantakaṁ
gaṇhissathāti vatvā tassāpi santike sīlaṁ gahetvā suvaṇṇapaṭṭe
likhiṁsu. evaṁ santepi neva maṁ ārādheti dovāriko pana suṭṭhu
rakkhati tassa santike gaṇhathāti vuttā capana tampi

footnote: 1 koṭṭhāgāradvāre.

page number: 130

upasaṅkamitvā yāciṁsu. sopi ekadivasaṁ nagaradvāraṁ pidhānavelāya tikkhattuṁ
saddamanussāvesi. atheko daliddakamanusso attano kaniṭṭhabhaginiyā
saddhiṁ dārupaṇṇatthāya araññaṁ gantvā nivattento tassa saddaṁ
sutvā bhaginiṁ ādāya vegena sampāpuṇi. atha naṁ dovāriko
tvaṁ nagare rañño atthibhāvaṁ kiṁ na jānāsi sakālasseva imassa
nagarassa dvāraṁ pithīyatīti na jānāsi attano mātugāmaṁ gahetvā
araññe vicarasi ratikīḷaṁ kīḷanto divasaṁ vicarasīti āha. athassa
itarena na me sāmi bhariyā bhagini me esāti vutte etadahosi
akāraṇaṁ vata me kataṁ bhaginiṁ bhariyāti vadantena ahañca kurudhammaṁ
rakkhāmi tena me bhinnena sīlena bhavitabbanti. so etamatthaṁ
ācikkhitvā iminā me kāraṇena kurudhamme kukkuccaṁ atthi tena vo
na sakkā dātunti āha. atha naṁ dūtā etaṁ tumhehi tathāsaññāya
kathitaṁ ettha vo sīlabhedo natthi ettakenapi ca tumhe kukkuccāyantā
kurudhamme sampajānamusāvādaṁ nāma kiṁ karissathāti vatvā
tassāpi santike sīlāni gahetvā suvaṇṇapaṭṭe likhiṁsu. evaṁ
santepi neva maṁ ārādheti vaṇṇadāsī pana suṭṭhu rakkhati tassāpi
santike gaṇhathāti vuttā capana tampi upasaṅkamitvā yāciṁsu.
sāpi purimanayeneva paṭikkhipi. kiṁkāraṇā. sakko kira
devānamindo tassā sīlaṁ vīmaṁsissāmīti māṇavakavaṇṇena āgantvā
ahaṁ āgamissāmīti sahassaṁ datvā devalokameva gantvā tīṇi
saṁvaccharāni nāgacchati. sā attano sīlabhedabhayena tīṇi

page number: 131

saṁvaccharāni aññassa purisassa hatthato tambulamattampi na gaṇhi. sā
anukkamena duggatā hutvā cintesi mayhaṁ sahassaṁ datvā gatapurisassa
tīṇi saṁvaccharāni anāgacchantassa duggatamhi jātā jīvitavuttimpi
ghaṭetuṁ na sakkomi itodāni paṭṭhāya mayā vinicchayamahāmattānaṁ
ārocetvā paribbayaṁ gahetuṁ vaṭṭatīti. sā vinicchayaṁ
gantvā sāmi paribbayaṁ datvā gatapurisassa me tīṇi saṁvaccharāni
matabhāvāmatabhāvamassa na jānāmi jīvitaṁ ghaṭetuṁ na sakkomi kiṁ
karomi sāmīti āha. tīṇi saṁvaccharāni anāgacchante kiṁ karissasi
ito paṭṭhāya paribbayaṁ gaṇhāti. tassā laddhavinicchayāya vinicchayato
nikkhamamānāyaeva eko puriso sahassabhaṇḍikaṁ upanāmesi.
tassa gahaṇatthāya hatthaṁ pasāraṇakāle sakko attānaṁ dassesi.
sā taṁ disvāva mayhaṁ saṁvaccharattayamatthake sahassadāyako puriso
āgato tāta natthi me tava kahāpaṇehi atthoti hatthaṁ sammiñjesi.
sakko attano sarīraññeva abhinimminitvā taruṇasūriyo viya
jalanto ākāse aṭṭhāsi. sakalanagaraṁ sannipati. sakko
mahājanamajjhe ahaṁ etissā vīmaṁsanavasena saṁvaccharattayamatthake sahassaṁ
adāsiṁ sīlaṁ rakkhantā nāma evarūpā hutvā rakkhathāti ovādaṁ
datvā tassā nivesanaṁ sattaratanehi pūretvā ito paṭṭhāya
appamattā hohīti taṁ anusāsetvā devalokameva agamāsi. iminā
kāraṇena sā ahaṁ gahitabhatiṁ ajīrāpetvāva aññena diyyamānāya
bhatiyā hatthaṁ pasāresiṁ iminā kāraṇena maṁ sīlaṁ nārādheti

page number: 132

tena vo dātuṁ na sakkāti paṭikkhipi. atha naṁ dūtā hatthaṁ
pasāraṇamattena sīlabhedo natthi sīlaṁ nāma evaṁ paramavisuddhaṁ hotīti
vatvā tassāpi santike sīlaṁ gahetvā suvaṇṇapaṭṭe likhiṁsu. iti
tesaṁ ekādasannaṁ janānaṁ rakkhanasīlaṁ 1- suvaṇṇapaṭṭe likhitvā dantapuraṁ
gantvā kāliṅgarañño suvaṇṇapaṭṭaṁ datvā taṁ pavuttiṁ ārocesuṁ.
rājā tasmiṁ kurudhamme vattamāno pañca sīlāni paripūresi. tasmiṁ
kāle sakalakāliṅgaraṭṭhe devo vassi tīṇi bhayāni vūpasantāni
raṭṭhañca khemaṁ subhikkhaṁ ahosi. bodhisatto yāvajīvaṁ dānādīni
puññāni katvā saparivāro saggapuraṁ pūresi.
satthā imaṁ dhammadesanaṁ āharitvā saccāni pakāsetvā
saccapariyosāne keci sotāpannā ahesuṁ keci sakadāgāmino keci
anāgāmino keci arahantoti jātakaṁ samodhānesi
gaṇikā uppalavaṇṇā puṇṇo dovāriko tadā
rajjuggāhako kaccāyano moggallāno doṇamāpako
sārīputto tadā seṭṭhī anuruddho ca sārathī
brāhmaṇo kassapo thero uparājā nandapaṇḍito
mahesī rāhulamātā māyādevī janettiyā
kururājā bodhisatto evaṁ dhāretha jātakanti.
kurudhammajātakaṁ chaṭṭhaṁ

footnote: 1 rakkhitasīlaṁ.

page number: 133

romajātakaṁ
vassāni paññāsa samādhikānīti idaṁ satthā veḷuvane viharanto
bhagavato vadhāya parisakkanaṁ ārabbha kathesi. paccuppannavatthu
uttānatthameva.
atīte pana bārāṇasiyaṁ brahmadatte rajjaṁ kārente bodhisatto
pārāvato 1- hutvā bahūhi pārāvatehi parivuto araññe pabbataguhāyaṁ
vāsaṁ kappesi. aññataropi kho tāpaso sīlavā ācārasampanno
tesaṁ pārāvatānaṁ vasanaṭṭhānato avidūre ekaṁ paccantaṁ gāmaṁ
upanissāya assamapadaṁ māpetvā pabbataguhāyaṁ vāsaṁ kappesi.
bodhisatto antarantarā tassa santikaṁ āgantvā sotabbayuttakaṁ
suṇāti. tāpaso tattha ciraṁ vasitvā pakkāmi. athañño
kūṭajaṭilo āgantvā tattha vāsaṁ kappesi. bodhisattopi pārāvatehi
parivuto taṁ upasaṅkamitvā vanditvā paṭisanthāraṁ katvā
assamapade vicaritvā girikandarasamīpe gocaraṁ gahetvā sāyaṁ attano
vasanaṭṭhānaṁ gacchati. kūṭatāpaso tattha atirekapaṇṇāsavassāni
vasi. athassa ekadivasaṁ paccantagāmavāsino pārāvatamaṁsaṁ
abhisaṅkharitvā adaṁsu. so tassa 2- rasataṇhāya bajjhitvā kiṁ maṁsaṁ
nāmetanti pucchitvā pārāvatamaṁsanti sutvā cintesi mayhaṁ
assamapadaṁ bahū pārāvatā āgacchanti te māretvā maṁsaṁ khādituṁ
vaṭṭatīti. so taṇḍulasappidadhikhīramarīcādīni āharitvā ekamante

footnote: 1 pārāpatotipi. 2 tattha.

page number: 134

ßēhapetvā muggaraṁ cīvarakaṇṇena paṭicchādetvā pārāvatānaṁ āgamanaṁ
olokento paṇṇasāladvāre nisīdi. bodhisatto pārāvataparivuto
āgantvā tassa kūṭajaṭilassa duṭṭhakiriyaṁ oloketvā ayaṁ
duṭṭhatāpaso aññenākārena nisinno kacci nukho amhākaṁ
samānajātiyānaṁ maṁsaṁ khādi pariggaṇhissāmi nanti anuvāte ṭhatvā tassa
sarīragandhaṁ ghāyitvā ayaṁ amhe māretvā maṁsaṁ khāditukāmo na
tassa santikaṁ gantuṁ vaṭṭatīti pārāvate ādāya paṭikkamitvā cari.
tāpaso taṁ anāgacchantaṁ disvā madhurakathaṁ tehi saddhiṁ kathetvā
vissāsena upagate māretvā maṁsaṁ khādituṁ vaṭṭatīti cintetvā purimā
dve gāthā avoca
vassāni paññāsa samādhikāni
vāsimhi selassa guhāya romaka
asaṅkamānā abhinibbutacittā
hatthatthamāyanti mamaṇḍajā pure
tedāni vaṅkaṅga 1- kimatthamussukkā
bhajanti aññaṁ girikandaraṁ dijā
nu na maññanti mamaṁ yathā pure
cirampavuṭṭhā athavā na te imeti.
tattha samādhikānīti samādhikāni. romakāti romāya uppanna 2-.
sudhotapavāḷasamānavaṇṇarattapādatāya bodhisattaṁ pārāvataṁ

footnote: 1 vakkaṅga. 2 dumāya uppanna.

page number: 135

ālapati. asaṅkamānāti evaṁ atirekapaññāsa vassāni imissā
pabbataguhāya vasantesu amhesu ete aṇḍajā ekadivasampi mayi
āsaṅkaṁ akatvā abhinibbutacittāva hutvā pubbe mama hatthatthaṁ
pasāraṇokāsaṁ hatthapāsaṁ āgacchantīti attho. tedānīti te
idāni. vaṅkaṅgāti bodhisattaṁ ālapati. sabbepi pana pakkhino
uppatanakāle gīvaṁ vaṅkaṁ katvā uppatanato vaṅkaṅgāti vuccanti.
kimatthanti kiṁ kāraṇaṁ sampassamānā. ussukkāti ukkaṇṭhitarūpā
hutvā. girikandaranti girito aññaṁ pabbatakandaraṁ. yathā pureti
yathā pubbe ete pakkhino maṁ garuṁ katvā piyaṁ katvā maññanti
tathā idāni nu na maññanti pubbe idha nivuṭṭhatāpasopi
añño ayaṁ aññoti evaṁ maññe maṁ maññantīti dīpeti.
cirampavuṭṭhā athavā na te imeti kinnukho ime ciraṁ vippavasitvā
dīghassa addhuno accayena āgatattā maṁ soeva ayanti na
sañjānanti udāhu ye amhesu abhinibbutacittā na te ime aññeva
āgantukapakkhino ime tena maṁ na upasaṅkamantīti pucchati.
taṁ sutvā mahāsatto nivattitvā ṭhitova tatiyaṁ gāthamāha
jānāma taṁ na mayaṁ sammuḷhā
sveva tvaṁ te mayamasma naññe
cittañca te asmi jane paduṭṭhaṁ
ājīvaka tena taṁ uttasāmāti.
tattha na mayaṁ sammuḷhāti mayaṁ muḷhā pamattā na homa.

page number: 136

cittañca te asmi jane paduṭṭhanti tvaṁ soyeva mayampi teyeva taṁ
sañjānāma apica kho pana (te) tava cittaṁ asmiṁ jane paduṭṭhaṁ amhe
māretuṁ uppannaṁ. ājīvakāti ājīvahetu pabbajita duṭṭhatāpasa. tena taṁ
uttasāmāti tena kāraṇena taṁ uttasāma bhāyāma na upasaṅkamāmāti.
kūṭatāpaso ñāto ahaṁ imehīti muggaraṁ khipitvā virajjhitvā
gaccha bho viraddhomhīti āha. atha naṁ bodhisatto maṁ
tāva viraddhosi cattāro pana apāye na virajjhasi sace idheva
vasissasi gāmavāsīnaṁ coro ayanti ācikkhitvā taṁ
gaṇhāpessāmi sīghaṁ palāyassūti taṁ tajjetvā pakkāmi. kūṭajaṭilopi
tattha vasituṁ nāsakkhi aññattha agamāsi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi tadā kūṭatāpaso devadatto ahosi purimo
sīlavantatāpaso sārīputto pārāvatajeṭṭhako pana ahamevāti.
romajātakaṁ sattamaṁ
----------
mahisajātakaṁ
kimatthamabhisandhāyāti idaṁ satthā jetavane viharanto ekaṁ
lolamakkaṭaṁ ārabbha kathesi.
sāvatthiyaṁ kirekasmiṁ kule eko posāvaniyalolamakkaṭo hatthisālaṁ
gantvā ekassa sīlavantahatthissa piṭṭhe nisīditvā uccārapassāvaṁ
karoti piṭṭhiyaṁ caṅkamati. hatthī attano sīlavantatāya

page number: 137

khantisampadāya na kiñci karoti. athekadivasaṁ tassa hatthissa
ṭhāne añño duṭṭhahatthipotako aṭṭhāsi. makkaṭo soyeva
ayanti saññāya duṭṭhahatthissa piṭṭhiṁ abhirūhi. atha naṁ so vegena
soṇḍāya gahetvā bhūmiyaṁ pātetvā pādena akkamitvā sañcuṇṇesi.
sā pavutti bhikkhusaṅghassa pākaṭā jātā. athekadivasaṁ bhikkhū
dhammasabhāyaṁ kathaṁ samuṭṭhāpesuṁ āvuso lolamakkaṭo kira
sīlavantahatthisaññāya duṭṭhahatthipiṭṭhiṁ abhiruḷho atha naṁ so jīvitakkhayaṁ
pāpesīti. satthā āgantvā kāyanuttha bhikkhave etarahi kathāya
sannisinanāti pucchitvā imāya nāmāti vutte na bhikkhave
idāneva so lolamakkaṭo evaṁsīlo porāṇato paṭṭhāya
evaṁsīloyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
himavantappadese mahisayoniyaṁ nibbattitvā vayappatto thāmasampanno
mahāsarīro pabbatapādapabbhāragiriduggavanaghaṭesu vicaranto ekaṁ phāsukaṁ
rukkhamūlaṁ disvā gocaraṁ gahetvā divā tasmiṁ rukkhamūle aṭṭhāsi.
atheko lolamakkaṭo rukkhā otaritvā tassa piṭṭhiṁ abhirūhitvā
uccārapassāvaṁ katvā siṅgesu gahetvā olambanto naṅguṭṭhe
gahetvā dolāyantova kīḷi. bodhisatto khantimettānudayasampadāya
taṁ tassa anācāraṁ na manasākāsi. makkaṭo punappunaṁ tatheva
karoti. athekadivasaṁ tasmiṁ rukkhe adhivaṭṭhā devatā rukkhakkhandhe
ṭhatvā naṁ mahisarāja kasmā imassa duṭṭhamakkaṭassa avamānaṁ sahasi

page number: 138

nisedhehi nanti vatvā etamatthaṁ pakāsentī purimā dve gāthā avoca
kimatthamabhisandhāya lahucittassa dubbhino
sabbakāmaduhasseva imaṁ dukkhaṁ titikkhasi
siṅgena nīharāsetaṁ padasāva adhiṭṭhaha
bhiyyo bālā pakuṭṭeyyuṁ 1- no cassa paṭisedhakoti.
tattha kimatthamabhisandhāyāti kinnukho kāraṇaṁ paṭicca kiṁ sampassamāno.
dubbhinoti mittadubbhino. sabbakāmaduhassevāti sabbakāmadadassa
sāmikassa viya. titikkhasīti adhivāsesi. padasāva adhiṭṭhahāti
pādeneva naṁ tikhiṇakhuraggena yathā ettheva marati evaṁ akkama.
bhiyyo bālāti sace hi paṭisedhako na bhaveyya bālā
aññāṇasattā punappunaṁ kuṭṭeyyuṁ ghaṭṭeyyuṁ viheṭheyyumevāti dīpeti.
taṁ sutvā bodhisatto rukkhadevate sacāhaṁ iminā jātigottavassādīhi
adhiko samāno 2- imassa dosaṁ na sahissāmi kathaṁ me
manoratho nipphattiṁ gamissati ayaṁ pana maṁ viya aññampi maññamāno
evaṁ anācāraṁ karissati tato yesaṁ caṇḍamahisānaṁ esa
evaṁ karissati teyeva etaṁ vadhissanti sā etassa aññehi
māraṇā mayhaṁ dukkhato ca pāṇātipātato ca vimutti bhavissatīti
vatvā tatiyaṁ gāthamāha
mamevāyaṁ maññamāno aññaṁpevaṁ karissati
te naṁ tattha vadhissanti sā me mutti bhavissatīti.

footnote: 1 pakujjheyyuṁ. 2 avikkosamāno.

page number: 139

katipāhaccayena pana bodhisatto aññattha gato. añño
caṇḍamahiso tattha āgantvā aṭṭhāsi. duṭṭhamakkaṭo soyeva
ayanti saññāya tassa piṭṭhiṁ abhirūhitvā tatheva anācāraṁ cari.
atha naṁ so vidhūnanto bhūmiyaṁ pātetvā siṅgena hadaye vijjhitvā
pādehi madditvā sañcuṇṇesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi tadā duṭṭhamahiso ayaṁ duṭṭhahatthī ahosi
duṭṭhamakkaṭo ayaṁ makkaṭo sīlavā mahisarājā pana ahamevāti.
mahisajātakaṁ aṭṭhamaṁ
--------
satapattajātakaṁ
yathā māṇavako pantheti idaṁ satthā jetavane viharanto
paṇḍakalohitake ārabbha kathesi.
chabbaggiyānaṁ hi dve janā mettiyabhummajakā rājagahaṁ
upanissāya vihariṁsu. dve assajipunabbasukā kiṭāgiriṁ upanissāya vihariṁsu.
paṇḍakalohitakā ime pana dve sāvatthiṁ upanissāya jetavane vihariṁsu.
te dhammena nīhaṭaṁ adhikaraṇaṁ ukkoṭenti. yepi tesaṁ sandiṭṭhasambhattā
honti tesaṁ upatthambhakā hutvā na āvuso tumhe etehi
jātiyā vā gottena vā sīlena vā vattādīhi vā hīnatarā
sace tumhe attano gāhaṁ visajjetha suṭṭhutaraṁ vo ete
abhibhavissantīti ādīni vatvā gāhaṁ visajjetuṁ na denti. tena

page number: 140

bhaṇḍanāni ceva kalahavivādā ca pavattanti. bhikkhū etamatthaṁ bhagavato
ārocesuṁ. atha bhagavā etasmiṁ kāraṇe bhikkhusaṅghaṁ sannipātetvā
paṇḍakalohitake pakkosāpetvā saccaṁ kira tumhe bhikkhave
attanāpi adhikaraṇaṁ ukkoṭetha aññesampi gāhaṁ visajjetuṁ na dethāti
pucchitvā saccaṁ bhanteti vutte evaṁ sante hi bhikkhave tumhākaṁ
kiriyā satapattasakuṇassa kiriyā viya hotīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
aññatarasmiṁ kāsikagāmake ekasmiṁ kule nibbattitvā vayappatto
kasivaṇijjādīhi jīvitaṁ akappetvā pañcasatamatte core gahetvā
tesaṁ jeṭṭhako hutvā panthadūhanasandhicchedādīni karonto jīvitaṁ
kappesi. tadā bārāṇasiyaṁ eko kuṭumbiko ekassa jānapadassa
kahāpaṇasahassaṁ datvā puna aggahetvāva kālamakāsi. athassa
bhariyā aparabhāge gilānā maraṇamañce nipannā puttamāmantetvā
tāta pitā te ekassa sahassaṁ datvā anāharāpetvāva mato sace
ahampi marissāmi na so tuyhaṁ dassati gaccha naṁ mayi jīvantiyā
āharāpetvā gaṇhāhīti āha. so sādhūti sampaṭicchitvā
tattha gantvā kahāpaṇe labhi. athassa mātā kālakiriyaṁ katvā
puttasinehena tassa āgamanamagge opapātikasigālī hutvā
nibbatti. tadā so corajeṭṭhako maggapaṭipanne vilumpamāno sapariso
tasmiṁ magge aṭṭhāsi. atha sā sigālī putte aṭavīmukhaṁ
sampatte tāta mā aṭaviṁ abhirūhi corā ettha ṭhitā te taṁ

page number: 141

māretvā kahāpaṇe gaṇhissantīti punappunaṁ maggaṁ occhindamānā
nivāreti. so taṁ kāraṇaṁ ajānanto ayaṁ kāḷakaṇṇisigālī
mayhaṁ maggaṁ occhindatīti taṁ leḍḍumpi gahetvā mātaraṁ palāpetvā
aṭaviṁ paṭipajji. atheko satapattasakuṇo imassa purisassa hatthe
kahāpaṇasahassaṁ atthi imaṁ māretvā kahāpaṇe gaṇhathāti
viravanto corābhimukho pakkhandi. māṇavo tena katakāraṇaṁ ajānanto
ayaṁ maṅgalasakuṇo idāni me sotthi bhavissatīti cintetvā vassa
sāmi vassa sāmīti añjaliṁ paggaṇhi. bodhisatto sabbarudaññū tesaṁ
dvinnaṁ kiriyaṁ disvā cintesi imāya sigāliyā etassa mātarā
bhavitabbaṁ tenesā imaṁ māretvā kahāpaṇe gaṇhissantīti bhayena
nivāreti iminā pana satapattena paccāmittena bhavitabbaṁ teneso
imaṁ māretvā kahāpaṇe gaṇhathāti ārocesi ayaṁ pana etamatthaṁ
ajānanto atthakāmaṁ mātaraṁ tajjetvā palāpesi anatthakāmassa
satapattassa atthakāmo meti saññāya añjaliṁ paggaṇhati aho vatāyaṁ
bāloti. bodhisattānaṁ hi evaṁ mahāpurisānampi parasantakaggahaṇaṁ
visamapaṭisandhiggahaṇādivasena hoti. nakkhattadosenātipi vadanti. māṇavo
āgantvā corānaṁ sīmantaraṁ pāpuṇi. bodhisatto taṁ gāhāpetvā
kattha vāsikosīti pucchi. bārāṇasīvāsikomhīti. kahaṁ agamāsīti.
ekasmiṁ gāmake sahassaṁ laddhabbaṁ atthi tattha agamāsinti. laddhaṁ pana
teti. āma laddhanti. kena pesitosīti. sāmi pitā me mato
mātāpi me gilānā sā mayi matāya esa na labhissatīti

page number: 142

maññamānā maṁ pesesīti. idāni tava mātu pavuttiṁ jānāsīti. na
jānāmi sāmīti. mātā te tayi nikkhante kālaṁ katvā puttasinehena
sigālī hutvā tava maraṇabhayabhītā maggante occhinditvā
taṁ vāresi taṁ tajjetvā palāpesi satapattasakuṇo pana te
paccāmitto so imaṁ māretvā kahāpaṇe gaṇhathāti amhākaṁ
ācikkhati tvaṁ attano bālatāya atthakāmaṁ mātaraṁ anatthakāmā
meti maññasi anatthakāmaṁ satapattaṁ atthakāmo meti tayā amhākaṁ
kataguṇo 1- nāma natthi mātu pana te mahāguṇāya addhā matāya
kahāpaṇe gahetvā gacchāhīti taṁ vissajjesi.
satthā imaṁ dhammadesanaṁ āharitvā abhisambuddho hutvā imā
gāthā avoca
yathā māṇavako panthe sigāliṁ vanagocariṁ
atthakāmaṁ pavedentiṁ anatthakāmāti maññati
anatthakāmaṁ satapattaṁ atthakāmoti maññati
evameva idhekacco puggalo hoti tādiso
hitebhi vacanaṁ vutto paṭiggaṇhati vāmato
ye ca kho naṁ pasaṁsanti bhayā ukkaṁsayanti vā
tañhi so maññate mittaṁ satapattaṁva māṇavoti.
tattha hitebhīti hitaṁ vuḍḍhiṁ icchamānehi. vacanaṁ vuttoti
hitasukhāvahaṁ ovādānusāsaniṁ vutto. paṭiggaṇhati vāmatoti

footnote: 1 tassa tumhākaṁ kataguṇo.

page number: 143

ovādaṁ aggaṇhanto ayaṁ me na atthāvaho hoti anatthāvaho
me ayanti gaṇhanto vāmato paṭiggaṇhati nāma. ye ca kho
nanti ye ca kho taṁ attano gāhaṁ gahetvā ṭhitaṁ puggalaṁ adhikaraṇaṁ
gahetvā ṭhitehi nāma tumhādisehi bhavitabbanti vaṇṇenti. bhayā
ukkaṁsayanti vāti imassa gāhassa visajjanapaccayā tumhākaṁ idañca
bhayaṁ uppajjissati mā visajjayittha na ete bāhusaccakulaparivārādīhi
tumhe sampāpuṇantīti evaṁ visajjanapaccayā bhayaṁ dassetvā
ukkhipanti. taṁ hi so maññate mittanti ye evarūpā honti
tesu yaṁ kiñci so ekacco bālapuggalo attano bālatāya mittaṁ
maññati ayaṁ me atthakāmo mittoti maññati. satapattaṁva
māṇavoti yathā anatthakāmaññeva satapattaṁ so māṇavo attano
bālatāya atthakāmoti maññittha paṇḍito pana evarūpaṁ anuppiyabhāṇiṁ
mittoti aggahetvā dūratova naṁ vivajjeti. tena vuttaṁ
aññadatthuharo mitto yo ca mitto vacīparo
anuppiyañca yo āha apāyesu ca yo sakhā
ete amitte cattāro iti viññāya paṇḍito
ārakā parivajjeyya maggaṁ paṭibhayaṁ yathāti 1-.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi tadā corajeṭṭhako ahamevāti.
satapattajātakaṁ navamaṁ

footnote: 1 dī. pā. 194.

page number: 144

pūṭadūsakajātakaṁ
addhā hi nūna migarājāti idaṁ satthā jetavane viharanto
ekaṁ kumāraṁ pūṭadūsakaṁ ārabbha kathesi.
sāvatthiyaṁ kireko amacco buddhappamukhaṁ bhikkhusaṅghaṁ nimantetvā
uyyāne nisīdāpetvā dānaṁ dadamāno antarābhatte uyyāne
vicaritukāmā carantūti āha. bhikkhū uyyānacārikaṁ cariṁsu. tasmiṁ
khaṇe uyyānapālo pattasampannaṁ rukkhaṁ abhirūhitvā mahantamahantāni
pattāni gahetvā ayaṁ pupphānaṁ bhavisasati ayaṁ phalānanti pūṭe
katvā rukkhamūle pātesi. tassa puttadārako pātitaṁ pātitaṁ
pūṭaṁ viddhaṁseti. bhikkhū tamatthaṁ satthu ārocesuṁ. satthā
na bhikkhave idāneva pubbepesa pūṭadūsakoyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
bārāṇasiyaṁ ekasmiṁ brāhmaṇakule nibbattitvā vayappatto agāraṁ
ajjhāvasamāno ekadivasaṁ kenacideva karaṇīyena uyyānaṁ agamāsi.
tattha bahū vānarā vasanti. uyyānapālo pana imināva niyāmena
pattapūṭe pāteti. jeṭṭhakavānaro pātitapātite viddhaṁseti.
bodhisatto taṁ āmantetvā uyyānapālena pātitapātite pūṭe
viddhaṁsetvā pātitapātitaṁ manāpataraṁ kātukāmo maññasīti vatvā
paṭhamaṁ gāthamāha

page number: 145

addhā hi nūna migarājā pūṭakammassa kovido
tathā hi pūṭaṁ dūseti aññaṁ nūna karissatīti.
tattha migarājāti makkaṭaṁ vaṇṇento vadati. pūṭakammassāti
mālāpūṭakaraṇassa. kovidoti cheko. ayaṁ panettha
saṅkhepattho ayaṁ hi migarājā ekaṁsena pūṭakammassa kovido maññe
tathā hi aññaṁ pātitaṁ pūṭaṁ dūseti aññaṁ nūna tato manāpataraṁ
karissatīti.
taṁ sutvā makkaṭo dutiyaṁ gāthamāha
na me pitā vā mātā vā pūṭakammassa kovidā
kataṁ kataṁ kho dūsema evaṁdhammamidaṁ kulanti.
taṁ sutvā bodhisatto tatiyaṁ gāthamāha
yesaṁ vo īdiso dhammo adhammo pana kīdiso
mā vo dhammaṁ adhammaṁ vā addasāma kudācananti.
vatvā capana vānaragaṇaṁ garahitvā pakkāmi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi tadā vānaro pūṭadūsakadārako ahosi paṇḍitapuriso
pana ahamevāti.
pūṭadūsakajātakaṁ dasamaṁ
udapānavaggo tatiyo
-------------

page number: 146

abbhantaravaggavaṇṇanā
--------
abbhantarajātakaṁ
abbhantaro nāma dumoti idaṁ satthā jetavane viharanto
sārīputtattherassa bimbātheriyā ambarasadānaṁ ārabbha kathesi.
sammāsambuddhe hi pavattitapavaradhammacakke vesāliyaṁ kūṭāgārasālāyaṁ
viharante mahāpajāpatī gotamī pañca sākiyasatāni ādāya
gantvā pabbajjaṁ yācitvā pabbajjañceva upasampadañca labhi.
aparabhāge tā pañcasatā bhikkhuniyo nandakovādaṁ sutvā arahattaṁ
pāpuṇiṁsu. satthari pana sāvatthiyaṁ upanissāya viharante
rāhulamātā devī sāmiko me pabbajitvā sabbaññutaṁ patto
puttopi me pabbajitvā tasseva santike vasati ahaṁ agāramajjhe
kiṁ karissāmi ahampi pabbajitvā sāvatthiyaṁ gantvā sammāsambuddhañca
puttañca nivaddhaṁ passamānā viharissāmīti cintetvā
bhikkhunīupassayaṁ gantvā pabbajitvā ācariyupajjhāyāhi saddhiṁ sāvatthiṁ
gantvā satthārañca piyaputtañca passamānā ekasmiṁ bhikkhunīupassaye
vāsaṁ kappesi. rāhulasāmaṇero āgantvā mātaraṁ passati.
athekadivasaṁ theriyā udaravāto kuppi. sā putte daṭṭhuṁ āgate
tassa dassanatthāya nikkhamituṁ nāsakkhi. aññāva āgantvā
aphāsukabhāvaṁ kathayiṁsu. so mātu santikaṁ gantvā kiṁ te laddhuṁ

page number: 147

vaṭṭatīti pucchi. tāta agāramajjhe me sakkarādīhi yojite
ambarase pīte udaravāto vūpasammati idāni pana piṇḍāya
caritvā jīvitaṁ kappema kuto taṁ labhissāmāti. sāmaṇero
labhanto āharissāmīti vatvā nikkhami. tassa panāyasmato
upajjhāyo dhammasenāpati ācariyo mahāmoggallāno cūḷapitā
ānandatthero pitā sammāsambuddhoti mahāsampatti. evaṁ santepi
aññassa santikaṁ agantvā upajjhāyassa santikaṁ gantvā vanditvā
dummukhākāro hutvā aṭṭhāsi. atha naṁ thero kinnukho rāhula
dummukho vihāsīti āha. mātu me bhante theriyā udaravāto
kuppitoti. kiṁ laddhuṁ vaṭṭatīti. sakkarayojitena kira ambarasena
phāsu hotīti. hotu labhissāmi mā cintayīti. so punadivase
taṁ ādāya sāvatthiyaṁ pavisitvā sāmaṇeraṁ āsanasālāyaṁ nisīdāpetvā
rājadvāraṁ agamāsi. kosalarājā theraṁ disvā nisīdāpesi.
taṁkhaṇaññeva uyyānapālo piṇḍipakkānaṁ madhurāmbānaṁ ekapūṭaṁ
āhari. rājā ambānaṁ tacaṁ apanetvā sakkararasaṁ pakkhipitvā
sayameva madditvā therassa pattaṁ pūretvā adāsi. thero
rājanivesanā nikkhamitvā āsanasālaṁ gantvā sāmaṇerassa adāsi taṁ
haritvā mātu te dehīti. so āharitvā adāsi. theriyā
paribhuttamatteyeva udaravāto vūpasami. rājāpi manussaṁ pesesi
thero idha nisīditvā ambarasaṁ na bhuñji gaccha kassaci dinnabhāvaṁ
jānāhīti. so therena saddhiṁ gantvā taṁ pavuttiṁ ñatvā

page number: 148

āgantvā rañño kathesi. rājā cintesi sace satthā agāraṁ
āvasissati cakkavattirājā abhavissa rāhulasāmaṇero pariṇāyakaratanaṁ
therī itthīratanaṁ sakalacakkavāḷarajjaṁ etesaññeva abhavissa
amhehi ete vata upaṭṭhahantehi caritabbaṁ assa idāni pabbajitvā
amhe upanissāya vasantesu etesu na yuttaṁ amhākaṁ pamajjitunti.
so tato paṭṭhāya theriyā nivaddhaṁ ambarasaṁ dāpesi. therena
bimbattheriyā ambarasassa dinnabhāvo bhikkhusaṅghe pākaṭo jāto.
athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso
sārīputtatthero kira bimbattheriṁ ambarasena santappesīti. satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva rāhulamātā
sārīputtena ambarasena santappitā pubbepesa etaṁ santappesiyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikagāmake brāhmaṇakule nibbattitvā vayappatto takkasilāyaṁ
sabbasippāni uggahetvā saṇṭhapitagharāvāso mātāpitūnaṁ accayena
isipabbajjaṁ pabbajitvā himavantappadese abhiññā ca samāpattiyo
ca nibbattetvā isigaṇaparivuto gaṇasatthā hutvā dīghassa addhuno
accayena loṇambilasevanatthāya pabbatapādā otaritvā cārikañcaramāno
bārāṇasiyaṁ patvā uyyāne vāsaṁ kappesi. athassa
isigaṇassa sīlatejena sakkassa bhavanaṁ kampi. sakko āvajjamāno

page number: 149

taṁ kāraṇaṁ ñatvā imesaṁ tāpasānaṁ anāvāsāya parisakkissāmi
atha te bhinnāvāsā upaddūtā caramānā cittekaggataṁ na labhissanti
evaṁ me phāsukaṁ bhavissatīti cintetvā ko nukho upāyoti
vīmaṁsanto imaṁ upāyaṁ addasa majjhimayāmasamanantare rañño
aggamahesiyā sirigabbhe pavisitvā ākāse ṭhatvā bhadde sace
tvaṁ abbhantaraṁ ambapakkaṁ khādeyyāsi puttaṁ labhissasi so
cakkavattirājā bhavissatīti ācikkhissāmi rājā deviyā kathaṁ sutvā
ambapakkassatthāya uyyānaṁ pesessati athāhaṁ ambāni
antaradhāpessāmi rañño uyyāne ambānaṁ abhāvaṁ ārocessanti tena
ke khādantīti vutte tāpasā khādantīti vakkhanti taṁ sutvā
rājā tāpase pothetvā nīharāpessati evampi te me upaddūtā
bhavissantīti. so majjhimayāmasamanantare sirigabbhaṁ pavisitvā
ākāse ṭhito attano devarājabhāvaṁ jānāpetvā tāya saddhiṁ
sallapanto purimā dve gāthā avoca
abbhantaro nāma dumo yassa dibyamidaṁ phalaṁ
bhutvā dohaḷinī nārī cakkavattiṁ vijāyati
tvampi bhadde mahesīsi sā cāpi patino piyā
āharissati te rājā idaṁ abbhantaraṁ phalanti.
tattha abbhantaro nāma dumoti iminā tāva gāmanigamajanapada-
pabbatādīnaṁ asukassa abbhantaroti avatvā kevalaṁ ekaṁ abbhantaraṁ
ambarukkhaṁ katheti. yassa dibyamidaṁ phalanti yassa ambarukkhassa

page number: 150

devatānaṁ paribhogārahaṁ dibyaphalaṁ. idanti pana nipātamattameva.
dohaḷinīti sañjātadohaḷā. tvampi bhadde mahesīsīti tvaṁ sobhanā 1-
mahesī asi. aṭṭhakathāyaṁ pana mahesī vātipi pāṭho. sā cāpi
patino piyāti soḷasannaṁ devīsahassānaṁ abbhantare aggamahesī ca
patino ca piyāti attho. āharissati te rājā idaṁ abbhantaraṁ
phalanti tassā te piyāya aggamahesiyā idaṁ mayā vuttappakāraṁ
phalaṁ rājā āharāpessati sā tvaṁ taṁ paribhuñjitvā cakkavattigabbhaṁ
labhissasīti.
evaṁ sakko deviyā imā dve gāthā vatvā tvaṁ
appamattā hohi mā papañcamakāsi sve rañño āroceyyāsīti
taṁ anusāsetvā attano vasanaṭṭhānameva gato. sā punadivase
gilānālayaṁ dassetvā paricārikānaṁ saññaṁ datvā nipajji. rājā
samussitasetacchatte sīhāsane nisinno naṭakāni passanto deviṁ adisvā
kahaṁ devīti paricārike pucchi. gilānā devāti. so tassā
santikaṁ gantvā sayanapasse nisīditvā piṭṭhiṁ parimajjanto kinte
bhadde aphāsukanti pucchi. mahārāja aññaṁ aphāsukaṁ nāma natthi
dohaḷo pana me uppannoti. kiṁ icchasi bhaddeti.
abbhantarāmbaphalaṁ devāti. abbhantarāmbo nāma devi kahaṁ atthīti.
nāhaṁ deva abbhantarāmbaṁ jānāmi tassa pana me phalaṁ labhamānāya
jīvitaṁ atthi alabhamānāya natthīti. tenahi āharāpessāmi mā

footnote: 1 sobhane.

page number: 151

cintayīti. rājā deviṁ assāsetvā uṭṭhāya gantvā rājapallaṅke
nisinno amacce pakkosāpetvā deviyā abbhantarambe nāma
dohaḷo uppanno kiṁ kātabbanti pucchi. deva dvinnaṁ ambānaṁ
abbhantare ṭhito ambo abbhantarambo nāma uyyānaṁ pesetvā
abbhantare ṭhitāmbato phalaṁ āharāpetvā deviyā dāpessāmāti.
rājā sādhu evarūpaṁ ambaṁ āharathāti uyyānaṁ pesesi. sakko
attano ānubhāvena uyyāne ambāni khāditasadisāni katvā
antaradhāpesi. ambatthāya gatā sakalauyyānaṁ vicaritvā ekaṁ ambampi
alabhitvā āgantvā uyyāne ambānaṁ abhāvaṁ rañño kathayiṁsu.
ke ambāni khādantīti. tāpasā devāti. tāpase uyyānato
pothetvā nīharathāti. manussā sādhūti sampaṭicchitvā nīhariṁsu.
sakkassa manoratho matthakaṁ pāpuṇi. devī ambaphalatthāya nibaddhaṁ
katvā nipajjiyeva. rājā kattabbakiccaṁ apassanto amacce ca
brāhmaṇe ca sannipātāpetvā abbhantarāmbassa atthibhāvaṁ jānāthāti
pucchi. brāhmaṇā āhaṁsu deva abbhantarāmbo nāma
devatānaṁ paribhogo himavante kāñcanaguhāya anto atthīti ayaṁ no
paramparato 1- anussavoti. ko pana tato ambaṁ āharituṁ sakkhissatīti.
na sakkā tattha manussabhūtena gantuṁ ekaṁ suvapotakaṁ
pesetuṁ vaṭṭatīti. tena ca samayena rājakule eko suvapotako
mahāsarīro kumārakānaṁ yānakacakkanābhimatto thāmasampanno paññavā

footnote: 1 paramparāgato.

page number: 152

upāyakusalo. rājā taṁ āharāpetvā tāta suvapotaka ahaṁ
tava bahūpakāro kāñcanapañjare vasasi suvaṇṇataṭṭake madhulāje
khādasi sakkarapānakaṁ pivasi tayāpi amhākaṁ ekaṁ kiccaṁ nittharituṁ
vaṭṭatīti āha. kiṁ devāti. tāta deviyā abbhantarāmbe dohaḷo
uppanno so ca ambo himavante kāñcanapabbatantare atthi devatānaṁ
paribhogo na sakkā tattha manussabhūtena gantuṁ tayā tato phalaṁ
āharituṁ vaṭṭatīti. sādhu deva āharissāmīti. atha naṁ rājā
suvaṇṇataṭṭake madhulāje khādāpetvā sakkarapānakaṁ pāyetvā
satapākatelenassa pakkhantarāni makkhetvā ubhohi hatthehi gahetvā
sīhapañjare ṭhatvā ākāse visajjesi. sopi rañño nipaccakāraṁ
dassetvā ākāse pakkhanto manussapathaṁ atikkamma himavante paṭhame
pabbatantare vasantānaṁ suvakānaṁ santikaṁ gantvā abbhantarāmbo
nāma kattha atthi kathetha me taṁ ṭhānanti pucchi. mayaṁ na
jānāma dutiye pabbatantare suvakā jānissantīti āhaṁsu. so
tesaṁ sutvā tato uppatitvā dutiyaṁ pabbatantaraṁ agamāsi tathā
tatiyaṁ tathā catutthaṁ pañcamaṁ chaṭṭhaṁ agamāsi. tatrāpi naṁ suvakā
na mayaṁ jānāma sattame pabbatantare suvakā jānissantīti āhaṁsu.
so tatthāpi gantvā abbhantarambo nāma kattha atthīti pucchi.
asukaṭṭhāne nāma kāñcanapabbatantareti. ahaṁ tassa phalatthāya
āgato maṁ tattha netvā tato me phalaṁ dāpethāti. suvagaṇā
āhaṁsu samma so vessavaṇamahārājassa paribhogo na sakkā

page number: 153

upasaṅkamituṁ sakalarukkho mūlato paṭṭhāya sattahi lohajālehi
parikjitto sahassakumbhaṇḍarakkhasā rakkhanti tehi diṭṭhassa jīvitaṁ
nāma natthi kappuṭṭhānaggi viya avīcimahānirayasadisaṁ taṁ ṭhānaṁ mā
tattha paṭṭhanaṁ karīti. sace tumhe na gacchatha mayhaṁ ṭhānaṁ ācikkhathāti.
tenahi asukena ca asukena ca ṭhānena yāhīti. so
tehi ācikkhitavasena suṭṭhu maggaṁ upadhāretvā taṁ ṭhānaṁ gantvā
divā attānaṁ adassetvā majjhimayāmasamanantare rakkhasānaṁ
niddokkamanasamaye abbhantarambassa santikaṁ gantvā ekena mūlantarena
saṇikaṁ abhirūhituṁ ārabhi. lohajālaṁ kirīti saddamakāsi. te rakkhasā
pabujjhitvā anto suvapotakaṁ disvā ambacoroti gahetvā
kammakaraṇaṁ saṁvidahiṁsu. eko mukhe pakkhipitvā gilissāmi nanti āha.
aparo hatthehi madditvā phusitvā vippakīrissāmi nanti. aparo
dvedhā phāletvā aṅgāresu pacitvā khādissāmīti. so tesaṁ
kammakaraṇasaṁvidhānaṁ sutvāpi asantasitvāva te rakkhase āmantetvā
ambho rakkhasā tumhe kassa purisāti āha. vessavaṇamahārājassāti.
ambho tumhepi ekassa rañño purisā ahampi raññova
manussassa puriso bārāṇasīrājā maṁ abbhantarambaphalatthāya pesesi
svāhaṁ tattheva attano rañño jīvitaṁ datvā āgatomhi yo hi
attano mātāpitūnañceva sāmikassa ca atthāya jīvitaṁ pariccajati
so devalokeyeva nibbattati tasmā ahampi imamhā tiracchānayoniyā
muñcitvā devalokeyeva nibbattissāmīti vatvā tatiyaṁ

page number: 154

gāthamāha
bhatturatthe parakkanto yaṁ ṭhānamadhigacchati
sūro attapariccāgī labhamāno bhavāmahanti.
tattha bhatturattheti bhattā vuccati bhattādīhi bharaṇakaposako
pitā mātā sāmiko ca iti tividhassāpi tassa bhattu atthāya.
parakkantoti parakkamaṁ karonto vāyamanto. yaṁ ṭhānamadhigacchatīti
yaṁ sukhakāraṇaṁ yasaṁ vā lābhaṁ vā saggasampattiṁ vā adhigacchati. sūroti
abhīru vikkamasampanno. attapariccāgīti kāye ca jīvite ca
nirapekkho hutvā tassa tividhassāpi bhattu atthe attānaṁ
pariccajanto. labhamāno bhavāmahanti yaṁ so evarūpo sūro
devasampattiṁ vā manussasampattiṁ vā labhati ahampi taṁ labhamāno bhavāmi
tasmā hāsova me ettha na tāso kiṁ pana maṁ tumhe
tāsethāti.
evaṁ so imāya gāthāya tesaṁ dhammaṁ desesi. te tassa
dhammakathaṁ sutvā pasannacittā dhammiko esa na sakkā māretuṁ
visajjetha nanti vatvā suvapotakaṁ visajjetvā ambho suvapotaka
muttosi amhākaṁ hatthato sotthinā gacchāti āhaṁsu. mayhaṁ
āgamanaṁ mā tucchaṁ karotha detha me ekaṁ ambaphalanti. suvapotaka
tuyhaṁ ekaṁ ambaphalaṁ dātuṁ nāma na bhāro imasmiṁ pana rukkhe ambāni
āgantvā gaṇitāni gaṇitāni ekasmiṁ phale asamente amhākaṁ
jīvitaṁ natthi vessavaṇena hi kujjhitvā sakiṁ olokite

page number: 155

tattakapāle pakkhittatilā viya kumbhaṇḍasahassaṁ bhijjitvā vippakīriyati tena
te dātuṁ na sakkoma labhamānaṭṭhānaṁ pana ācikkhissāmāti.
yokoci detuṁ samattho labhamānaṭṭhānaṁ ācikkhathāti. etassa
kāñcanapabbatajālassa antare jotiraso nāma tāpaso aggiṁ jūhamāno
kāñcanapantiyā nāma paṇṇasālāyaṁ vasati vessavaṇassa kulupako
vessavaṇo ca tassa nivaddhaṁ cattāri ambaphalāni peseti tassa
santikaṁ gacchāti. so sādhūti sampaṭicchitvā tāpasassa santikaṁ
gantvā vanditvā ekamantaṁ nisīdi. atha naṁ tāpaso kuto
āgatosīti pucchi. bārāṇasīrañño santikāti. kimatthāya
āgatosīti. amhākaṁ rañño deviyā abbhantarambapakke dohaḷo
uppanno tadatthāya āgatomhi rakkhasā pana me sayaṁ
abbhantarambapakkaṁ adatvā tumhākaṁ santikaṁ pesesunti. tenahi nisīda
labhissasīti. athassa vessavaṇo cattāri phalāni pesesi. tāpaso
tato dve paribhuñji. ekaṁ suvapotakassa khādanatthāya adāsi.
tena tasmiṁ khādite ekaphalaṁ sikkāya pakkhipitvā suvapotakassa gīvāyaṁ
paṭimuñcitvā idāni gacchathāti suvapotakaṁ visajjesi. so taṁ
āharitvā deviyā adāsi. sā taṁ khāditvā dohaḷaṁ paṭippassambhesi.
tatonidānaṁ somanassappatto ahosi 1-.
satthā imaṁ dhammadesanaṁ āharitvā jātakaṁ samodhānesi tadā
devī rāhulamātā ahosi suvapotako rāhulo rājā ānando

footnote: 1 panassā putto nāhosi.

page number: 156

ambapakkadāyako tāpaso sārīputto uyyāne vuṭṭhatāpaso pana
sammāsambuddho ahosīti.
abbhantarajātakaṁ paṭhamaṁ
--------
seyyajātakaṁ
seyyaṁso seyyaṁso hotīti idaṁ satthā jetavane viharanto
ekaṁ kosalarañño amaccaṁ ārabbha kathesi.
so kira rañño bahūpakāro sabbakiccanipphādako ahosi.
rājā bahūpakāro me ayanti tassa mahantaṁ yasaṁ adāsi. taṁ asahamānā
aññe amaccā rañño pesuññaṁ upasaṁharitvā taṁ paribhindiṁsu. rājā
tesaṁ vacanaṁ saddahitvā dosaṁ anupaparikkhitvāva taṁ sīlavantaṁ niddosaṁ
saṅkhalikabandhanena bandhāpetvā bandhanāgāre pakkhipāpesi. so tattha
ekakova vasanto sīlasampattiṁ nissāya cittekaggataṁ labhitvā
ekaggacitto saṅkhāre sammasitvā sotāpattiphalaṁ pāpuṇi. athassa
rājā aparabhāge niddosabhāvaṁ ñatvā saṅkhalikabandhanaṁ bhindāpetvā
purimayasato mahantataraṁ yasaṁ adāsi. so satthāraṁ vandissāmīti
bahūni gandhamālādīni ādāya vihāraṁ gantvā tathāgataṁ pūjetvā vanditvā
ekamantaṁ nisīdi. satthā tena saddhiṁ paṭisanthāraṁ karonto anattho
kira te uppannoti assumhāti āha. āma bhante uppanno
ahaṁ pana tena anatthena atthaṁ akāsiṁ svāhaṁ bandhanāgāre nisīditvā
sotāpattiphalaṁ nibbattesinti. satthā na kho upāsaka

page number: 157

tvaññeva anatthena atthaṁ āhari porāṇakapaṇḍitāpi attano
anatthena atthaṁ āhariṁsuyevāti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchismiṁ nibbattitvā vayappatto takkasilāyaṁ
sabbasippāni uggahetvā pitu accayena rajje patiṭṭhāya dasa
rājadhamme akopetvā dhammena samena rajjaṁ kāresi dānaṁ deti
pañca sīlāni rakkhati uposathakammaṁ karoti. athasseko amacco
antepure padūsi. pādamūlikādayo ñatvā asukāmacco antepure
paduṭṭhoti rañño ārocesuṁ. rājā pariggaṇhāpento yathāsabhāvato
ñatvā taṁ pakkosāpetvā mā maṁ ito paṭṭhāya upaṭṭhahīti
nissariyaṁ akāsi. so gantvā aññataraṁ sāmantarājānaṁ upaṭṭhahi.
sabbavatthuṁ heṭṭhā mahāsīlavajātake kathitameva. idhāpi so rājā
tikkhattuṁ vīmaṁsitvā tassa amaccassa vacanaṁ saddahitvā bārāṇasīrajjaṁ
gaṇhissāmīti mahantena parivārena rajjasīmaṁ pāpuṇi. bārāṇasīrañño
sattasatamattā 1- mahāyodhā taṁ pavuttiṁ ñatvā deva asukarājā
kira bārāṇasīrajjaṁ gaṇhissāmīti janapadaṁ bhindanto āgacchati ettheva
naṁ gantvā gaṇhissāmāti āhaṁsu. mayhaṁ paravihiṁsāya laddhena
rajjena kammaṁ natthi mā kiñci karitthāti. corarājā āgantvā
nagaraṁ parikkhipi. puna amaccā rājānaṁ upasaṅkamitvā deva mā
evaṁ karittha gaṇhāma nanti āhaṁsu. rājā na labbhā kiñci

footnote: 1 pañcasatamattā.

page number: 158

kātuṁ nagaradvārāni vivarathāti vatvā sayaṁ amaccagaṇaparivuto mahātale
pallaṅke nisīdi. corarājā catūsu dvāresu manusse pothento
nagaraṁ pavisitvā pāsādaṁ āruyha amaccasataparivutaṁ rājānaṁ gāhāpetvā
saṅkhalikāhi bandhāpetvā bandhanāgāre pakkhipāpesi. rājā
bandhanāgāre nisinnova corarājānaṁ mettāyanto mettajjhānaṁ uppādesi.
tassa mettāya ānubhāvena corarañño kāye dāho uppajji.
sakalasarīramassa yamaukkāhi jhāpiyamānaṁ viya jātaṁ. so
mahādukkhābhitunno kinnukho kāraṇanti pucchi. tumhe sīlavantaṁ rājānaṁ
bandhanāgāre pakkhipāpetha tena vo idaṁ dukkhaṁ uppannaṁ bhavissatīti.
so gantvā bodhisattaṁ khamāpetvā tumhākaṁ rajjaṁ tumhākameva
hotūti rajjaṁ tasseva niyyādetvā ito paṭṭhāya tumhākaṁ paccatthiko
mayhaṁ bhāro hotūti vatvā paduṭṭhāmaccassa rājāṇaṁ kāretvā
attano nagarameva gato. bodhisatto alaṅkatamahātale
samussitasetacchattepi pallaṅke nisinno parivāretvā nisinnehi amaccehi
saddhiṁ sallapanto purimā dve gāthā avoca
seyyaṁso seyyaṁso hoti yo seyyamupasevati
ekena sandhiṁ katvāna sataṁ vajjhe amocayiṁ
tasmā sabbena lokena sandhiṁ katvāna ekako
pecca saggaṁ nigaccheyya idaṁ suṇātha kāsiyoti.
tattha seyyaṁso seyyaṁso hoti yo seyyamupasevatīti
anavajjauttamadhammasaṅkhāto seyyo aṁso koṭṭhāso assāti seyyaṁso

page number: 159

kusaladhammanissito puggalo yo punappunaṁ taṁ seyyaṁ kusaladhammabhāvanaṁ
kusalābhirataṁ vā uttamapuggalamupasevati so seyyaṁso hoti pasaṁsataro ceva
uttaritaro ca hoti. ekena sandhiṁ katvāna sataṁ vajjhe amocayinti
tadimināpi cetaṁ veditabbaṁ ahaṁ hi seyyaṁ mettābhāvanaṁ upasevanto
tāya mettābhāvanāya ekena coraraññā sandhiṁ katvā mettābhāvanaṁ
ghaṭetvā tumhe satajane vajjhappatte amocayiṁ. dutiyagāthāya attho.
yasmā ahaṁ ekena saddhiṁ ekato mettābhāvanāya sandhiṁ katvā
tumhe vajjhappatte satajane mocesiṁ tasmā veditabbameva taṁ
tasmā sabbena lokena saddhiṁ mettābhāvanāya sandhiṁ katvā ekako
puggalo pecca paraloke saggaṁ nigaccheyya. mettāya hi upacāraṁ
kāmāvacare paṭisandhiṁ deti appanā brahmaloke idaṁ mama vacanaṁ
sabbepi tumhe kāsikaraṭṭhavāsino suṇāthāti.
evaṁ mahāsatto mahājanassa mettāyuttāya bhāvanāya guṇaṁ
vaṇṇetvā dvādasayojanike bārāṇasīnagare setacchattaṁ pahāya himavantaṁ
pavisitvā isipabbajjaṁ pabbaji.
satthā abhisambuddho hutvā tatiyaṁ gāthamāha
idaṁ vatvā mahārājā kaṁso bārāṇasiggaho
dhanuṁ tuṇḍiñca nikkhippa saññamaṁ ajjhupāgamīti
tattha mahārājāti mahanto rājā. kaṁsoti tassa nāmaṁ.
bārāṇasiggahoti bārāṇasiṁ gahetvā ajjhāvasanato bārāṇasiggaho.
so rājā idaṁ vacanaṁ vatvā dhanuñca sarasaṅkhātaṁ tuṇḍiñca nikkhippa

page number: 160

ohāya chaḍḍetvā sīlasaṁyamaṁ upagato pabbajito pabbajitvā capana
jhānaṁ uppādetvā aparihīnajjhāno brahmaloke uppannoti.
satthā imaṁ dhammadesanaṁ āharitvā jātakaṁ samodhānesi tadā
corarājā ānando ahosi bārāṇasīrājā pana ahamevāti.
seyyajātakaṁ dutiyaṁ
----------
vaḍḍhakisūkarajātakaṁ
varaṁ varaṁ tvanti idaṁ satthā jetavane viharanto dhanuggahatissattheraṁ
nāma ārabbha kathesi.
passenadikosalarañño pitā mahākosalo bimbisārarañño dhītaraṁ
kosaladeviṁ dadamāno tassā nhānacuṇṇamūlameva satasahassuṭṭhānaṁ kāsikagāmaṁ
adāsi. ajātasattunā pana pitari mārite kosaladevīpi
sokābhibhūtā kālamakāsi. tato passenadikosalarājā cintesi ajātasattunā
pitā mārito bhaginīpi me sāmike kālakate sokena
kālakatā pitughātakassa corassa kāsikagāmaṁ na dassāmīti. so
taṁ ajātasattussa na adāsi. taṁ gāmaṁ nissāya tesaṁ dvinnampi
kālena kālaṁ yuddhaṁ hoti. ajātasattu taruṇo samattho. passenadikosalo
mahallakoyeva. so abhikkhaṇaṁ parājeti. mahākosalassāpi
manussā yebhuyyena parājitā. atha rājā tena mayaṁ abhiṇhaṁ
parājitā kinnukho kātabbanti amacce pucchi. deva ayyā nāma
mantacchekā honti jetavanamahāvihāre bhikkhūnaṁ kathaṁ sotuṁ vaṭṭatīti.

page number: 161

rājā tenahi tāya velāya bhikkhūnaṁ kathāsallāpaṁ suṇāthāti
cārapurise āṇāpesi. te tato paṭṭhāya tathā akaṁsu. tasmiṁ pana
kāle dve mahallakattherā vihārapaccante paṇṇasālāyaṁ vasanti
dantatthero 1- dhanuggahatissatthero ca. tesu dhanuggahatissatthero
paṭhamayāmepi majjhimayāmepi supitvā pacchimayāme pabujjhitvā
ummukkāni pothetvā aggiṁ jāletvā nisinno āha bhante dantatthera
kiṁ niddāyanto nisinno tvanti. mayaṁ aniddāyantā kiṁ karissāmāti
uṭṭhāya tāva nisīdathāti. so uṭṭhāya nisinno bhante dantatthera
ayaṁ bālo mahodaro kosalo pātibhuttabhattaṁ pūtimeva karoti
yuddhavicāraṇaṁ pana kiñci na jānāti parājito parājitova narindoti.
kiṁ pana kātuṁ vaṭṭatīti. tasmiṁ khaṇe te cārapurisā tesaṁ kathaṁ
suṇantā aṭṭhaṁsu. dhanuggahatissatthero yuddhaṁ vicāresi bhante yuddhe
nāma padumabyūho cakkabyūho sakaṭabyūhoti tayo byūhā honti
ajātasattuṁ gaṇhitukāmena asuke nāma pabbatakucchismiṁ dvīsu pabbatabhittīsu
manusse ṭhapetvā purato dubbalaṁ dubbalaṁ dassetvā pabbatantare
paviṭṭhabhāvaṁ ajānāpetvā 2- paviṭṭhamaggaṁ upacchinditvā purato
ca pacchato ca ubhosu pabbatabhittīsu vaggitvā unnāditvā jāle
paviṭṭhaṁ macchaṁ viya antomuṭṭhiyaṁ vaṭṭakapotakaṁ 3- viya ca katvā sakkā
assa taṁ gahetunti. cārapurisā taṁ sāsanaṁ rañño ārocesuṁ.
taṁ sutvā rājā saṅgāmabheriṁ cārāpetvā gantvā sakaṭabyūhaṁ katvā

footnote: 1 uttatthero. dattatthero. 2 jānitvā. 3 maṇḍukapotakaṁ.

page number: 162

ajātasattuṁ jīvaggāhaṁ gahetvā attano dhītaraṁ vajirakumāriṁ nāma
bhāgineyyassa datvā kāsikagāmañca tassā nhānamūlaṁ katvā datvā
uyyojesi. sā pavutti bhikkhusaṅghe pākaṭā jātā. athekadivasaṁ
bhikkhū dhammasabhāyaṁ kathaṁ samuṭṭhāpesuṁ āvuso kosalarājā kira
dhanuggahatissattherassa vicāraṇāya ajātasattuṁ jinīti. satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepi dhanuggahatisso
yuddhavicāraṇāya chekoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
araññe rukkhadevatā hutvā nibbatti. tadā bārāṇasiṁ nissāya
ṭhitavaḍḍhakigāmakā eko vaḍḍhakī dabbatthāya araññaṁ gantvā āvāṭe
patitaṁ sūkarapotakaṁ disvā gahetvā gharaṁ netvā paṭijaggi. so
vuḍḍhippatto mahāsarīro vaṅkadāṭho ācārasampanno ahosi.
vaḍḍhakinā positattā pana vaḍḍhakisūkarotveva paññāyi.
vaḍḍhakissa rukkhassa tacchanakāle tuṇḍena rukkhaṁ parivatteti mukhena ḍaṁsitvā
vāsīpharasunikhādanamuggare āharati kāḷasuttaṁ koṭiyaṁ gaṇhati. atha
so vaḍḍhakī kocideva naṁ khādeyyāti bhayena taṁ netvā araññe
visajjesi. sopi araññaṁ pavisitvā khemaṁ phāsukaṭṭhānaṁ olokento
ekaṁ pabbatantare mahantaṁ girikandaraṁ addasa sampannakandamūlaṁ
phāsukavasanaṭṭhānaṁ anekasatasūkarasamākiṇṇaṁ. te sūkarā taṁ disvā tassa
santikaṁ āgamiṁsu. sopi te āha ahaṁ tumheva olokento

page number: 163

vicarāmi apideva tumhe mayā diṭṭhā idañca ṭhānaṁ ramaṇīyaṁ
ahañcidāni idheva vasissāmīti. saccaṁ idaṁ ṭhānaṁ ramaṇīyaṁ parissayo
panettha atthīti. ahampi tumhe disvā etaṁ aññāsiṁ evaṁ
gocarasampanne ṭhāne vasantānaṁ vo sarīresu maṁsalohitaṁ natthi kinnāma
vo ettha bhayanti. eko byaggho pātova āgantvā
diṭṭhadiṭṭhaṁ yaṁ vā taṁ vā gahetvāva gacchatīti. kiṁ pana so nivaddhaṁ
gaṇhati udāhu antarantarāti. nivaddhaṁ gaṇhatīti. katī pana te
byagghāti. ekoyevāti. ettakā tumhe ekassa khinituṁ na
sakkothāti. āma na sakkomāti. ahaṁ taṁ gaṇhissāmi kevalaṁ
tumhe mama vacanaṁ karotha so byaggho kahaṁ vasatīti. ekasmiṁ
pabbateti. so rattiṁyeva sūkare vicārāpetvā yuddhaññeva
vicārento yuddhaṁ nāma padumabyūhacakkabyūhasakaṭabyūhavasena tividhaṁ hotīti
vatvā padumabyūhavasena vicāresi. so hi bhūmisīsaṁ jānāti. tasmā
imasmiṁ ṭhāne yuddhaṁ vicāretuṁ vaṭṭatīti sūkarapitaro 1- ca mātaro ca
tesaṁ majjhime ṭhāne ṭhapesi te āvijjhitvā majjhimasūkariyo
tā āvijjhitvā vacchasūkarapotake te āvijjhitvā jarasūkare 2- te
āvijjhitvā dīghadāṭhasūkare te āvijjhitvā yuddhasamatthe balavatare 3-
sūkare dasavīsatiṁsajane 4- tasmiṁ tasmiṁ 5- balagumbaṁ katvā ṭhapesi.
attano ṭhitaṭṭhānassa purato ekaṁ parimaṇḍalaṁ āvāṭaṁ khaṇāpesi

footnote: 1 sūkarapillake. 2 daharasūkare. 3 balavabalavasūkare. 4 dasadasavīsativīsati-
footnote: jane. 5 ṭhāne.

page number: 164

pacchato ekaṁ kullakasuppasaṇṭhānaṁ anupubbaninnaṁ pabbhārasadisaṁ. tassa
saṭṭhīsattatimatte yodhasūkare ādāya tasmiṁ tasmiṁ ṭhāne mā
bhāyitthāti kammaṁ vicārentasseva vicarato aruṇaṁ uṭṭhahi. byaggho
uṭṭhāya kāloti ñatvā gantvā tesaṁ sūkarānaṁ sammukhaṭṭhite
pabbatatale ṭhatvā akkhīni ummīletvā sūkare olokesi.
vaḍḍhakisūkaro paṭioloketha nanti sūkarānaṁ saññaṁ adāsi. te
paṭiolokesuṁ. byaggho mukhaṁ uppāṭetvā assasi. sūkarāpi tathā
kariṁsu. byaggho muttaṁ chaḍḍesi. sūkarāpi chaḍḍayiṁsu. iti yaṁ yaṁ
so karoti taṁ taṁ te paṭikariṁsu. so cintesi pubbe sūkarā
mayā olokitakāle palāyanti 1- ajja apalāyitvā mamaṁ paṭisattū
hutvā mayā katameva paṭikaronti etasmiṁ bhūmisīse ṭhito eko
tesaṁ saṁvidahakopi atthi ajja mayhaṁ āgatassa ajayo paññāyatīti.
so nivattitvā attano vasanaṭṭhānameva agamāsi. tena pana
gahitagahitamaṁsakhādako eko kūṭajaṭilo atthi. so taṁ tucchahatthameva
āgacchantaṁ disvā tena saddhiṁ sallapanto paṭhamaṁ gāthamāha
varaṁ varaṁ tvaṁ nihanaṁ pure cari
asmiṁ padese abhibhuyya sūkare
sodāni eko byaggha 2- pagamma jhāyasi
balannu te byaggha na cajja vijjatīti.
tattha varaṁ varaṁ tvaṁ nihanaṁ pure cari asmiṁ padese abhibhuyya

footnote: 1 palāyantā palāyitumpi na sakkonti. 2 byagghagamma.

page number: 165

sūkareti ambho byaggha tvaṁ pubbe imasmiṁ padese sabbe sūkare
abhibhavitvā imesu sūkaresu varaṁ varaṁ thūlaṁ thūlaṁ (tvaṁ) uttamuttamaṁ
sūkaraṁ nihananto vicari. sodāni eko byaggha pagamma jhāyasīti
so tvaṁ idāni aññasūkaraṁ aggahetvā ekakova āgantvā 1- jhāyasi
pajjhāyasi. balannu te byaggha na cajja vijjatīti kinnu te ambho
byaggha ajja kāyabalaṁ natthīti.
taṁ sutvā byaggho dutiyaṁ gāthamāha
imassutā yanti disodisaṁ pure
bhayaddhitā leṇagavesino puthū
tedāni saṅgamma vasanti ekato
yatthaṭṭhitā duppasahajjime mayāti.
tattha assutāti nipāto. ayaṁ pana saṅkhepattho ime
sūkarā pubbe maṁ disvā bhayena addhitā 2- pīḷitā attano tāṇaṁ
leṇaṁ gavesino puthūti visuṁ visuṁ gantvā disodisanti taṁ taṁ disaṁ
abhimukhā palāyanti te idāni sabbepi samāgantvā ekato vasanti
nadanti tañca bhūmisīsaṁ upagatā yatthaṭṭhitā duppasahajjime mayāti
ajja ime mayā duppasahā dummaddayā yasmiṁ ṭhitāti.
athassa ussāhaṁ janento kūṭajaṭilo mā bhāyi gaccha tayi
naditvā pakkhante sabbe bhītā bhijjitvā palāyissantīti āha.
byaggho tasmiṁ ussāhaṁ janente sūro hutvā puna gantvā

footnote: 1 apagantvā. 2 aṭṭitā.

page number: 166

pabbatatale aṭṭhāsi. vaḍḍhakisūkaro dvinnaṁ āvāṭānaṁ antare
aṭṭhāsi. sūkarāpi sāmi mahācoro punāgatoti āhaṁsu. mā
bhāyittha mā bhāyittha idāni naṁ gaṇhissāmīti. byaggho
naditvā vaḍḍhakisūkarassa upari pakkhandi. vaḍḍhakisūkaro tassa
attano upari patanakāle parivattitvā pacchimabhāgena ujukaṁ khaṇite
āvāṭe pati. byaggho vegaṁ vāretuṁ asakkonto uparibhāgena
gantvā kullakamukhassa tiriyaṁ khatāvāṭassa atisambādhe mukhaṭṭhāne
patitvā puñjīkato viya ahosi. sūkaro āvāṭā uttaritvā
asanivegena gantvā byagghaṁ antarasatthimhi dāṭhāya paharitvā yāva
vakkappadesā phāletvā pañcamadhuramaṁsaṁ dāṭhāya paliveṭhetvā
byagghassa matthake āvijjhitvā gaṇhatha tumhākaṁ paccāmittanti
ukkhipitvā bahiāvāṭe chaḍḍesi. paṭhamāgatā byagghassa maṁsaṁ labhiṁsu.
pacchā āgatā byagghassa maṁsaṁ nāma kīdisaṁ hotīti tesaṁ mukhaṁ
upasiṅghantā vicariṁsu. te sūkarā na tāva tussanti. vaḍḍhakisūkaro
tesaṁ sañjitaṁ 1- disvā kinnukho tumhe na tussathāti āha. sāmi
kiṁ ekena byagghena ghātitena aññe dasa byagghe ānayanasamattho
kūṭajaṭilo atthiyevāti. ko nāma soti. eko dussīlatāpasoti.
byagghopi mayā ghātito so me kiṁ pahoti etha gaṇhissāma
nanti sūkaragaṇāya saddhiṁ pāyāsi. kūṭatāpasopi byagghe
cirāyante kinnukho sūkarā byagghaṁ gaṇhiṁsūti paṭipathaṁ gacchanto sūkare

footnote: 1 laṅgitaṁ.

page number: 167

āgacchante disvā attano parikkhāraṁ ādāya palāyanto tehi
anubandhito parikkhāraṁ chaḍḍetvā vegena udumbararukkhaṁ abhirūhi.
sūkarā idāni sāmi duṭṭhatāpaso palāyitvā rukkhaṁ abhiruḷhoti.
kiṁ pana rukkhaṁ nāmāti. udumbararukkhanti. so sūkariyo udakaṁ
āharantu sūkarapotakā khaṇantu dīghadāṭhā sūkarā mūlāni chindantu
sesāpi parivāretvā rakkhantūti saṁvidahitvā tesu tathā karontesu
sayaṁ udumbarassa ujugatamūlaṁ pharasunā paharanto viya ekappahārameva
katvā udumbararukkhaṁ pātesi. parivāretvā ṭhitasūkarā kūṭajaṭilaṁ
bhūmiyaṁ pātetvā khaṇḍākhaṇḍikaṁ katvā yāva aṭṭhito khāditvā
vaḍḍhakisūkaraṁ udumbararukkhakkhandheyeva nisīdāpetvā kūṭajaṭilassa
paribhogasaṅkhena udakaṁ āharāpetvā abhisiñcitvā rājānaṁ kariṁsu. ekañca
taruṇīsūkariṁ abhisiñcitvā tassa aggamahesiṁ kariṁsu. tato paṭṭhāya
kira yāvajjatanā rājāno udumbarabhaddapīṭhe nisīdāpetvā tīhi saṅkhehi
abhisiñcanti. tasmiṁ vanasaṇḍe adhivaṭṭhā devatā taṁ acchariyaṁ disvā
ekasmiṁ khandhaviṭape sūkarānaṁ abhimukhā hutvā tatiyaṁ gāthamāha
namatthu saṅghānaṁ samāgatānaṁ
disvā sayaṁ sakhyaṁ vadāmi abbhutaṁ
byagghaṁ migā yattha jiniṁsu dāṭhino
sāmaggiyā dāṭhabalesu muccareti.
tattha namatthu saṅghānanti ayaṁ mama namakāro samāgatānaṁ
sūkarasaṅghānaṁ atthu. disvā sayaṁ sakhyaṁ vadāmi abbhutanti idaṁ pubbe

page number: 168

abhūtapubbaṁ abhūtaṁ sakhyaṁ mittabhāvaṁ sayaṁ disvā vadāmi. byagghaṁ
migā yattha jiniṁsu dāṭhinoti yatra hi nāma dāṭhino sūkarā migā byagghaṁ
jiniṁsu ayameva vā pāṭho. sāmaggiyā dāṭhabalesu muccareti yā
ca esā dāṭhabalesu sūkaresu sāmaggī ekajjhāsayatā tāya tesu
sāmaggiyā te dāṭhabalā paccāmittaṁ gahetvā ajja maraṇabhayā
muttāti attho.
satthā imaṁ dhammadesanaṁ āharitvā jātakaṁ samodhānesi tadā
dhanuggahatisso vaḍḍhakisūkaro ahosi rukkhadevatā pana ahamevāti.
vaḍḍhakisūkarajātakaṁ tatiyaṁ
----------
sirijātakaṁ
yaṁ ussukkā saṅgharantīti idaṁ satthā jetavane viharanto ekaṁ
siricorabrāhmaṇaṁ ārabbha kathesi.
imasmiṁ jātake paccuppannavatthu heṭṭhā khadiraṅgārajātake
vitthāritameva. idha pana sā anāthapiṇḍikassa ghare catutthe
dvārakoṭṭhake vasanakā micchādiṭṭhidevatā daṇḍakammaṁ karontī
catupaṇṇāsahiraññakoṭiyo āharitvā koṭṭhake pūretvā seṭṭhinā saddhiṁ
sahāyikā ahosi. atha naṁ so ādāya satthu santikaṁ agamāsi.
satthā tassā dhammaṁ desesi. sā dhammaṁ sutvā sotāpannā
ahosi. tato paṭṭhāya seṭṭhino yaso yathāpurāṇova jāto.
atheko sāvatthīvāsī sirilakkhaṇajānanabrāhmaṇo cintesi

page number: 169

anāthapiṇḍiko duggato hutvā puna issaro jāto yannūnāhaṁ taṁ
daṭṭhukāmo viya gantvā tassa gharato siriṁ thenetvā āgaccheyyanti.
so tassa gharaṁ gantvā tena katasakkārasammāno sārāṇīyakathāya
vattamānāya kimatthaṁ āgatosīti vutte kattha nukho siri
patiṭṭhitāti olokesi. seṭṭhino ca sabbaseto dhotasaṅkhapaṭibhāgo
kukkuṭo suvaṇṇapañjare pakkhipitvā ṭhapito atthi. tassa
cūḷāya siri patiṭṭhāsi. brāhmaṇo olokayamāno siriyā tattha
patiṭṭhitabhāvaṁ ñatvā ahaṁ mahāseṭṭhi pañcasate māṇave mante
vācemi akālaraviṁ ekaṁ kukkuṭaṁ nissāya te ca mayañca kilamāma
ayañca kira kukkuṭo kālaravī imassatthāya āgatomhi dehi me
etaṁ kukkuṭanti āha. gaṇha brāhmaṇa demi te kukkuṭanti.
demīti ca vuttakkhaṇeyeva siri tassa cūḷato apagantvā ussīsake
ṭhapite maṇikkhandhe patiṭṭhāsi. brāhmaṇo siriyā maṇimhi
patiṭṭhitabhāvaṁ ñatvā tampi yāci. maṇimpi demīti vuttakkhaṇeyeva siri
maṇito apagantvā ussīsake ṭhapitāarakkhayaṭṭhiyaṁ patiṭṭhāsi. brāhmaṇo
tattha patiṭṭhitabhāvaṁ ñatvā tampi yāci. gahetvā gacchāti
vuttakkhaṇeyeva siri yaṭṭhito apagantvā puññalakkhaṇadeviyā nāma
seṭṭhino aggamahesiyā sīse patiṭṭhāsi. siricorabrāhmaṇo tattha
patiṭṭhitabhāvaṁ ñatvā avisajjaniyaṁ bhaṇḍaṁ etaṁ yācitumpi na
sakkomīti cintetvā seṭṭhiṁ etadavoca mahāseṭṭhi ahaṁ tumhākaṁ
gehe siriṁ thenetvā gamissāmīti āgañchiṁ siri pana te

page number: 170

kukkuṭassa cūḷāya patiṭṭhitā ahosi imasmiṁ mama dinne tato
apagantvā maṇimhi patiṭṭhahi maṇimhi dinne ārakkhayaṭṭhiyaṁ patiṭṭhahi
ārakkhayaṭṭhiyā dinnāya tato apagantvā puññalakkhaṇadeviyā sīse
patiṭṭhahi imaṁkho pana avisajjaniyaṁ bhaṇḍanti na sakkā tava siriṁ thenetuṁ
tava santakaṁ taveva hotūti uṭṭhāyāsanā pakkāmi. anāthapiṇḍiko
imaṁ kāraṇaṁ satthu kathessāmīti vihāraṁ gantvā satthāraṁ pūjetvā
vanditvā ekamantaṁ nisinno sabbantaṁ tathāgatassa ārocesi. satthā
taṁ sutvā na kho gahapati idāneva aññesaṁ siri aññattha gacchati
pubbepi appapuññehi uppāditasiri pana puññavantānaṁyeva pādamūle
gatāti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikaraṭṭhe brāhmaṇakule nibbattitvā vayappatto takkasilāyaṁ sippaṁ
uggaṇhitvā agāraṁ ajjhāvasanto mātāpitūnaṁ kālakiriyāya saṁviggo
nikkhamitvā himavantappadese isipabbajjaṁ pabbajitvā abhiññā ca
samāpattiyo ca uppādetvā dīghassa addhuno accayena
loṇambilasevanatthāya janapadaṁ gantvā bārāṇasīrañño uyyāne vasitvā
punadivase bhikkhaṁ caramāno hatthācariyassa gharadvāraṁ agamāsi. so
tassa ācāravihāre pasanno bhikkhaṁ datvā uyyāne vasāpetvā
niccaṁ paṭijaggi. tasmiṁ kāle eko kaṭṭhahāriko araññato
dārūni āharanto velāya nagaradvāraṁ pāpuṇituṁ nāsakkhi. sāyaṁ ekasmiṁ
devakule dārukalāpaṁ ussīsake katvā nipajji. devakule visaṭṭhāpi

page number: 171

kho bahū kukkuṭā tassāvidūre ekasmiṁ rukkhe sayiṁsu. tesaṁ
uparisayitakukkuṭo paccūsakāle vaccaṁ pātento heṭṭhāsayitakukkuṭassa sarīre
pātesi kena me sarīre vaccaṁ pātitanti ca vutte mayāti
āha. kiṁkāraṇāti ca vutte anupadhāretvāti vatvā punapi
pātesi. tato ubhopi aññamaññaṁ kuddhā kinte balaṁ kinte
balanti kalahaṁ kariṁsu. atha heṭṭhāsayitakukkuṭo āha maṁ māretvā
aṅgāre pakkamaṁsaṁ khādanto pātova kahāpaṇasahassaṁ labhissatīti.
uparisayitakukkuṭo āha ambho mā tvaṁ ettakena gajji mama
thūlamaṁsaṁ khādanto hi rājā hoti bahimaṁsaṁ khādanto puriso ce
senāpatiṭṭhānaṁ itthī ce aggamahesiṭṭhānaṁ labhati aṭṭhimaṁsaṁ pana
me khādanto gihī ce bhaṇḍāgārikaṭṭhānaṁ pabbajito ce rājakulupakabhāvaṁ
labhatīti. kaṭṭhahāriko tesaṁ vacanaṁ sutvā rajje patte
sahassena kiccaṁ natthīti saṇikaṁ abhiruyhitvā uparisayitakukkuṭaṁ gahetvā
māretvā ucchaṅge katvā rājā bhavissāmīti gantvā vivaṭe
dvāreyeva nagaraṁ pavisitvā kukkuṭaṁ nittacaṁ katvā udakena sodhetvā
idaṁ kukkuṭamaṁsaṁ sādhu sampādehīti pajāpatiyā adāsi. sā
kukkuṭamaṁsañca bhattañca sampādetvā bhuñja sāmīti tassa upanāmesi.
bhadde etaṁ maṁsaṁ mahānubhāvaṁ etaṁ khāditvā ahaṁ rājā bhavissāmi
tvaṁ aggamahesī bhavissasīti taṁ bhattañca maṁsañca ādāya gaṅgāya
tīraṁ gantvā nhātvā bhuñjissāmāti bhattabhājanaṁ tīre ṭhapetvā
nhānatthāya otariṁsu. tasmiṁ khaṇe vātena khubhitaṁ udakaṁ

page number: 172

āgantvā bhattabhājanaṁ ādāya agamāsi. taṁ nadīsotena vuyhamānaṁ
heṭṭhānadiyaṁ hatthiṁ nhāpento eko hatthācariyo mahāmatto disvā
ukkhipāpetvā vivarāpetvā kimetanti pucchi. bhattañceva
kukkuṭamaṁsañca sāmīti. so taṁ pidahāpetvā lañcāpetvā yāva
mayaṁ āgacchāma tāva maṁsabhattaṁ mā vivarāti bhariyāya pesesi.
sopi kho kaṭṭhahāriko mukhato paviṭṭhena mālutodakena 1- uddhumātaudaro
palāyi. atheko tassa hatthācariyassa kulupako dibbacakkhu tāpaso
mayhaṁ upaṭṭhāko hatthācariyaṭṭhānaṁ na vijahati kadā nukho sampattiṁ
pāpuṇissatīti dibbacakkhunā upadhārento taṁ purisaṁ disvā taṁ
kāraṇaṁ ñatvā puretaraṁ gharaṁ gantvā hatthācariyassa nivesane nisīdi.
hatthācariyo āgantvā taṁ vanditvā ekamantaṁ nisinno taṁ
bhattabhājanaṁ āharāpetvā tāpasaṁ maṁsodanena parivisathāti āha.
tāpaso bhattaṁ gahetvā maṁse dīyamāne aggahetvā imaṁ maṁsaṁ ahaṁ
vicāremīti vatvā vicāretha bhanteti vutte thūlamaṁsādīsu ekekaṁ
koṭṭhāsaṁ kāretvā thūlamaṁsaṁ hatthācariyassa dāpesi bahimaṁsaṁ tassa
bhariyāya aṭṭhimaṁsaṁ attanā paribhuñji. so bhattakiccāvasāne
gacchanto tvaṁ ito tatiye divase rājā bhavissasi appamatto
hohīti vatvā pakkāmi. tatiye divase eko sāmantarājā
āgantvā bārāṇasiṁ parivāresi. bārāṇasīrājā hatthācariyaṁ rājavesaṁ
gāhāpetvā hatthiṁ abhiruyhitvā yujjhāti āṇāpetvā sayaṁ

footnote: 1 vālukodakena.

page number: 173

aññātakavesena senāya vicaranto ekena mahāvegena sarena viddho
taṁkhaṇaññeva mari. so tassa matabhāvaṁ ñatvā (hatthācariyo) bahū
kahāpaṇe nīharāpetvā dhanatthikā purato hutvā yujjhantūti bheriṁ
cārāpesi. balakāyo muhutteneva paṭirājānaṁ jīvitakkhayaṁ pāpesi.
amaccā rañño sarīrakiccaṁ katvā kaṁ rājānaṁ karomāti
mantayamānā rājā jīvamāno attano vesaṁ hatthācariyassa adāsi
ayameva yuddhaṁ katvā rajjaṁ gaṇhi etasseva rajjaṁ dassāmāti
taṁ rajje abhisiñciṁsu bhariyampissa aggamahesiṁ akaṁsu. bodhisatto
rājakulupako ahosi.
satthā imaṁ dhammadesanaṁ āharitvā abhisambuddho hutvā imā
dve gāthā abhāsi
yaṁ ussukkā saṅgharanti alakkhikā bahuṁ dhanaṁ
sippavanto asippā vā lakkhikā tāni bhuñjare
sabbattha katapuññassa aticcaññeva pāṇino
uppajjanti bahū bhogā apināyatanesupīti.
tattha yaṁ ussukkāti yaṁ dhanaṁ saṅgharituṁ ussukkamāpannā
chandajātā kiccena bahudhanaṁ saṅgharanti. ye ussukkāti vā pāṭho.
ye purisā dhanasaṁharaṇe ussukkā hatthisippādivasena sippavanto vā
asippā vā antamaso vettanena kammaṁ katvā bahudhanaṁ saṅgharantīti
attho. lakkhikā tāni bhuñjareti tāni bahuṁ dhananti vuttāni
dhanāni aññe puññavanto purisā attano puññaphalaṁ paribhuñjantā

page number: 174

kiñci kammaṁ akatvāpi paribhuñjanti. aticcaññeva pāṇinoti
aticca aññeeva pāṇino. ettheva evakāro purimapadena
yojetabbo sabbattheva katapuññassa aññe akatapuññe satte
atikkamitvāti attho. apināyatanesupīti api anāyatanesupi
aratanākaresu ratanāni asuvaṇṇāyatanādīsu suvaṇṇādīni
ahatthāyatanādīsu hatthiādayoti saviññāṇakāviññāṇakā bahū bhogā
uppajjanti. tattha muttāmaṇiādīnaṁ anākaresu uppattiyaṁ hi
duṭṭhagāmaṇiabhayamahārājassa vatthu kathetabbaṁ.
satthā pana imaṁ gāthaṁ vatvā gahapati imesaṁ sattānaṁ
puññasadisaṁ aññaṁ āyatanaṁ nāma natthi puññavantānaṁ hi anākaresupi
ratanāni uppajjantiyevāti vatvā imaṁ dhammaṁ deseti
esa devamanussānaṁ sabbakāmadado nidhi
yaṁ yaṁ devābhipaṭṭhenti sabbametena labbhati
suvaṇṇatā susaratā susaṇṭhānā surūpatā
ādhipaccaṁ parivāro sabbametena labbhati
padesarajjaṁ issariyaṁ cakkavattisukhaṁ piyaṁ
devarajjampi dibbesu sabbametena labbhati
mānusikā ca sampatti devaloke ca yā rati
yā ca nibbānasampatti sabbametena labbhati
mittasampadamāgamma yoniso ve 1- payuñjato

footnote: 1 ce.

page number: 175

vijjāvimuttivasībhāvo sabbametena labbhati
paṭisambhidā vimokkhā ca yā ca sāvakapāramī
paccekabodhi buddhabhūmi sabbametena labbhati
evaṁ mahiddhiyā esā yadidaṁ puññasampadā
tasmā dhīrā pasaṁsanti paṇḍitā katapuññatanti.
idāni yesu anāthapiṇḍikassāpi siri patiṭṭhitā tāni ratanāni
dassetuṁ kukkuṭoti ādimāha.
kukkuṭo maṇayo daṇḍo thiyo ca puññalakkhaṇā
uppajjanti apāpassa katapuññassa jantunoti.
tattha daṇḍoti ārakkhayaṭṭhiṁ sandhāya vuttaṁ. thiyoti seṭṭhibhariyā
puññalakkhaṇādevī 1-. sesamettha uttānameva. gāthaṁ vatvā capana
jātakaṁ samodhānesi tadā rājā ānando ahosi kulupakatāpaso
sammāsambuddhoti.
sirijātakaṁ catutthaṁ
---------
maṇisūkarajātakaṁ
dariyā satta vassānīti idaṁ satthā jetavane viharanto sundarīsamāgamaṁ 2-
ārabbha kathesi.
tena kho pana samayena bhagavā sakkato hoti garukato mānito
pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ.

footnote: 1 seṭṭhibhariyaṁ puññalakkhaṇadeviṁ. 2 sundarīmāraṇaṁ.

page number: 176

bhikkhusaṅghopi kho sakkato hoti garukato .pe. parikkhārānaṁ.
aññatitthiyā pana paribbājakā na sakkatā honti na
garukatā amānitā apūjitā .pe. parikkhārānaṁ. bhagavato kira
bhikkhusaṅghassa pañcannaṁ mahānadīnaṁ mahoghasadise lābhasakkāre uppanne
hatalābhasakkārā aññatitthiyā sūriyuggamanakāle khajjopanakā viya
nippabhā hutvā (te) ekato sannipatitvā mantayiṁsu mayaṁ samaṇassa
gotamassa uppannakālato paṭṭhāya hatalābhasakkārā na no koci
atthibhāvampi jānāti samaṇo gotamo lābhayasaggappatto jāto
kena nukho saddhiṁ ekato hutvā samaṇassa gotamassa avaṇṇaṁ
uppādetvā lābhasakkāramassa antaradhāpeyyāmāti. atha nesaṁ
etadahosi sundariyā saddhiṁ ekato hutvā sakkuṇissāmāti. te
ekadivasaṁ sundariṁ titthiyārāmaṁ pavisitvā vanditvā ṭhitaṁ nālapiṁsu.
sā punappunaṁ sallapantīpi paṭivacanaṁ alabhitvā api nu ayyā kenaci
viheṭhitāti pucchi. kiṁ bhagini samaṇaṁ gotamaṁ amhe viheṭhetvā
hatalābhasakkāre katvā vicarantaṁ na passasīti. sā evamāha mayā
ettha kiṁ kātuṁ vaṭṭatīti. tvaṁ khosi bhagini abhirūpā sobhaggappattā
samaṇassa gotamassa ayasaṁ āropetvā mahājanaṁ tava vacanaṁ
gāhāpetvā hatalābhasakkāraṁ karohīti. sā sādhūti sampaṭicchitvā
vanditvā pakkantā tato paṭṭhāya mālāgandhavilepanakappurakaṭukaphalādīni
gahetvā sāyaṁ mahājanassa satthu dhammadesanaṁ sutvā nagaraṁ
pavisanakāle jetavanābhimukhī gacchati kahaṁ gacchasīti ca puṭṭhā

page number: 177

samaṇassa gotamassa santikaṁ ahaṁ hi tena saddhiṁ ekagandhakuṭiyaṁ vasāmīti
vatvā aññatarasmiṁ titthiyārāme vasitvā pātova jetavanamaggaṁ
otaritvā nagarābhimukhī gacchati kiṁ sundari kahaṁ gatāsīti ca
puṭṭhā samaṇena gotamena saddhiṁ ekagandhakuṭiyaṁ vasitvā taṁ
kilesaratiyā ramāpetvā āgatamhīti vadati. atha naṁ katipāhaccayena
dhuttānaṁ kahāpaṇe datvā gacchatha sundariṁ māretvā samaṇassa
gotamassa gandhakuṭiyā samīpe mālākacavarantare nikkhipitvā ethāti
vadiṁsu. te tathā kariṁsu. tato titthiyā sundariṁ na passāmāti
kolāhalaṁ katvā rañño ārocetvā kahaṁ vo āsaṅkāti vuttā
imesu divasesu jetavane vasati tatrassā pavuttiṁ na jānāmāti
vatvā tenahi gacchatha naṁ vicinathāti raññā anuññātā attano
upaṭṭhākajanaṁ gahetvā jetavanaṁ gantvā vicinantā mālākacavarantare
sundariṁ disvā taṁ mañcake āropetvā nagaraṁ pavesetvā samaṇassa
gotamassa sāvakā satthārā kataṁ pāpakammaṁ paṭicchādessāmāti
sundariṁ māretvā mālākacavarantare nikkhipiṁsūti rañño ārocayiṁsu.
rājā tenahi gacchatha nagaraṁ āhiṇḍathāti āha. te nagaravīthīsu
passatha samaṇānaṁ sakyaputtiyānaṁ kammanti ādinā 1- vicaritvā puna
rañño nivesanadvāraṁ āgamiṁsu. rājā sundariyā sarīraṁ āmakasusāne
mañcakaṁ 2- āropetvā rakkhāpesi. sāvatthīvāsino ṭhapetvā
ariyasāvake sesā yebhuyyena passatha samaṇānaṁ sakyaputtiyānaṁ

footnote: 1 ādīni. 2 aṭṭakaṁ.

page number: 178

kammanti ādīni vatvā antonagare ca bahinagare ca bhikkhū akkosantā
vicaranti. bhikkhū taṁ pavuttiṁ tathāgatassa ārocesuṁ. satthā
tenahi tumhepi te manusse evaṁ paṭicodethāti
abhūtavādī nirayaṁ upeti
yo vāpi katvā na karomīti āha
ubhopi te pecca samā bhavanti
nihīnakammā manujā paratthāti
imaṁ gāthamāha. rājā sundariyā aññehi māritabhāvaṁ jānāthāti
purise payojesi. atha tepi kho dhuttā tehi kahāpaṇehi suraṁ
pivantā aññamaññaṁ kalahaṁ karonti. tattheko evamāha tvaṁ
sundariṁ ekappahāreneva māretvā mālākacavarantare nikkhipitvā tato
laddhakahāpaṇehi suraṁ pivasīti. rājapurisā te dhutte gahetvā
rañño dassesuṁ. atha te rājā tumhehi māritāti pucchi.
āma devāti. kena mārāpitāti. aññatitthiyehi devāti.
rājā titthiye pakkosāpetvā sundariṁ ukkhipāpetvā gacchatha
tumhe evaṁ vadantā nagaraṁ āhiṇḍatha ayaṁ sundarī samaṇassa
gotamassa avaṇṇaṁ āropetukāmehi amhehi mārāpitā neva
samaṇassa gotamassa sāvakānaṁ doso atthi amhākaṁ dosoti.
te tathā akaṁsu. tadā bālamahājano saddahi. titthiyāpi
purisavadhadaṇḍena pīḷitā 1-. tato paṭṭhāya buddhānaṁ sakkāro

footnote: 1 palibuddhā. paribuddhā.

page number: 179

mahantataro ahosi. athekadivasaṁ bhikkhū dhammasabhāyaṁ kathaṁ samuṭṭhāpesuṁ
āvuso titthiyā buddhānaṁ kāḷakabhāvaṁ uppādessāmāti sayaṁ
kāḷakā jātā buddhānaṁ pana mahantataro lābhasakkāro udapādīti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave sakkā buddhānaṁ
saṅkilesaṁ uppādetuṁ buddhānaṁ saṅkiliṭṭhabhāvakaraṇaṁ nāma jātimaṇino
kiliṭṭhabhāvakaraṇasadisaṁ pubbe jātimaṇiṁ kiliṭṭhaṁ karissāmāti vāyamantāpi
nāsakkhiṁsu kiliṭaṭhaṁ kātunti vatvā tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
ekasmiṁ gāmake brāhmaṇakule nibbattitvā vayappatto kāmesu
ādīnavaṁ disvā nikkhamitvā himavantappadese tisso pabbatarājiyo
atikkamitvā tāpaso hutvā paṇṇasālāyaṁ vasi. tassā avidūre
maṇiguhā ahosi. tattha tiṁsamattā sūkarā vasanti. guhāya
avidūre eko sīho carati. tassa maṇimhi chāyā paññāyati.
sūkarā sīhacchāyaṁ disvā bhītā utrāsā appamaṁsalohitā ahesuṁ.
te imassa maṇino vippasannattā ayaṁ chāyā paññāyati imaṁ
maṇiṁ saṅkiliṭṭhaṁ vivaṇṇaṁ karomāti cintetvā avidūre ekaṁ saraṁ
gantvā kalale vaṭṭetvā āgantvā taṁ maṇiṁ ghaṁsenti. so
sūkaralomehi ghaṁsiyamāno suddhākāsatalo viya vippasannataro ahosi.
sūkarā upāyaṁ apassantā imassa maṇino vivaṇṇakaraṇupāyaṁ tāpasaṁ
pucchissāmāti bodhisattaṁ upasaṅkamitvā vanditvā ekamantaṁ ṭhitā

page number: 180

purimā dve gāthā udāhariṁsu
dariyā satta vassāni tiṁsamattā vasāmase
haññāma maṇino ābhaṁ iti no mantitaṁ ahu
yāvatā maṇi ghaṁsāma bhiyyo vodāyate maṇi
idañcidāni pucchāma kiṁ kiccaṁ idha maññasīti.
tattha dariyāti maṇiguhāya. vasāmaseti vasāma. haññāmāti
hanissāma mayampi vivaṇṇaṁ karissāma. idañcidāni pucchāmāti
idāni mayaṁ kena kāraṇena ayaṁ maṇi kilisiyamāno vodāyateti
idaṁ taṁ pucchāma. kiṁ kiccaṁ idha maññasīti imasmiṁ atthe tvaṁ
imaṁ kiccaṁ kinti maññasi.
atha nesaṁ ācikkhanto bodhisatto tatiyaṁ gāthamāha
ayaṁ maṇi veḷuriyo akāco vimalo subho
nāssa sakkā siriṁ hantuṁ apakkamatha sūkarāti.
tattha akācoti akakkaso. subhoti sobhano. sirinti
pabhaṁ. apakkamathāti imassa maṇissa pabhaṁ vināsetuṁ na sakkā
tumhe pana imaṁ maṇiguhaṁ pahāya aññattha gacchathāti.
te tassa kathaṁ sutvā tathā kariṁsu. bodhisatto jhānaṁ
uppādetvā āyuhapariyosāne brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
tāpaso ahamevāti.
maṇisūkarajātakaṁ pañcamaṁ
----------

page number: 181

sālukajātakaṁ
mā sālukassa pihayīti idaṁ satthā jetavane viharanto
thūlakumārikapalobhanaṁ ārabbha kathesi.
taṁ cūḷanāradakassapajātake āvibhavissati. taṁ pana bhikkhuṁ satthā
saccaṁ kira tvaṁ bhikkhu ukkaṇṭhitoti pucchi. evaṁ bhanteti. ko
taṁ ukkaṇṭhāpetīti. thūlakumārikā bhanteti. satthā esā
te bhikkhu anatthakārikā pubbepi tvaṁ etissāya vivāhakāle
āgataparisāya uttaribhaṅgo ahosīti vatvā bhikkhūhi yācito atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
mahālohitagoṇo nāma ahosi. kaniṭṭhabhātā panassa cullalohito
nāma. ubhopi gāmake ekasmiṁ kule kammaṁ karonti. tassa
kulassa ekā vayappattā kumārikā atthi. taṁ aññaṁ kulaṁ
vāresi. atha naṁ kulaṁ vivāhakāle uttaribhaṅgo bhavissatīti
sālukaṁ nāma sūkaraṁ yāgubhattena paṭijaggi. so heṭṭhāmañce
sayati. athekadivasaṁ cullalohito bhātaraṁ āha bhātika mayaṁ
imasmiṁ kule kammaṁ karoma amhe nissāya imaṁ kulaṁ jīvati atha
capanime manussā amhākaṁ tiṇapalālamattaṁ denti imaṁ pana
sūkaraṁ yāgubhattena posenti heṭṭhāmañce sayāpenti kiṁ nāmesa
etesaṁ karissatīti. mahālohito tāta mā tvaṁ etassa

page number: 182

yāgubhattaṁ paṭṭhayi etissāya kumārikāya vivāhadivase etaṁ pana
uttaribhaṅgaṁ kātukāmā idaṁ pana sūkaraṁ yāgubhattena ete maṁsassa
thūlabhāvakaraṇatthaṁ posenti katipāhaccayena taṁ passissasi
heṭṭhāmañcato nikkhāmetvāva vadhitvā khaṇḍākhaṇḍikaṁ chinditvā
āgantukabhattaṁ kariyamānanti vatvā purimā dve gāthā samuṭṭhāpesi
mā sālukassa pihayi āturannāni bhuñjati
appossukko bhusaṁ khāda etaṁ dīghāyulakkhaṇaṁ
idāni so idhāgantvā atithi yuttasevako
atha dakkhasi sālukaṁ sayantaṁ mūsalantaranti.
tatthāyaṁ saṅkhepattho tāta tvaṁ mā sālukasūkarabhāvaṁ paṭṭhayi
ayañhi āturannāni maraṇabhojanāni bhuñjati yāni bhuñjitvā
nacirasseva maraṇaṁ pāpuṇissati tvaṁ pana appossukko nirālayo
hutvā attanā laddhaṁ imaṁ palālamissakaṁ bhusaṁ khāda etaṁ
dīghāyubhāvassa lakkhaṇaṁ sañjānananimittaṁ idāni katipāhasseva so
vivāhikapuriso mahatiyā parisāya yuttattā yuttasevako idha atithi hutvā
āgato bhavissati athetaṁ sālukaṁ mūsalasadisena uttaroṭṭhena
samannāgatattā mūsalantaramāritaṁ sayantaṁ dakkhasīti.
tato katipāhasseva vivāhikesu āgatesu sālukaṁ māretvā
uttaribhaṅgaṁ akaṁsu. ubho goṇā taṁ tassa vipattiṁ disvā amhākaṁ
bhusameva varanti mantayiṁsu. satthā abhisambuddho hutvā tadatthajātakaṁ
tatiyaṁ gāthamāha

page number: 183

vikantaṁ sūkaraṁ disvā sayantaṁ mūsalantaraṁ
jaraggavā acintesuṁ varamhākaṁ bhusāmivāti.
tattha bhusāmivāti bhusameva amhākaṁ varaṁ uttamanti attho.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne so bhikkhu sotāpattiphale
patiṭṭhāsi. tadā thūlakumārikā etarahi thūlakumārikāeva. sāluko
ukkaṇṭhito bhikkhu. cullalohito ānando. mahālohito pana
ahamevāti.
sālukajātakaṁ chaṭṭhamaṁ
---------
lābhagarahikajātakaṁ
nānummattoti idaṁ satthā jetavane viharanto sārīputtattherassa
saddhivihārikaṁ bhikkhuṁ ārabbha kathesi.
therassa kira saddhivihāriko theraṁ upasaṅkamitvā vanditvā
ekamantaṁ nisinano lābhuppattipaṭipadaṁ me bhante kathetha kiṁ karonto
cīvarādīnaṁ lābhī hotīti pucchi. athassa thero āvuso catūhaṅgehi
samannāgatassa lābhasakkāro uppajjati attano abbhantare hirottappaṁ
bhinditvā sāmaññaṁ pahāya anummatteneva ummattena viya
bhavitabbaṁ pisuṇavācā vattabbā naṭasadisena bhavitabbaṁ vikiṇṇavācena
kutūhalena bhavitabbanti imaṁ lābhuppattipaṭipadaṁ kathesi. so
taṁ paṭipadaṁ garahitvā uṭṭhāya pakkanto. thero satthāraṁ upasaṅkamitvā

page number: 184

vanditvā taṁ pavuttiṁ ācikkhi. satthā na so sārīputta bhikkhu
idāneva lābhaṁ garahi pubbepi garahiyevāti vatvā therena yācito
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto soḷasavassikakāleyeva tiṇṇaṁ
vedānaṁ aṭṭhārasannañca sippānaṁ pariyosānaṁ patvā disāpāmokkhācariyo
hutvā pañcamāṇavakasatāni sippaṁ vācesi. tatreko māṇavo
sīlācārasampanno ekadivasaṁ ācariyaṁ upasaṅkamitvā kathetha kathaṁ
imesaṁ sattānaṁ lābho uppajjatīti lābhuppattipaṭipadaṁ pucchi.
ācariyo tāta imesaṁ sattānaṁ catūhi kāraṇehi lābho uppajjatīti
vatvā paṭhamaṁ gāthamāha
nānummatto nāpisuṇo nānaṭo nākutūhalo
muḷhesu labhate lābhaṁ esā te anusāsanīti.
tattha nānummattoti na anummatto. idaṁ vuttaṁ hoti
yathā ummattako nāma itthīpurisadārake disvā tesaṁ vatthālaṅkārādīni
vilumpati tato tato macchamaṁsapūvādīni balakkārena gahetvā
khādati evameva yo gihībhūto ajjhattabahiddhāsamuṭṭhānaṁ hirottappaṁ
pahāya kusalākusalaṁ agaṇetvā nirayabhayaṁ abhāyanto lobhābhibhūto
pariyādiṇṇacitto kāmesu pamatto sandhicchedādīni sāhasikakammāni
karoti pabbajitopi hirottappaṁ pahāya kusalākusalaṁ agaṇetvā
nirayabhayaṁ abhāyanto satthārā paññattaṁ sikkhāpadaṁ maddanto

page number: 185

lobhenābhibhūto pariyādiṇṇacitto cīvarādimattaṁ nissāya attano sāmaññaṁ
vijahitvā pamattova vejjakammadūtakammādīni karoti veḷudānādīni
nissāya jīvitaṁ kappesi ayaṁ anummattopi ummattasadisattā
ummatto nāma evarūpassa khippaṁ lābho uppajjati yo pana
evaṁ anummatto lajjī kukkuccako esa muḷhesu apaṇḍitesu
purisesu lābhaṁ na labhati tasmā lābhatthikena ummattakena viya
bhavitabbanti. nāpisuṇoti etthāpi yo pana pisuṇo hoti asukena
idaṁ nāma katanti rājakule pesuññaṁ upasaṁharati so aññesaṁ
yasaṁ acchinditvā attano gaṇhati rājānopi naṁ ayaṁ amhesu
sasinehoti uccaṭṭhāne ṭhapenti amaccādayopissa ayaṁ no
rājakule paribhindeyyāti bhayena dātabbaṁ maññanti evaṁ etarahi
pisuṇassa lābho uppajjati yo pana apisuṇo so na muḷhesu
lābhaṁ labhatīti evamattho veditabbo. nānaṭoti lābhaṁ uppādentena
naṭena viya bhavitabbaṁ. yathā naṭā hirottappaṁ pahāya naccagītavāditehi
kīḷaṁ katvā dhanaṁ saṁharanti evameva lābhatthikena hirottappaṁ
bhinditvā itthīpurisadārakadārikānaṁ soṇḍasahāyena viya hutvā
nānappakāraṁ keḷiṁ karontena vicaritabbaṁ yo evamanaṭo so na muḷhesu
lābhaṁ labhati. nākutūhaloti kutūhalo nāma vikiṇṇavāco.
rājāno hi amaccaparivutā amacce pucchanti asukaṭṭhāne kira
manusso mārito gharaṁ viluttaṁ paresaṁ dārā padhaṁsitāti suyyati
kesaṁ nukho idaṁ kammanti. tattha sesesu akathitesuyeva yo

page number: 186

uṭṭhahitvā asuko ca asuko ca nāmāti vadati ayaṁ kutūhalo nāma.
rājāno tassa vacanena te purise pariyesetvā nisedhetvā imaṁ
nissāya no nagaraṁ niccoraṁ jātanti tassa mahantaṁ yasaṁ denti. sesāpi
janā ayaṁ no rājapurisehi puṭṭho suyuttaduyuttaṁ katheyyāti bhayena
tasseva dhanaṁ denti. evaṁ kutūhalassa lābho uppajjati. yo pana
akutūhalo esa na muḷhesu lābhaṁ labhati. esā te anusāsanīti
yā esā amhākaṁ santakā tuyhaṁ lābhānusiṭṭhīti.
antevāsiko ācariyassa gāthaṁ sutvā lābhaṁ garahanto gāthādvayamāha
dhiratthu taṁ yasalābhaṁ dhanalābhañca brāhmaṇa
yā vutti vinipātena adhammacariyāya vā
api ce pattamādāya anāgāro paribbaje
esāva jīvikā seyyā yā cādhammena esanāti.
tattha yā vuttīti yā jīvikā vutti. vinipātenāti attano 1-
vinipātena. adhammacariyāya vāti adhammacariyāya visamakiriyāya ca.
vadhabandhanagarahādīhi attānaṁ vinipātetvā adhammañca caritvā yā
vutti tañca yasadhanalābhañca sabbaṁ dhiratthu nindāmi garahāmi na me
etenatthoti adhippāyo. pattamādāyāti bhikkhābhājanaṁ gahetvā.
anāgāro paribbajeti ageho pabbajito hutvā careyya na ca
sappuriso kāyaduccaritādivasena adhammacariyaṁ careyya. kiṁkāraṇā.

footnote: 1 attavinipātena.

page number: 187

esāva jīvikā seyyā yā cādhammena esanāti yā ca esā
adhammena jīvikapariyesanā tato esā pattahatthassa parakulesu
bhikkhācariyāva seyyā sataguṇena sahassaguṇena sundaratarāti dasseti.
evaṁ māṇavo pabbajjāya guṇaṁ vaṇṇetvā nikkhamitvā
isipabbajjaṁ pabbajitvā dhammena bhikkhaṁ pariyesanto samāpattiyo
nibbattetvā brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
māṇavo lābhagarahikabhikkhu ahosi ācariyo pana ahamevāti.
lābhagarahikajātakaṁ sattamaṁ
----------
macchadānajātakaṁ
agghanti macchāti idaṁ satthā jetavane viharanto ekaṁ
kūṭavāṇijaṁ ārabbha kathesi. vatthu heṭṭhā kathitameva.
atīte bārāṇasiyaṁ brahmadatte rajjaṁ kārente bodhisatto
kuṭumbikakule nibbattitvā viññutaṁ patto kuṭumbaṁ saṇṭhapesi.
kaniṭṭhabhātāpissa atthi. tesaṁ aparabhāge pitari kālakate
ekadivasaṁ pitu santakaṁ vohāraṁ sodhessāmāti ekaṁ gāmaṁ gantvā
kahāpaṇasahassaṁ labhitvā āgacchantā nadītitthe nāvaṁ paṭimānentā
pūṭabhattaṁ bhuñjiṁsu. bodhisatto atirekabhattaṁ gaṅgāya macchānaṁ datvā
nadīdevatāya pattiṁ adāsi. devatā pattiṁ anumoditvāyeva dibbena
yasena vaḍḍhitvā attano yasavuḍḍhiṁ āvajjamānā taṁ kāraṇaṁ

page number: 188

aññāsi. bodhisattopi vālukāya uttarāsaṅgaṁ pattharitvā nipanno
niddaṁ okkami. kaniṭṭhabhātā panassa thokaṁ corapakatiko. so
te kahāpaṇe bodhisattassa adatvā sayameva gaṇhitukāmatāya
kahāpaṇabhaṇḍikasadisaṁ ekaṁ sakkharabhaṇḍikaṁ katvā dvepi bhaṇḍikā ekatova
ṭhapesi. tesaṁ nāvaṁ abhirūhitvā gaṅgāya majjhagatānaṁ kaniṭṭho
nāvaṁ khobhetvā sakkharabhaṇḍikaṁ udake khipissāmīti sahassabhaṇḍikaṁ
khipitvā sakkharabhaṇḍikaṁ guyhitvā bhātika sahassabhaṇḍikā udake
patitā kiṁ karomāti āha. udake patitāya kiṁ karissāma mā
cintayīti. nadīdevatā cinatesi ahaṁ iminā dinnapattiṁ anumoditvā
dibbena yasena vaḍḍhitvā etassa santakaṁ rakkhissāmīti attano
ānubhāvena taṁ bhaṇḍikaṁ ekaṁ mahāmukhamacchaṁ gilāpetvā sayaṁ ārakkhaṁ
gaṇhi. sopi kho coro gehaṁ gantvā bhātā me vañcitoti
bhaṇḍikaṁ mocento sakkharaṁ passitvā hadayena sussantena mañcassa
aṭaniṁ upaguyhitvā nipajji. tadā kevaṭṭā macchaggahaṇatthāya jālaṁ
khipiṁsu. so maccho devatānubhāvena jālaṁ pāvisi. kevaṭṭā taṁ
gahetvā vikkīṇituṁ nagaraṁ paviṭṭhā. manussā mahāmacchaṁ disvā
mūlaṁ pucchanti. kevaṭṭā kahāpaṇasahassañca satta ca māsake
datvā gaṇhatha nanti vadanti. manussā sahassagghaniko macchopi
no diṭṭhoti parihāsaṁ karonti. kevaṭṭā macchaṁ gahetvā
bodhisattassa gharadvāraṁ gantvā imaṁ macchaṁ gaṇhathāti āhaṁsu. kimassa
mūlanti. satta māsake datvā gaṇhathāti. aññesaṁ dadamānā

page number: 189

kathaṁ dethāti. aññesaṁ sahassena ca sattahi ca māsakehi dema
tumhe pana satta māsake datvā gaṇhathāti. so tesaṁ satta
māsake datvā macchaṁ bhariyāya pesesi. sā macchassa kucchiṁ
phālayamānā sahassabhaṇḍikaṁ disvā bodhisattassa ārocesi. bodhisatto
taṁ olokento attano lañcanaṁ disvā sakabhāvaṁ ñatvā idāni
ime kevaṭṭā imaṁ macchaṁ aññesaṁ dadamānā sahassena ceva sattahi
ca māsakehi denti amhe pana patvā sahassaṁ avatvā amhākaṁ
santakattā satteva māsake gahetvā adaṁsu idaṁ antaraṁ ajānantaṁ
na sakkā kañci saddahāpetunti cintetvā paṭhamaṁ gāthamāha
agghanti macchā adhikaṁ sahassaṁ
na so atthi yo imaṁ saddaheyya
mayhañca assū idha satta māsā
ahampi taṁ macchadānaṁ kiṇeyyanti.
tattha adhikanti aññehi pucchitā kevaṭṭā sattamāsakādhikaṁ
sahassaṁ agghantīti vadanti. na so atthi yo imaṁ saddaheyyāti
so puriso na atthi yo imaṁ kāraṇaṁ paccakkhato ajānanto mama
vacanena saddaheyya ettakaṁ vā macchā agghantīti yo imaṁ saddaheyya
so natthi tasmāyeva te aññehi na gahitāti attho.
mayhañca assūti mayhaṁ panassu satta māsakā ahesuṁ. macchadānanti
macchavaggaṁ. tena hi macchena saddhiṁ aññepi macchā ekato
vibaddhā taṁ sakalampi macchadānaṁ sandhāyetaṁ vuttaṁ. kiṇeyyanti

page number: 190

kiṇiṁ satteva māsake datvā ettakaṁ macchavaggaṁ gaṇhinti attho.
evañcapana vatvā idaṁ cintesi kinnukho nissāya mayā ete
kahāpaṇā laddhāti. tasmiṁ khaṇe nadīdevatā ākāse dissamānarūpā 1-
ṭhatvā ahaṁ gaṅgādevatā tayā macchānaṁ atirekabhattaṁ datvā
mayhaṁ patti dinnā tenāhaṁ tava santakaṁ rakkhantī āgatāti
dīpayamānā gāthamāha
macchānaṁ bhojanaṁ datvā mama dakkhiṇamādisi
taṁ dakkhiṇaṁ sarantiyā kataṁ apacitiṁ tayāti.
tattha dakkhiṇanti imasmiṁ ṭhāne pattidānaṁ dakkhiṇaṁ nāma
jātaṁ. kataṁ apacitiṁ tayāti taṁ tayā mayhaṁ kataṁ apacitiṁ sarantiyā
mayā idaṁ tava dhanaṁ rakkhitanti attho.
idaṁ vatvā capana sā nadīdevatā tassa kaniṭṭhena kataṁ
kūṭakammaṁ sabbaṁ kathetvā eso idāni hadayena sussantena nipanno
duṭṭhacittassa vuḍḍhi nāma natthi ahaṁ pana tava santakaṁ mā
nassīti dhanaṁ te āharitvā adāsiṁ idaṁ tava kaniṭṭhacorassa
adatvā sabbaṁ tvaññeva gaṇhāhīti vatvā tatiyaṁ gāthamāha
paduṭṭhacittassa na phāti hoti
na cāpi naṁ devatā pūjayanti
yo bhātaraṁ pettikaṁ sāpateyyaṁ
avañcayī dukkaṭakammakārīti.

footnote: 1 adissamānarūpā.

page number: 191

tattha na phāti hotīti evarūpassa puggalassa idhaloke vā
paraloke vā vuḍḍhi nāma na hoti. na cāpi nanti naṁ puggalaṁ
tassa santakaṁ rakkhamānā devatā na pūjayanti.
iti devatā mittadubbhicorassa kahāpaṇe na dāpetukāmā
evamāha. bodhisatto pana na sakkā evaṁ kātunti tassāpi
pañcasatāni pesesiyeva.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne vāṇijo sotāpattiphale
patiṭṭhahi. tadā kaniṭṭhabhātā idāni kūṭavāṇijo. jeṭṭhabhātā
pana ahamevāti.
macchadānajātakaṁ aṭṭhamaṁ
---------
nānāchandajātakaṁ
nānāchandā mahārājāti idaṁ satthā jetavane viharanto
āyasmato ānandassa aṭṭhavaralābhaṁ ārabbha kathesi. vatthu
ekādasanipāte juṇhajātake āvibhavissati.
atīte pana bodhisatto bārāṇasiyaṁ brahmadatte rajjaṁ kārente
tassa aggamahesiyā kucchimhi nibbattitvā vayappatto takkasilāyaṁ
sabbasippāni uggaṇhitvā pitu accayena rajjaṁ pāpuṇi. tassa
ṭhānato apanīto pitu purohito atthi. so duggato hutvā
ekasmiṁ jaragehe vasati. athekadivasaṁ bodhisatto aññātakavesena

page number: 192

rattibhāge nagaraṁ pariggaṇhanto vicarati. tamenaṁ katakammacorā
ekasmiṁ surāpāne suraṁ pivitvā aparampi ghaṭenādāya attano gehaṁ
gacchantā antaravīthiyaṁ disvā are kosi tvanti vatvā paharitvā
uttarasāṭakaṁ gahetvā taṁ ghaṭaṁ ukkhipāpetvā tāsentā gacchiṁsu.
sopikho brāhmaṇo tasmiṁ khaṇe nikkhamitvā antaravīthiyaṁ ṭhito nakkhattaṁ
oloketvā rañño amittānaṁ hatthagatabhāvaṁ ñatvā brāhmaṇiṁ
āmantesi. sā kiṁ ayyāti vatvā vegena tassa santikaṁ
āgatā. atha naṁ so āha bhoti amhākaṁ rājā amittānaṁ
vasaṁ gatoti. ayya kinte rañño santike pattayasā brāhmaṇā
jānissantīti. rājā brāhmaṇassa saddaṁ sutvā thokaṁ gantvā
dhutte āha duggatomhi sāmi uttarāsaṅgaṁ gahetvā visajjetha
manti. te punappunaṁ kathentaṁ kāruññena visajjesuṁ. so tesaṁ
vasanagehaṁ sallakkhetvā nivatti. atha purāṇakapurohito brāhmaṇopi
bhoti amhākaṁ rājā amittahatthato muttoti āha. rājā
tampi sutvā tasseva gehaṁ sallakkhetvā pāsādaṁ abhirūhi.
so vibhātāya rattiyā brāhmaṇe pakkosāpetvā kiṁ ācariyā
rattiṁ nakkhattaṁ olokayitthāti pucchi. āma devāti. sobhananti.
sobhanaṁ devāti. koci gāho natthīti. natthi devāti. rājā
asukagehato brāhmaṇaṁ pakkosathāti purāṇakapurohitaṁ pakkosāpetvā
kimācariya rattiṁ te nakkhattaṁ diṭṭhanti pucchi. āma devāti.
atthi koci gāhoti. āma mahārāja ajja rattiṁ tumhe

page number: 193

amittavasaṁ gatā muhutteneva muttāti. rājā nakkhattajānanakena nāma
evarūpena bhavitabbanti sesabrāhmaṇe nikkaḍḍhāpetvā brāhmaṇa
pasannosmi te varaṁ gaṇhāhīti āha. mahārāja puttadārena
saddhiṁ mantetvā gaṇhissāmīti. gaccha mantetvā ehīti. so
gantvā brāhmaṇiñca puttañca suṇisañca dāsiñca pakkositvā
rājā me varaṁ deti kiṁ gaṇhāmīti pucchi. brāhmaṇī mayhaṁ
dhenusataṁ āharāti āha. putto chattamāṇavo nāma mayhaṁ
kumudavaṇṇehi catūhi sindhavehi yuttāajaññarathanti. suṇisā mayhaṁ
maṇikuṇḍalaṁ ādiṁ katvā sabbālaṅkāranti. puṇṇā nāma dāsī
mayhaṁ udukkhalañca mūsalañceva suppañcāti. brāhmaṇo pana
gāmavaraṁ gahetukāmo rañño santikaṁ gantvā kiṁ brāhmaṇa pucchito
te puttadāroti puṭṭho āma mahārāja pucchito 1- anekacchandoti
vatvā paṭhamaṁ gāthādvayamāha
nānāchandā mahārāja ekāgāre vasāmase
ahaṁ gāmavaraṁ icche brāhmaṇī ca gavaṁ sataṁ
putto ājaññakaṁ rathaṁ kaññā ca maṇikuṇḍalaṁ
yā cesā puṇṇakā jammī udukkhalaṁ abhikaṅkhatīti.
tattha iccheti icchāmi. gavaṁ satanti khīradhenūnaṁ gunnaṁ sataṁ.
kaññāti suṇisā. yā cesāti yā esā amhākaṁ ghare
puṇṇakā nāma dāsī sā jammī lāmikā suppamūsalehi saddhiṁ udukkhalaṁ

footnote: 1 na panekacchandoti.

page number: 194

abhikaṅkhati icchatīti.
rājā sabbesaṁ icchitaicchitaṁ dethāti āṇāpento gāthamāha
brāhmaṇassa gāmavaraṁ brāhmaṇiyā gavaṁ sataṁ
puttassa ājaññakaṁ rathaṁ kaññāya maṇikuṇḍalaṁ
yañcetaṁ puṇṇakaṁ jammiṁ paṭipādetha udukkhalanti.
tattha yañcetanti yaṁ etaṁ puṇṇakanti vadati taṁ jammiṁ
udukkhalaṁ paṭipādetha sampaṭicchādethāti.
iti rājā brāhmaṇena paṭṭhitañca aññañca mahantaṁ yasaṁ
datvā ito paṭṭhāya amhākaṁ kattabbakiccesu ussukkamāpajjāti
vatvā brāhmaṇaṁ attano santike akāsi.
satthā imaṁ dhammadesanaṁ āharitvā jātakaṁ samodhānesi tadā
brāhmaṇo ānando ahosi rājā pana ahamevāti.
nānāchandajātakaṁ navamaṁ
---------
sīlavīmaṁsajātakaṁ
sīlaṁ kireva kalyāṇanti idaṁ satthā jetavane viharanto ekaṁ
sīlavīmaṁsakaṁ brāhmaṇaṁ ārabbha kathesi.
vatthu pana paccupannampi atītampi heṭṭhā ekanipāte
sīlavīmaṁsajātake vitthāritameva. idha pana bārāṇasiyaṁ brahmadatte
rajjaṁ kārente tassa purohito attano sīlaṁ vīmaṁsissāmīti
hiraññaphalakato dve divase ekekaṁ kahāpaṇaṁ gaṇhi. atha naṁ

page number: 195

tatiyadivase coroti gahetvā rañño santikaṁ nayiṁsu. so antarāmagge
ahituṇḍike sappaṁ kīḷāyante addasa. atha naṁ rājā disvā
kasmā evarūpaṁ akāsīti pucchi. brāhmaṇo attano sīlaṁ
vīmaṁsitukāmatāyāti vatvā imaṁ gāthamāha
sīlaṁ kireva kalyāṇaṁ sīlaṁ loke anuttaraṁ
passa ghoraviso nāgo sīlavāti na haññati
sohaṁ sīlaṁ samādissaṁ loke anumataṁ sivaṁ
ariyavuttisamācāro yena vuccati sīlavā
ñātīnañca piyo hoti mittesu ca virocati
kāyassa bhedā sugatiṁ upapajjati sīlavāti.
tattha sīlanti ācāro. kirāti anussavanaṭṭhe nipāto.
kalyāṇanti sobhanaṁ. sīlaṁ kireva kalyāṇanti evaṁ paṇḍitā
vadantīti attho. passāti attānameva vadati. na haññatīti
parampi na viheṭheti parepi na viheṭheyyāti 1-. samādissanti
samādayissāmi. anumataṁ sivanti khemaṁ nibbhayanti evaṁ paṇḍitehi
sampaṭicchitaṁ. yena vuccatīti yena sīlena sīlavā puriso ariyānaṁ buddhādīnaṁ
paṭipattiṁ samācaranto ariyavuttisamācāroti vuccati tamahaṁ samādayissāmīti
attho. virocatīti pabbatamatthake aggikkhandho viya virocati.
evaṁ bodhisatto tīhi gāthāhi sīlassa vaṇṇaṁ pakāsento
rañño dhammaṁ desetvā mahārāja mama gehe pitu santakaṁ (2)- attanā

footnote: 1 parena pana na viheṭhīyati. 2 mātu santakaṁ.

page number: 196

uppāditaṁ tayā dinnañca bahu dhanaṁ atthi pariyanto na paññāyati
ahaṁ pana sīlaṁ vīmaṁsanto hiraññaphalakato kahāpaṇe gaṇhiṁ idāni
mayā imasmiṁ loke jātigottakulappadesānaṁ lāmakabhāvo sīlasseva
ca jeṭṭhakabhāvo ñāto ahaṁ pabbajissāmi pabbajjaṁ me anujānāhīti
pabbajjaṁ anujānāpetvā raññā punappunaṁ yāciyamānopi nikkhamma
himavantaṁ pavisitvā isipabbajjaṁ pabbajitvā abhiññā ca
samāpattiyo ca nibbattetvā brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
sīlavīmaṁsako purohito brāhmaṇo ahamevāti.
sīlavīmaṁsajātakaṁ dasamaṁ
abbhantaravaggo catuttho
--------

page number: 197

supattavaggavaṇṇanā
--------
bhadraghaṭabhedakajātakaṁ
sabbakāmadadaṁ kumbhanti idaṁ satthā jetavane viharanto
anāthapiṇḍikassa bhāgineyyaṁ ārabbha kathesi.
so kira mātāpitūnaṁ santakā cattālīsahiraññakoṭiyo
pānabyasanena nāsetvā seṭṭhissa santikaṁ agamāsi. sopissa vohāraṁ
karohīti sahassaṁ adāsi. tampi nāsetvā puna agamāsi. punassa
pañcasatāni dāpesi. tāni nāsetvā puna āgatassa dve
thūlasāṭake dāpesi. tepi nāsetvā āgataṁ gīvāyaṁ gāhāpetvā
nīharāpesi. so anātho hutvā parakuḍḍaṁ nissāya kālamakāsi.
tametaṁ kaḍḍhitvā bahi chaḍḍesuṁ. anāthapiṇḍiko vihāraṁ gantvā
sabbantaṁ bhāgineyyassa pavuttiṁ tathāgatassa ārocesi. satthā kiṁ
tvaṁ etaṁ santappessasi yamahaṁ pubbe sabbakāmadadaṁ kumbhaṁ datvāpi
santappetuṁ nāsakkhinti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
seṭṭhikule nibbattitvā pitu accayena seṭṭhiṭṭhānaṁ labhi. tassa
gehe bhūmigatameva cattālīsakoṭidhanaṁ ahosi. putto panassa ekoyeva.
bodhisatto dānādīni puññāni katvā kālakato sakko
devarājā hutvā nibbatti. athassa putto kiñci dānavattaṁ
avicāretvā maṇḍapaṁ kāretvā mahājanaparivuto nisīditvā suraṁ pātuṁ

page number: 198

ārabhi. so laṅghanadhāvananaccagītādīni karontānaṁ sahassaṁ sahassaṁ
dadamāno itthīsoṇḍasurāsoṇḍamaṁsasoṇḍādibhāvaṁ āpajjitvā tvaṁ
gītaṁ tvaṁ naccaṁ tvaṁ vāditanti samajjatthikova pamatto hutvā
āhiṇḍanto nacirasseva cattālīsakoṭidhanaṁ upabhogaparibhogupakaraṇāni ca
nāsetvā duggato kapaṇo pilotikaṁ nivāsetvā vicarati. sakko
āvajjento tassa duggatabhāvaṁ ñatvā puttapemenāgantvā
sabbakāmadadaṁ kumbhaṁ datvā tāta yathā ayaṁ kumbho na bhijjati tathā
naṁ rakkha imasmiñca te sati dhanasseva paricchedo nāma na
bhavissati appamatto hohīti ovaditvā devalokameva gato.
so tato paṭṭhāya suraṁ pivanto vicarati. athekadivasaṁ atimatto
taṁ kumbhaṁ ākāse khipitvā sampaṭicchanto ekavāraṁ virajjhi.
kumbho bhūmiyaṁ patitvā bhijji. tato paṭṭhāya puna daliddo hutvā
pilotikaṁ nivāsetvā kapālahattho bhikkhaṁ caranto parakuḍḍaṁ nissāya
kālamakāsi. satthā imaṁ dhammadesanaṁ āharitvā
sabbakāmadadaṁ kumbhaṁ kūṭaṁ laddhāna dhuttako
yāva naṁ anupāleti tāva so sukhamedhati
yadā matto ca ditto ca pamādā kumbhamabbhidā
tato naggo ca pottho ca pacchā bālo vihaññati
evameva dhanaṁ laddhā pamatto 1- paribhuñjati
pacchā tappati dummedho kūṭaṁ bhitvāva dhuttakoti

footnote: 1 amatto.

page number: 199

imā abhisambuddhagāthā vatvā jātakaṁ samodhānesi.
tattha sabbakāmadadanti sabbe vatthukāme dātuṁ samatthaṁ kumbhaṁ.
kūṭanti kumbhavevacanaṁ. yāvāti yattakaṁ kālaṁ. anupāletīti
yokoci evarūpaṁ labhitvā yāva rakkhati tāva so sukhamedhatīti attho.
matto ca ditto cāti surāmadena matto dappena ditto ca.
pamādā kumbhamabbhidāti pamādena kumbhaṁ bhindi. naggo ca
pottho cāti kadāci naggo kadāci potthakapilotikāya nivatthattā
pottho. evamevāti evameva. pamattoti pamādena 1-. tappatīti
socati.
tadā bhadraghaṭabhedako dhutto seṭṭhibhāgineyyo ahosi sakko
pana ahamevāti.
bhadraghaṭabhedakajātakaṁ paṭhamaṁ
--------
supattajātakaṁ
bārāṇassaṁ mahārājāti idaṁ satthā jetavane viharanto
bimbādeviyā sārīputtattherena dinnaṁ rohitamaccharasanavasappimissakaṁ
sālibhattaṁ ārabbha kathesi. vatthu heṭṭhā kathitābbhantarajātakavatthusadisameva.
tadāpi hi theriyā udaravāto kuppi. rāhulabhadro therassa
ācikkhi. thero taṁ āsanasālāyaṁ nisīdāpetvā kosalarañño

footnote: 1 amattoti appamāṇena.

page number: 200

nivesanaṁ gantvā rohitamaccharasanavasappimissakaṁ sālibhattaṁ āharitvā
tassa adāsi. so āharitvā mātu theriyā adāsi. tassā
bhuttamattāya udaravāto paṭippassambhi. rājā purise pesetvā
pariggaṇhāpetvā tato paṭṭhāya theriyā tathārūpaṁ bhattaṁ adāsi.
athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso
dhammasenāpati theriṁ evarūpena nāma bhojanena santappesīti. satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva sārīputto
rāhulamātuyā paṭṭhitaṁ deti pubbepi adāsiyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
kākayoniyaṁ nibbattetvā vayappatto asītiyā kākasahassānaṁ jeṭṭhako
supatto nāma rājā ahosi. aggamahesī panassa supassā 1- nāma
kākī ahosi. senāpati sumukho nāma. so asītiyā kākasahassehi
parivuto bārāṇasiṁ upanissāya vasi. so ekadivasaṁ
supassaṁ ādāya gocaraṁ pariyesamāno bārāṇasīrañño
mahānasamatthakena agamāsi. sūdo rañño nānāmacchamaṁsavikatiparivāraṁ bhojanaṁ
sampādetvā thokaṁ bhājanāni vivaritvā usumaṁ palāpento
aṭṭhāsi. supassā macchamaṁsagandhaṁ ghāyitvā rājabhojanaṁ bhuñjitukāmā
hutvā taṁdivasaṁ akathetvā dutiyadivase ehi bhadde gocarāya

footnote: 1 suphassā.

page number: 201

gamissāmāti vuttā tumhe gacchatha mayhaṁ eko dohaḷo atthīti
vatvā kiṁdohaḷoti vutte bārāṇasīrañño bhojanaṁ bhuñjitukāmamhi
na kho pana sakkā mayā taṁ laddhuṁ tasmā jīvitaṁ pariccajissāmi
devāti āha. bodhisatto cintayamāno nisīdi. sumukho
āgantvā kiṁ mahārāja anattamanosīti pucchi. rājā tamatthaṁ
ārocesi. senāpati mā cintayi mahārājāti te ubhopi
assāsetvā ajja tumhe idheva hotha mayaṁ bhattaṁ āharissāmāti
vatvā pakkāmi. so kāke sannipātetvā taṁ kāraṇaṁ kathetvā
etha bhattaṁ āharissāmāti kākehi saddhiṁ bārāṇasiṁ pavisitvā
mahānasassāvidūre kāke vagge vagge katvā tasmiṁ tasmiṁ ṭhāne
ārakkhaṇatthāya ṭhapetvā sayaṁ aṭṭhahi kākayodhehi saddhiṁ mahānasacchadane
nisīdi. rañño bhattaharaṇakālaṁ olokayamāno te ca kāke āha
ahaṁ rañño bhatte āhariyamāne bhājanāni pātessāmi bhājanesu
pana patitesu mayhaṁ jīvitaṁ natthi tumhe cattāro janā mukhapūraṁ
bhattaṁ cattāro macchamaṁse gahetvā netvā sapajāpatikaṁ kākarājānaṁ
bhojetha kahaṁ senāpatīti vutte pacchato ehitīti vadeyyāthāti.
atha sūdo rañño bhojanavikatiṁ sampādetvā bhājanaṁ kājena gāhāpetvā
rājakulaṁ pāvisi. tassa rājaṅgaṇaṁ gatakāle kākasenāpati
kākānaṁ saññaṁ datvā sayaṁ opatitvā bhattahārakassa ure
nisīditvā nakhapañjarena paharitvā kaṇayaggasadisena tuṇḍena nāsaggamassa
abhihananto uṭṭhāya dvīhi pakkhapādehi mukhamassa pidahi. rājā

page number: 202

mahātale caṅkamanto mahāvātapānena oloketvā taṁ kākassa
kiriyaṁ disvā bhattahārakassa saddaṁ datvā bho bhattahāraka bhājanāni
chaḍḍetvā kākameva gaṇhāhīti āha. so bhājanāni
chaḍḍetvā kākaṁ daḷhaṁ gaṇhi. rājāpi taṁ ito ehīti āha.
tasmiṁ khaṇe te kākā āgantvā attano pahonakaṁ bhuñjitvā
sesaṁ vuttaniyāmeneva gahetvā agamaṁsu. tato sesā āgantvā
sesaṁ bhuñjiṁsu. tepi aṭṭha janā gantvā taṁ rājānaṁ sapajāpatikaṁ
bhojesuṁ. supassāya dohaḷo vūpasami. bhattahārako kākaṁ rañño
upanesi. atha naṁ rājā pucchi bho kāka tvaṁ mamañca na
lajji bhattahārakassa ca nāsaṁ khaṇḍesi bhattabhājanāni ca bhindi
attano ca jīvitaṁ na rakkhi kasmā evarūpaṁ kammaṁ akāsīti.
kāko mahārāja amhākaṁ rājā bārāṇasiṁ upanissāya vasati
ahamassa senāpati tassa supassā nāma bhariyā dohaḷinī tumhākaṁ
bhojanaṁ bhuñjitukāmā rājā tassā dohaḷaṁ mayhaṁ ācikkhi ahaṁ
tasseva mama jīvitaṁ pariccajitvā āgato idāni me tassā
bhojanaṁ pesitaṁ mayhaṁ manoratho matthakaṁ patto iminā kāraṇena
mayā evarūpaṁ katanti dīpento imā gāthā āha
bārāṇassaṁ mahārāja kākarājā nivāsiko
asītiyā sahassehi supatto parivārito
tassa dohaḷinī bhariyā supassā bhakkhitumicchati
rañño mahānase pakkaṁ paccagghaṁ rājabhojanaṁ

page number: 203

tesāhaṁ pahito dūto rañño camhi idhāgato
bhattu apacitiṁ kummi nāsāyamakaraṁ vaṇanti.
tattha bārāṇassanti bārāṇasiyaṁ. nivāsikoti nibaddhavasanako.
pakkanti nānappakārena sampāditaṁ. keci siddhanti
sajjhāyanti. paccagghanti abbhuṇhaṁ apārivāsikaṁ macchamaṁsavikatīsu
paccekapākamettha mahagghantipi paccagghaṁ. tesāhaṁ pahito dūto
rañño camhi idhāgatoti tesaṁ ubhinnampi ahaṁ dūto āṇattikaro
rañño camhi pahito tasmā idha āgatoti attho. bhattu
apacitiṁ kummīti svāhaṁ evaṁ āgato attano bhattu apacitiṁ
sakkārasammānaṁ karomi. nāsāyamakaraṁ vaṇanti mahārāja iminā kāraṇena
tumhe ca attano ca jīvitaṁ agaṇayitvā bhattabhājanaṁ pātāpetuṁ
bhattahārakassa nāsāya mukhatuṇḍakena vaṇaṁ akāsiṁ mayā attano rañño
apaciti katā idāni me tumhe yaṁ icchatha taṁ daṇḍaṁ karothāti.
rājā tassa vacanaṁ sutvā mayaṁ tāva manussabhūtāva manussabhūtānaṁ
mahantaṁ yasaṁ datvā amhākaṁ suhajje kātuṁ na sakkoma
gāmādīni dadamānāpi amhākaṁ jīvitadāyakaṁ na labhāma ayaṁ kāko
samāno attano rañño jīvitaṁ pariccaji ativiya sappuriso
madhurassaro dhammakathikoti 1- tassa guṇesu pasīditvā tañca
setacchattena pūjesi. so attano laddhena setacchattena rājānameva
pūjetvā bodhisattassa guṇe kathesi. rājā taṁ pakkosāpetvā

footnote: 1 dhammikoti.

page number: 204

dhammaṁ sutvā ubhinnampi tesaṁ attano bhojananiyāmena bhattaṁ paṭṭhapesi
sesakākānaṁ devasikaṁ ekadoṇitaṇḍulodanaṁ 1- pacāpesi sayañca
bodhisattassa ovāde ṭhatvā sabbasattānaṁ abhayaṁ datvā pañca sīlāni
rakkhi. supattakākovādo pana sattavassasatāni pavattati.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi senāpati sārīputto supassā rāhulamātā
supatto pana ahamevāti.
supattajātakaṁ dutiyaṁ
--------
kāyanibbindajātakaṁ
phuṭṭhassa meti idaṁ satthā jetavane viharanto aññataraṁ
purisaṁ ārabbha kathesi.
sāvatthiyaṁ kireko puriso paṇḍurogena āturo vejjehi
paṭikkhitto. puttadāropissa ko imaṁ paṭijaggituṁ sakkotīti cintesi.
tassa etadahosi sacāhaṁ imamhā rogā vuṭṭhahissāmi pabbajissāmīti.
so katipāheneva kiñci sappāyaṁ labhitvā arogo hutvā
jetavanaṁ gantvā satthāraṁ pabbajjaṁ yāci. so satthu santike pabbajjañca
upasampadañca labhitvā nacirasseva arahattaṁ pāpuṇi. athekadivasaṁ
bhikkhū dhammasabhāyaṁ kathaṁ samuṭṭhāpesuṁ āvuso asuko nāma paṇḍurogī
imamhā rogā vuṭṭhito pabbajissāmīti cintetvā

footnote: 1 ekaṁ taṇḍulammaṇaṁ.

page number: 205

pabbajito ceva arahattañca pattoti. satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti vutte
na bhikkhave ayameva pubbepi paṇḍitā evaṁ vatvā paṇḍurogā
vuṭṭhāya pabbajitvā attano vuḍḍhimakaṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto kuṭumbaṁ saṇṭhapetvā vasanto
paṇḍurogī ahosi. vejjāpi paṭijaggituṁ nāsakkhiṁsu. puttadāropissa
vippaṭisārī ahosi. so imamhā rogā vuṭṭhito
pabbajissāmīti cintetvā evaṁ vatvā kiñcideva sappāyaṁ labhitvā
arogo hutvā himavantaṁ pavisitvā isipabbajjaṁ pabbajitvā
samāpattiyo ca abhiññāyo ca uppādetvā jhānasukhena viharanto
ettakaṁ kālaṁ evarūpaṁ sukhaṁ nālatthanti udānaṁ udānento imā
gāthā abhāsi
phuṭṭhassa me aññatarena byādhinā
rogena bāḷhaṁ dukkhitassa ruppato
parisussati khippamidaṁ kaḷevaraṁ
pupphaṁ yathā paṁsuni ātape kataṁ
ajaññaṁ jaññasaṅkhātaṁ asuciṁ sucisammataṁ
nānākuṇapaparipūraṁ jaññarūpaṁ apassato
dhiratthumaṁ āturaṁ pūtikāyaṁ
jigucchiyaṁ asuciṁ byādhidhammaṁ

page number: 206

yatthappamattā adhimucchitā pajā
hāpenti maggaṁ sugatūpapattiyāti.
tattha aññatarenāti channavutiyā 1- rogesu ekena
paṇḍurogabyādhinā. rogenāti rujjanasabhāvattā evaṁ laddhanāmena.
ruppatoti ghaṭṭiyamānassa pīḷiyamānassa. paṁsuni ātape katanti
yathā ātape tattavālikāya ṭhapitaṁ sukhumapupphaṁ parisusseyya evaṁ
parisussatīti attho. ajaññaṁ jaññasaṅkhātanti paṭikūlaṁ amanāpameva
bālānaṁ manāpanti saṅkhātaṁ 2-. nānākuṇapaparipūranti kesādīhi dvattiṁsāya
kuṇapehi paripuṇṇaṁ. jaññarūpaṁ apassatoti apassantassa andhabālassa
puthujjanassa manāpaṁ sādhurūpaṁ paribhogasabhāvaṁ hutvā upaṭṭhāti.
akkhimhā akkhigūthakoti 3- ādinā nayena pakāsito asucibhāvo bālānaṁ
na upaṭṭhāti. āturanti niccagilānaṁ. adhimucchitāti kilesamucchāya
ativiya mucchitā. pajāti andhabālā puthujjanā. hāpenti maggaṁ
sugatūpapattiyāti imasmiṁ pūtikāye laggitā hutvā apāyamaggaṁ
pūrentā devamanussabhedāya sugatiupapattiyā maggaṁ parihāpenti.
iti mahāsatto nānappakārato asucibhāvaṁ niccāturabhāvañca
pariggaṇhanto kāye nibbinditvā yāvajīvaṁ cattāro brahmavihāre
bhāvetvā brahmalokaparāyano ahosi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne bahū janā sotāpattiphalādīni

footnote: 1 aṭṭhanavutiyā. 2 saṅkhaṁ gataṁ. 3 khu. su. 295.

page number: 207

pāpuṇiṁsu. tadā tāpaso ahamevāti.
kāyanibbindajātakaṁ tatiyaṁ
----------
jambūkhādakajātakaṁ
koyaṁ vindussaro vaggūti idaṁ satthā veḷuvane viharanto
devadattakokālike ārabbha kathesi.
tadā hi devadatte parihīnalābhasakkāre kokāliko kulāni
upasaṅkamitvā devadattatthero nāma mahāsammatapaveṇiyā
okkākarājavaṁse jāto asambhinne khattiyavaṁse saṁvuḍḍho tipiṭako
jhānalābhī madhurakatho dhammakathiko detha karotha therassāti devadattassa
vaṇṇaṁ bhāsati. devadattopi kokāliko udiccabrāhmaṇakulā
nikkhamitvā pabbajito bahussuto dhammakathiko detha karotha
kokālikassāti kokālikassa vaṇṇaṁ bhāsati. iti te aññamaññassa
vaṇṇaṁ bhāsitvā kulagharesu bhuñjantā vicaranti. athekadivasaṁ bhikkhū
dhammasabhāyaṁ kathaṁ samuṭṭhāpesuṁ āvuso devadattakokālikā
aññamaññassa abhūtaguṇakathaṁ kathetvā bhuñjantā vicarantīti. satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva te abhūtaguṇakathaṁ
kathetvā bhuñjanti pubbepete bhuñjiṁsuyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto

page number: 208

aññatarasmiṁ jambūvanasaṇḍe rukkhadevatā hutvā nibbatti. tatreko
kāko jambūsākhāya nisinno jambūpakkāni khādati. atheko
sigālo āgantvā uddhaṁ olokento kākaṁ disvā yannūnāhaṁ
imassa abhūtaguṇakathaṁ kathetvā jambūpakkāni khādeyyanti tassa vaṇṇaṁ
kathento imaṁ gāthamāha
koyaṁ vindussaro vaggū saravantānamuttamo
accuto jambusākhāya moracchāpova kujjatīti.
tattha vindussaroti vindunā abhisaṇḍena 1- piṇḍitena sarena
samannāgato. vaggūti mudumadhurasaddo. accutoti na cuto
sannisinno. moracchāpova kujjatīti taruṇamorova manāpena sarena
ko nāmeso kujjatīti vadati.
atha naṁ kāko paṭipasaṁsanto dutiyaṁ gāthamāha
kulaputto pajānāti kulaputtaṁ pasaṁsituṁ
byagghacchāpasadisavaṇṇa bhuñja samma dadāmi teti.
tattha byagghacchāpasadisavaṇṇāti tvaṁ mayhaṁ byagghapotakasamānavaṇṇova
khāyati tena taṁ vadāmi ambho byagghacchāpasadisavaṇṇa. bhuñja samma
dadāmi teti vayassa yāvadatthaṁ jambūpakkāni khāda ahante dadāmīti.
evañcapana vatvā jambūsākhaṁ cāletvā phalāni pātesi.
atha tasmiṁ jambūrukkhe nibbattadevatā te ubhopi aññamaññassa

footnote: 1 avisaṭena. avisarena.

page number: 209

abhūtaguṇaṁ kathetvā jambūpakkāni khādante disvā tatiyaṁ gāthamāha
cirassaṁ vata passāmi musāvādī samāgate
vantādaṁ kuṇapādañca aññamaññaṁ pasaṁsaketi.
tattha vantādanti paresaṁ vantabhattakhādakaṁ kākaṁ. kuṇapādañcāti
kuṇapakhādanakaṁ sigālañca.
imañcapana gāthaṁ vatvā sā devatā bheravarūpārammaṇaṁ dassetvā
te tato palāpesīti.
satthā imaṁ dhammadesanaṁ āharitvā jātakaṁ samodhānesi tadā
sigālo devadatto ahosi kāko kokāliko rukkhadevatā pana
ahamevāti.
jambūkhādakajātakaṁ catutthaṁ
-------
antajātakaṁ
usabhasseva te khandhoti idaṁ satthā jetavane viharanto teyeva
dve jane ārabbha kathesi. paccuppannavatthu purimasadisameva.
atīte bārāṇasiyaṁ brahmadatte rajjaṁ kārente bodhisatto
ekasmiṁ gāmupacāre eraṇḍarukkhadevatā hutvā nibbatti. tadā
tasmiṁ gāme mataṁ jaragavaṁ nikkaḍḍhitvā gāmadvāre eraṇḍavane
chaḍḍesuṁ. eko sigālo āgantvā tassa maṁsaṁ khādi. eko
kāko āgantvā eraṇḍe nisinno 1- taṁ disvā yannūnāhaṁ etassa

footnote: 1 nilīno.

page number: 210

abhūtaguṇakathaṁ kathetvā maṁsaṁ khādeyyanti cintetvā paṭhamaṁ gāthamāha
usabhasseva te khandho sīhasseva vijambhitaṁ
migarāja namo tyatthu api kiñci labhāmaseti.
tattha namo tyatthūti namo te atthu.
taṁ sutvā sigālo dutiyaṁ gāthamāha
kulaputto pajānāti kulaputtaṁ pasaṁsituṁ
mayūragīvasaṅkāsa ito pariyāda 1- vāyasāti.
tattha ito pariyādāti eraṇḍato otaritvā ito yenāhaṁ
tenāgantvā maṁsaṁ khādāti vadati.
tantesaṁ kiriyaṁ disvā rukkhadevatā tatiyaṁ gāthamāha
migānaṁ koṭṭhako 2- anto pakkhīnaṁ pana vāyaso
eraṇḍo sabbarukkhānaṁ tayo antā samāgatāti.
tattha antoti hīno lāmako.
satthā imaṁ dhammadesanaṁ āharitvā jātakaṁ samodhānesi tadā
sigālo devadatto ahosi kāko kokāliko rukkhadevatā pana
ahamevāti.
antajātakaṁ pañcamaṁ
--------
samuddajātakaṁ
ko nvāyanti idaṁ satthā jetavane viharanto upanandattheraṁ

footnote: 1 pariyāhi. 2 kotthuko.

page number: 211

ārabbha kathesi.
so hi mahagghaso mahātaṇho ahosi. sakaṭapūrehi
paccayehipi santappetuṁ na sakkā. vassupanāyikakāle dvīsu tīsu
vihāresu vassaṁ upagantvā ekasmiṁ upāhanā ṭhapesi ekasmiṁ
udakatumbaṁ ekasmiṁ kattarayaṭṭhiṁ ṭhapesi ekasmiṁ sayaṁ vasati
janapadavihāraṁ gantvā paṇītaparikkhāre bhikkhū disvā ariyavaṁsakathaṁ kathetvā
te paṁsukūlāni gāhāpetvā tesaṁ cīvarāni gaṇhati mattikāpatte
gāhāpetvā manāpamanāpe patteyeva thālakādīni ca gahetvā yānakaṁ
pūretvā jetavanaṁ āgacchati. athekadivasaṁ bhikkhū dhammasabhāyaṁ kathaṁ
samuṭṭhāpesuṁ āvuso upanando sakyaputto mahagghaso mahiccho
aññesaṁ paṭipattiṁ kathetvā samaṇaparikkhārehi yānakaṁ pūretvā
āgacchatīti. satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte ayuttaṁ
bhikkhave upanandena kataṁ paresaṁ ariyavaṁsakathaṁ kathentena paṭhamataraṁ hi
attanā appicchena hutvā pacchā paresaṁ ariyavaṁsakathaṁ kathetuṁ
vaṭṭatīti
attānameva paṭhamaṁ paṭirūpe nivesaye
athaññamanusāseyya na kilisseyya paṇḍitoti
imaṁ dhammapade gāthaṁ dassetvā upanandaṁ garahitvā na bhikkhave
idāneva upanando mahiccho pubbepi mahāsamuddepi udakaṁ
rakkhitabbaṁ maññatīti vatvā atītaṁ āhari.

page number: 212

atīte bārāṇasiyaṁ brahmadatte rajjaṁ kārente bodhisatto
samuddadevatā hutvā nibbatti. atheko udakakāko samuddassa
uparibhāge vicaranto samudde udakaṁ pamāṇena pivatha rakkhantā
pivathāti macchasaṅghasakuṇasaṅghe vārento vicarati. taṁ disvā samuddadevatā
paṭhamaṁ gāthamāha
ko nvāyaṁ loṇatoyasmiṁ samantā paridhāvati
macche makare ca vārento 1- ūmīsu ca vihaññatīti.
tattha ko nvāyanti ko nu ayaṁ.
taṁ sutvā samuddakāko dutiyaṁ gāthamāha
anantapāyī sakuṇo atittoti disā suto
samuddaṁ pātumicchāmi sāgaraṁ saritappatinti.
tassattho ahaṁ anantasāgaraṁ pātumicchāmi tenamhi anantapāyī
nāma sakuṇo mahatiyā pana apūraṇīyataṇhāya samannāgatattā
atittotipi ahaṁ disā suto vissuto pākaṭo svāhaṁ imaṁ
sakalaṁ samuddaṁ sundarānaṁ ratanānaṁ ākarattā sāgarena ca khaṇitattā
sāgaraṁ saritānaṁ patibhāvena saritappatiṁ pātumicchāmīti.
taṁ sutvā samuddadevatā tatiyaṁ gāthamāha
soyaṁ hāyatī ceva pūrateva mahodadhi
nāssa nāyati pītanto apeyyo kira sāgaroti.
tattha soyanti so ayaṁ. hāyatī cevāti udakassa

footnote: 1 vāreti.

page number: 213

osakkanavelāya pahāyati nikkhamanavelāya pūrati. nāssa nāyatīti assa
mahāsamuddassa sacepi naṁ sakalaloko piveyya tathāpi ito
ettakaṁ nāma udakaṁ pītantipi pariyanto na paññāyati. apeyyo
kirāti esa kira sāgaro na sakkā kenaci udakaṁ khepetvā pātunti.
evañcapana vatvā bheravarūpārammaṇaṁ dassetvā samuddakākaṁ
palāpesi.
satthā imaṁ dhammadesanaṁ āharitvā jātakaṁ samodhānesi tadā
samuddakāko upanando ahosi devatā pana ahamevāti.
samuddajātakaṁ chaṭṭhamaṁ
---------
kāmavilāpajātakaṁ
ucce sakuṇa ḍemānāti idaṁ satthā jetavane viharanto
purāṇadutiyikapalobhanaṁ ārabbha kathesi.
paccuppannavatthu puppharattajātake kathitaṁ. atītavatthu indriyajātake
āvibhavissati.
taṁ pana purisaṁ jīvasūle uttāpesuṁ 1-. so tattha nisinno
ākāsena āgacchantaṁ kākaṁ disvā tāva kharampi vedanaṁ agaṇetvā
piyabhariyāya sāsanaṁ pesetuṁ taṁ kākaṁ āmantento imā gāthā abhāsi
ucce sakuṇa ḍemāna pattayāna vihaṅgama
vajjāsi kho tvaṁ vāmūruṁ ciraṁ kho sā karissati

footnote: 1 uttāsesuṁ.

page number: 214

idaṁ kho sā na jānāti asisattiñca oḍitaṁ
sā caṇḍī kāhatī kodhaṁ taṁ me tappati no idha
esa uppalasannāho nikkhañcussīsake kataṁ
kāsikañca muduṁ vatthaṁ tappetu dhanakāmiyāti.
tattha ḍemānāti ḍeyamāna gacchamāna. pattayānāti tameva
ālapati tathā vihaṅgamāti. so hi pattehi yānaṁ katvā gamanato
pattayāno ākāsena gamanato vihaṅgamo. vajjāsīti vadeyyāsi.
vāmūrunti kadalikkhandhasamānaūruṁ mama sūle nisinnabhāvaṁ vadeyyāsi.
ciraṁ kho sā karissatīti sā imaṁ pavuttiṁ ajānamānā mama āgamanaṁ ciraṁ
karissati cirameva gatassa piyassa na ca āgacchatīti evaṁ cintessatīti
attho. asisattiñcāti asisamānatāya sattisamānatāya ca
sūlameva sandhāya vadati. tañhi tassa uttāsanatthāya oḍitaṁ
ṭhapitaṁ. caṇḍīti kodhanā. kāhatī kodhanti aticirāyatīti mayhaṁ
kodhaṁ karissati. taṁ me tappatīti taṁ tassā kujjhanaṁ maṁ tappati.
no idhāti idha pana imaṁ sūlaṁ maṁ na tappatīti dīpeti. esa
uppalasannāhoti ādīhi ghare ussīsake ṭhapitaṁ attano bhaṇḍaṁ
ācikkhati. tattha uppalasannāhoti uppalo ca sannāho ca
uppalasadiso kaṇayo ca sannāhappatto 1- cāti attho. nikkhañcāti
pañcahi suvaṇṇehi kataṁ aṅguliyakaṁ. kāsikañca muduṁ vatthanti
mudukāsikasāṭakayugaṁ sandhāyāha ettakaṁ kira tena ussīsake nikkhittaṁ.

footnote: 1 sannāhasajjo.

page number: 215

tappetu dhanakāmiyāti etaṁ sabbaṁ gahetvā sā mama piyā dhanatthikā
iminā dhanena tappetu pūretu santuṭṭhā hotūti.
evaṁ so paridevamānova kālaṁ katvā niraye nibbatti.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale patiṭṭhahi.
tadā bhariyā ca etarahi bhariyā. yena devaputtena taṁ kāraṇaṁ
diṭṭhaṁ so ahamevāti.
kāmavilāpajātakaṁ sattamaṁ
---------
udumbarajātakaṁ
udumbarā nice pakkāti idaṁ satthā jetavane viharanto aññataraṁ
bhikkhuṁ ārabbha kathesi.
so kira aññatarasmiṁ paccantagāmake vihāraṁ kāretvā vasati.
ramaṇīyo vihāro piṭṭhipāsāṇe niviṭṭho. maṇḍapasammajjanaṭṭhānaṁ
udakaphāsukaṁ. gocaragāmo na 1- dūro. sampiyāyamānā manussā
bhikkhaṁ denti. atheko bhikkhu cārikaṁ caramāno taṁ vihāraṁ pāpuṇi.
nevāsikatthero tassa āgantukavattaṁ katvā punadivase taṁ ādāya
gāmaṁ piṇḍāya pāvisi. manussā tassa paṇītaṁ bhikkhaṁ datvā
svātanāya nimantayiṁsu. āgantuko katipāhaṁ bhuñjitvā cintesi
ekenupāyena taṁ bhikkhuṁ vañcetvā nikkaḍḍhitvā imaṁ vihāraṁ

footnote: 1 nātidūro. na dūre.

page number: 216

gaṇhissāmīti. atha naṁ therupaṭṭhānaṁ āgataṁ pucchi kiṁ āvuso
buddhupaṭṭhānaṁ na 1- akāsīti. bhante imaṁ vihāraṁ paṭijagganto nāma natthi
tenamhi na gatapubboti. yāva tvaṁ buddhupaṭṭhānaṁ gantvā āgacchasi
tāvāhaṁ paṭijaggissāmīti. sādhu bhanteti nevāsiko yāva mamāgamanā
there mā pamajjitthāti manussānaṁ vatvā pakkāmi. tato
paṭṭhāya āgantuko tassa nevāsikassa ayañca doso ayañca
dosoti vatvā te manusse paribhindi. itaropi satthāraṁ vanditvā
puna āgato. athassa so pavesanaṁ 2- na adāsi. so ekasmiṁ
ṭhāne vasitvā punadivase gāmaṁ piṇḍāya pāvisi. manussāpi
sāmīcimattampi na kariṁsu. so vippaṭisārī hutvā puna jetavanaṁ gantvā
taṁ kāraṇaṁ bhikkhūnaṁ ārocesi. te dhammasabhāyaṁ kathaṁ samuṭṭhāpesuṁ
āvuso asuko kira bhikkhu asukaṁ bhikkhuṁ vihārā nikkaḍḍhitvā sayaṁ
tattha vasatīti. satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva pubbepi so imaṁ vasanaṭṭhānā nikkaḍḍhiyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
araññe rukkhadevatā hutvā nibbatti. tattha vassāne sattasattāhaṁ
devo vassi. atheko rattamukhakhuddakamakkaṭo ekissāva anovassikāya
pāsāṇadariyā vasamāno ekadivasaṁ darīdvāre atemanaṭṭhāne

footnote: 1 katthaci natthi. 2 senāsanaṁ.

page number: 217

sukhena nisīdi. tattheko kāḷamukhamahāmakkaṭo tinto sītena
pīḷiyamāno vicaranto taṁ tathā nisinnaṁ disvā upāyena taṁ nīharitvā
ettha vasissāmīti cintetvā kucchiṁ olambitvā suhitākāraṁ dassento
tassa purato ṭhatvā paṭhamaṁ gāthamāha
udumbarā nice 1- pakkā nigrodhā ca kapitthanā
ehi nikkhamma bhuñjassu kiṁ jighacchāya miyyasīti.
tattha kapitthanāti pilakkhū. ehi nikkhammāti ete
udumbarādayo phalabhārena cittā ahampi khāditvā suhito āgato
tvampi gaccha bhuñjassūti.
sopi tassa vacanaṁ sutvā saddahitvā phalāphalāni khāditukāmo
hutvā nikkhamitvā tattha tattha vicaritvā kiñci alabhanto puna
āgantvā taṁ attano dariyaṁ pavisitvā nisinnaṁ disvā vañcissāmi
nanti tassa purato ṭhatvā dutiyaṁ gāthamāha
evaṁ so suhito hoti yo vuḍḍhamapacāyati
yathāhamajja suhito dumapakkāni māsitoti.
tattha dumapakkāni māsitoti udumbarādīni rukkhaphalāni khāditvā
āsito 2- suhito jāto.
taṁ sutvā mahāmakkaṭo tatiyaṁ gāthamāha
yaṁ vanejo vanejassa vañceyya kapino kapi
daharopi na saddheyya na hi khiṇṇo jarākapīti.

footnote: 1 nīce. cime. 2 asito.

page number: 218

tassattho yaṁ vane jāto kapi vane jātassa kapino vañcanaṁ
kareyya taṁ tayā sadiso daharopi vānaro na saddaheyya mādisopi
jiṇṇo jarākapi mahallakamakkaṭo na hi saddaheyya sattakkhattumpi
bhaṇantassa tumhādisassa na saddahi himavantappadese sabbaphalāphalaṁ
vassena kilinnaṁ patitaṁ puna tava idaṁ ṭhānaṁ natthi gacchāti.
so tatova pakkāmi.
satthā imaṁ dhammadesanaṁ āharitvā jātakaṁ samodhānesi tadā
khuddakamakkaṭo nevāsiko ahosi kāḷamahāmakkaṭo āgantukabhikkhu
rukkhadevatā pana ahamevāti.
udumbarajātakaṁ aṭṭhamaṁ
----------
komāriyaputtajātakaṁ
pure tuvanti idaṁ satthā pubbārāme viharanto keḷisīlake
bhikkhū ārabbha kathesi.
te kira bhikkhū satthari uparipāsāde viharante heṭṭhāpāsāde
diṭṭhasutādīni kathentā keḷiñca parihāsañca karontā nisīdiṁsu.
satthā mahāmoggallānaṁ āmantetvā ete bhikkhū saṁvejehīti
āha. thero ākāse uppatitvā pādaṅguṭṭhakena pāsādathūpikaṁ
paharitvā yāva udakapariyantā pāsādaṁ kampesi. te bhikkhū
maraṇabhayabhītā nikkhamitvā bahi aṭṭhaṁsu. tesaṁ so keḷisīlabhāvo
bhikkhūsu pākaṭo jāto. athekadivasaṁ bhikkhū dhammasabhāyaṁ kathaṁ

page number: 219

samuṭṭhāpesuṁ āvuso ekacce bhikkhū evarūpe niyyānikasāsane
pabbajitvā keḷisīlā hutvā vicaranti aniccaṁ dukkhaṁ anattāti
vipassanāya kammaṁ na karontīti. satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepete keḷisīlakāyevāti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
ekasmiṁ gāmake brāhmaṇakule nibbatti. komāriyaputtoti 1- naṁ
sañjāniṁsu. so aparabhāge nikkhamitvā isipabbajjaṁ pabbajitvā
himavantappadese vasi. athaññe keḷisīlakā tāpasā himavantappadese
assamaṁ māpetvā vasiṁsu. kasiṇaparikammamattampi tesaṁ natthi.
araññato phalāphalāni āharitvā khāditvā hasamānā nānappakārāya
keḷiyā vītināmesuṁ. tesaṁ santike eko makkaṭo atthi. sopi
keḷisīlakova mukhavikārādīni karonto tāpasānaṁ nānāvidhaṁ keḷiṁ
dasseti. tāpasā tattha ciraṁ vasitvā loṇambilasevanatthāya
manussapathaṁ agamaṁsu. tesaṁ gatakālato paṭṭhāya bodhisatto taṁ ṭhānaṁ
āgantvā vāsaṁ kappesi. makkaṭo tesaṁ viya tassāpi keḷiṁ
dassesi. bodhisatto accharaṁ paharitvā susikkhitapabbajitānaṁ santike
vasantena nāma ācārasampannena kāyavācādīhi susaññatena jhāne
suyuttena bhavituṁ vaṭṭatīti tassa ovādaṁ adāsi. so tato

footnote: 1 komāyaputtoti.

page number: 220

paṭṭhāya sīlavā ācārasampanno ahosi. bodhisatto tatopi
aññattha agamāsi. atha te tāpasā loṇambilaṁ sevitvā taṁ
ṭhānaṁ agamaṁsu. makkaṭo pubbe viya tesaṁ keḷiṁ na dassesi.
atha naṁ tāpasā pubbe tvaṁ āvuso amhākaṁ purato keḷiṁ akāsi
idāni na karosi kiṁkāraṇāti pucchantā paṭhamaṁ gāthamāhaṁsu
pure tuvaṁ sīlavataṁ sakāse
okkandikaṁ kīḷasi assamamhi
karohare makkaṭiyāni makkaṭa
na taṁ mayaṁ sīlavataṁ ramāmāti.
tattha sīlavataṁ sakāseti keḷisīlakānaṁ amhākaṁ santike.
okkandikanti migo viya okkanditvā 1- kīḷasi. karohareti karohi.
areti ālapanaṁ. makkaṭiyānīti mukhamakkaṭikakīḷasaṅkhātāni mukhavikārādīni.
na taṁ mayaṁ sīlavataṁ ramāmāti yaṁ pubbe tava keḷisīlaṁ
keḷivattaṁ taṁ mayaṁ etarahi na ramāma nābhiramāma tvampi no na
ramāpesi kinnukho kāraṇanti. taṁ sutvā makkaṭo dutiyaṁ gāthamāha
sutā hi mayhaṁ paramā visuddhi
komāriyaputtassa bahussutassa
mādāni maṁ maññi tuvaṁ yathā pure
jhānābhiyuttā viharāma āvusoti.
tattha mayhanti karaṇaṭṭhe sampadānaṁ. visuddhīti jhānavisuddhi.

footnote: 1 okkhanditvā.

page number: 221

bahussutassāti bahūnaṁ kasiṇaparikammāmaṁ aṭṭhannañca samāpattīnaṁ
sutattā ceva paṭividdhattā ca bahussutassa. tuvanti tesu ekaṁ
tāpasaṁ ālapanto idāni maṁ mā tvaṁ pure viya sañjāni nāhaṁ
purimasadiso ācariyo me laddhoti dīpeti.
taṁ sutvā tāpaso tatiyaṁ gāthamāha
sacepi selasmiṁ vappeyya vījaṁ
devo ca vasse neva hi taṁ viruḷhe
sutā hi tayā paramā visuddhi
ārā tuvaṁ makkaṭa jhānabhūmiyāti.
tassattho sacepi pāsāṇapiṭṭhe pañcavidhaṁ vījaṁ vappeyya
devo ca sammā vasseyya akkhetattā yaṁ taṁ na viruḷheyya
evameva tayā paramajjhānavisuddhi sutā tvaṁ pana tiracchānayonikattā
ārā makkaṭa jhānabhūmiyā dūre ṭhito na sakkā tayā jhānaṁ
nibbattetunti makkaṭaṁ garahiṁsu.
satthā imaṁ dhammadesanaṁ āharitvā jātakaṁ samodhānesi tadā
keḷisīlatāpasā ime bhikkhū ahesuṁ komāriyaputto pana ahamevāti.
komāriyaputtajātakaṁ navamaṁ
---------
bakajātakaṁ
parapāṇaghāteti idaṁ satthā jetavane viharanto purāṇasanthataṁ
ārabbha kathesi. vatthupi vinaye vitthārato āgatameva. ayaṁ

page number: 222

panettha saṅkhepo. āyasmā upaseno duvassiko ekavassikena
saddhivihārinā saddhiṁ satthāraṁ upasaṅkamitvā satthārā garahito
nivattitvā pakkanto vipassanaṁ paṭṭhapetvā arahattaṁ patvā
appicchatādiguṇayutto terasa dhutaṅgāni samādāya parisaṁ terasadhutaṅgadharaṁ
katvā bhagavati temāsaṁ paṭisallīne sapariso satthāraṁ upasaṅkamitvā
parisampi nissāya paṭhamaṁ garahaṁ labhitvā dhammikāya katikāya
anuvattane dutiyaṁ sādhukāraṁ labhitvā ito paṭṭhāya dhutaṅgadharā
bhikkhū yathāsukhaṁ upasaṅkamitvā maṁ passantūti satthārā katānuggaho
nikkhamitvā bhikkhūnaṁ etamatthaṁ ārocesi. tato pabhūti bhikkhū
dhutaṅgadharā hutvā satthāraṁ dassanāya upasaṅkamitvā satthari
paṭisallānā vuṭṭhite tattha tattha paṁsukūlāni chaḍḍetvā attano
pattacīvarāneva gaṇhiṁsu. satthā sambahulehi bhikkhūhi saddhiṁ
senāsanacārikaṁ caramāno tattha tattha patitāni paṁsukūlāni disvā pucchitvā
tamatthaṁ sutvā bhikkhave imesaṁ nāma bhikkhūnaṁ vattasamādānaṁ na
ciraṭṭhitikaṁ bakassa uposathakammasadisaṁ ahosīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sakko devarājā ahosi. atheko bako gaṅgātīre pāsāṇapiṭṭhe
vasati. atha gaṅgāya mahoghodakaṁ 1- gantvā taṁ pāsāṇaṁ parikkhipi.
bako abhirūhitvā pāsāṇapiṭṭhe nipajji. nevassa gocaro atthi
na gocarāya gamanamaggo udakampi vaḍḍhateva. so cintesi mayhaṁ

footnote: 1 himodakaṁ.

page number: 223

neva gocaro atthi na gocarāya gamanamaggo nikkammassa pana
nipajjanato uposathakammaṁ varataranti manasāva uposathaṁ adhiṭṭhāya
sīlāni samādayitvā nipajji. tadā sakko āvajjamāno tassa taṁ
dubbalasamādānaṁ ñatvā etaṁ bakaṁ vīmaṁsissāmīti eḷakarūpena
āgantvā tassāvidūre ṭhatvā attānaṁ dassesi. bako taṁ disvā
aññatarasmiṁ divase uposathakammaṁ jānissāmīti uṭṭhāya taṁ gaṇhituṁ
pakkhandi. eḷakopi itocitoca pakkhanditvā attānaṁ gahetuṁ
nādāsi. bako taṁ gahetuṁ asakkonto nivattetvā āgamma
uposathakammaṁ tāva me na bhijjatīti tattheva puna nipajji. sakko
sakkānubhāveneva ākāse ṭhatvā tādisassa dubbalajjhāsayassa kiṁ
uposathakammena tvaṁ mama sakkabhāvaṁ ajānanto eḷakamaṁsaṁ
khāditukāmosīti taṁ garahitvā devalokameva gato.
tissopi abhisambuddhagāthāva
parapāṇaghāte jīvanto maṁsalohitabhojano
bakova taṁ samādāya upapajji uposathaṁ
tassa sakko vataññāya ajarūpenupāgami
vītatapo ajjhuppatto bhijji lohitapo tapaṁ
evameva idhekacco samādānasmi dubbalo
lahuṁ karoti attānaṁ bakova ajakāraṇāti.
tattha upapajji uposathanti uposathavāsaṁ upagato.
vataññāyāti tassa dubbalavattaṁ aññāya. vītatapo ajjhappattoti

page number: 224

vigatatapo hutvā upagato taṁ khādituṁ pakkhantoti attho. lohitapoti
lohitapāyī. tapanti taṁ attanā samādinnatapaṁ bhindi.
satthā imaṁ dhammadesanaṁ āharitvā jātakaṁ samodhānesi tadā
sakko ahamevāti.
bakajātakaṁ dasamaṁ
supattavaggo pañcamo
tikanipātavaṇṇanā niṭṭhitā
-----------

page number: 225

catukkanipātajātakaṭṭhakathā
kāliṅgavaggavaṇṇanā
-------
cullakāliṅgajātakaṁ
vivaratha imāsaṁ dvāranti idaṁ satthā jetavane viharanto
catunnaṁ paribbājikānaṁ pabbajjaṁ ārabbha kathesi.
vesāliyaṁ kira licchavirājūnaṁ satta sahassāni satta satāni satta
ca licchavī vasiṁsu. te sabbepi pucchāpaṭipucchācittakā 1- ahesuṁ.
atheko pañcasu vādasatesu byatto niggaṇṭho vesāliyaṁ sampāpuṇi.
te tassa saṅgahaṁ akaṁsu. aparāpi evarūpā niggaṇṭhī sampāpuṇi.
rājāno dvepi jane vādaṁ kāresuṁ. ubhopi sadisāva ahesuṁ.
tato licchavīnaṁ etadahosi ime dve paṭicca uppanno putto
byatto bhavissatīti. tesaṁ vivāhaṁ kāretvā dvepi ekato
vāsesuṁ. atha nesaṁ saṁvāsamanvāya paṭipāṭiyā catasso dārikāyo
vijāyiṁsu eko ca dārako vijāyi. dārikānaṁ saccā sobhā 2-
adhivādakā 3- paṭiccharāti 4- nāmaṁ akaṁsu. dārakassa saccakoti nāmaṁ.
te pañcapi janā viññutaṁ patvā mātito pañca vādasatāni pitito
pañca vādasatānīti vādasahassaṁ uggaṇhiṁsu. mātāpitaro dārikāyo

footnote: 1 paṭipucchāvitakkā. 2 lolā. 3 avavādakā. 4 paṭācārā.

page number: 226

evaṁ ovadiṁsu sace koci gihī tumhākaṁ vādaṁ bhindissati tassa
pādaparicārikā bhaveyyātha sace pabbajito bhindissati tassa santike
pabbajeyyāthāti. aparabhāge mātāpitaro kālamakaṁsu. tesu
kālakatesu sabbakaniṭṭho niggaṇṭho tattheva vesāliyaṁ licchavīnaṁ
sippaṁ sikkhāpento 1- vasi. bhaginiyo jambūsākhaṁ gahetvā vādatthāya
nagarena nagaraṁ caramānā sāvatthiṁ patvā nagaradvāre jambūsākhaṁ
nikkhipitvā yo amhākaṁ vādaṁ āropetuṁ sakkoti gihī vā
pabbajito vā so etaṁ paṁsupuñjaṁ pādehi vikīritvā pādeheva
sākhaṁ maddatūti dārakānaṁ vatvā bhikkhatthāya nagaraṁ pāvisiṁsu.
athāyasmā sārīputto asammajjanaṭṭhānaṁ sammajjitvā rittaghaṭesu pānīyaṁ
upaṭṭhapetvā gilāne paṭijaggitvā divātaraṁ sāvatthiyaṁ piṇḍāya
pavisanto taṁ sākhaṁ disvā pucchitvā dārakeheva pātāpetvā
maddāpetvā yehi ayaṁ sākhā ṭhapitā te katabhattakiccā āgantvā
jetavanadvārakoṭṭhake maṁ passantūti dārakānaṁ vatvā nagaraṁ pavisitvā
katabhattakicco vihārakoṭṭhake aṭṭhāsi. tāpi paribbājikā bhikkhaṁ
caritvā āgatā sākhaṁ madditaṁ disvā kenāyaṁ madditāti vatvā
sārīputtattherena sace tumhe vādatthikā vihārakoṭṭhakaṁ kira gacchathāti
dārakehi vuttā puna nagaraṁ pavisitvā mahājanaṁ sannipātetvā
vihārakoṭṭhakaṁ gantvā theraṁ vādasahassaṁ pucchiṁsu. thero visajjetvā
aññaṁ kiñci jānitthāti pucchi. na jānāma sāmīti. ahaṁ pana

footnote: 1 licchavisippaṁ sikkhanto.

page number: 227

vo kiñci pucchāmīti. puccha sāmi jānantiyo kathessāmāti.
thero ekaṁ nāma kinti pucchi. tā na jāniṁsu. thero visajjesi.
tā amhākaṁ sāmi parājayo tumhākaṁ jayoti āhaṁsu. idāni kiṁ
karissathāti. amhākaṁ mātāpitūhi ayaṁ ovādo dinno sace
vo gihī vādaṁ bhindissati tassa pajāpatiyo bhaveyyātha sace
pabbajito tassa santike pabbajeyyāthāti pabbajjaṁ no dethāti.
thero sādhūti vatvā tā uppalavaṇṇāya theriyā santike pabbājesi.
sabbā nacirasseva arahattaṁ pāpuṇiṁsu. athekadivasaṁ bhikkhū
dhammasabhāyaṁ kathaṁ samuṭṭhāpesuṁ āvuso sārīputtatthero catunnaṁ
paribbājikānaṁ avassayo hutvā sabbā arahattaṁ pāpesīti. satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva pubbepi etāsaṁ
avassayo ahosi idāni pana pabbajjābhisekaṁ dāpesi pubbe
rājamahesiṭṭhāne ṭhapesīti vatvā atītaṁ āhari.
atīte kāliṅgaraṭṭhe dantapuranagare kāliṅgarāje rajjaṁ kārente
assakaraṭṭhe potalanagare 1- assako nāma rajjaṁ kāresi. kāliṅgo
sampannabalabāhano sayampi nāgabalo paṭiyodhaṁ na passati. so
yujjhitukāmo hutvā amaccānaṁ ārocesi ahaṁ yuddhatthiko paṭiyodhaṁ
pana na passāmi kiṁ karomāti. amaccā attheko mahārāja
upāyo dhītaro te catasso uttamarūpadharā tā pasādhetvā

footnote: 1 potalinagare.

page number: 228

paṭicchannayāne nisīdāpetvā balaparivutā gāmanigamarājadhāniyo carāpetha
yo rājā attano gahetukāmo 1- bhavissati tena saddhiṁ yuddhaṁ
karissāmāti vadiṁsu. rājā tathā kāresi. tāhi gatagataṭṭhāne
rājāno bhayena tāsaṁ nagaraṁ pavisituṁ na denti paṇṇākāraṁ
pesetvā bahinagareyeva vasāpenti. evaṁ sakalajambūdīpaṁ caritvā
assakaraṭṭhe potalanagaraṁ pāpuṇiṁsu. assakarājāpi nagaradvārāni
pidahāpetvā paṇṇākāraṁ pesesi. tassa nandaseno 2- nāma
amacco paṇḍito viyatto upāyakusalo. so cintesi imā kira
kāliṅgarājadhītāro sakalajambūdīpaṁ caritvā paṭiyodhaṁ na labhiṁsu evaṁ
santepi jambūdīpo tuccho nāma ahosi ahaṁ kāliṅgena saha
yujjhissāmīti. so nagaradvāraṁ gantvā dovārike āmantetvā
tāsaṁ dvāraṁ vivarāpetuṁ paṭhamaṁ gāthamāha
vivaratha imāsaṁ dvāraṁ nagarantaṁ pavīsituṁ
aruṇarājassa sīhena susiṭṭhena surakkhitaṁ nandasenenāti.
tattha aruṇarājassāti sopi rajje patiṭṭhitakāle raṭṭhassa
nāmavasena assako nāma jāto. kuladattiyaṁ panassa nāmaṁ aruṇoti.
tenāha aruṇarājassāti. sīhenāti purisasīhena. susiṭṭhenāti
ācariyehi suṭṭhu anusāsitena. nandasenenāti mayā nandasenena
nāma.
so evaṁ vatvā dvāraṁ vivarāpetvā tā gahetvā assakarañño

footnote: 1 gehe kātukāmo. 2 nandiseno.

page number: 229

dassetvā tumhe mā bhāyittha yuddhe sati ahaṁ jānissāmi
imā uttamarūpadharā rājadhītaro aggamahesiyo karothāti tāsaṁ abhisekaṁ
dāpetvā tāhi saddhiṁ āgatapurise gacchatha tumhe rājadhītānaṁ
assakarājena mahesiṭṭhāne ṭhapitabhāvaṁ tumhākaṁ rañño ācikkhathāti
uyyojesi. te gantvā ārocesuṁ. kāliṅgo naha nūna so
mayhaṁ balaṁ jānātīti tāvadeva mahatiyā senāya nikkhami. nandaseno
tassāgamanaṁ ñatvā attano kira rajjasīmāyameva hotu mā amhākaṁ
rañño rajjasīmaṁ okkamatu ubhinnaṁ raṭṭhānaṁ antare yuddhaṁ bhavissatīti
sāsanaṁ pesesi. so sāsanaṁ sutvā attano rajjapariyanteva
aṭṭhāsi. assakopi attano rajjapariyanteyeva aṭṭhāsi.
tadā bodhisatto isipabbajjaṁ pabbajitvā tesaṁ dvinnaṁ rājūnaṁ
antare paṇṇasālāyaṁ vasati. kāliṅgo samaṇā nāma kiñci
jānanti ko jānāti kiṁ bhavissati kassa jayo vā parājayo vā
bhavissati tāpasaṁ pucchissāmīti aññātakavesena bodhisattaṁ upasaṅkamitvā
vanditvā ekamantaṁ nisīditvā paṭisanthāraṁ katvā bhante
kāliṅgo ca assako ca yujjhitukāmā attano attano rajjasīmāyameva
ṭhitā etesu kassa jayo kassa parājayo bhavissatīti pucchi.
mahāpuñña ahaṁ asukassa jayo asukassa parājayoti na jānāmi sakko pana
devarājā idhāgacchati tamahaṁ pucchitvā kathessāmi sveva
āgaccheyyāsīti. sakko bodhisattassa upaṭṭhānaṁ āgantvā nisīdi.
atha naṁ bodhisatto tamatthaṁ pucchi. bhante kāliṅgo jinissati

page number: 230

assakova parājissati idañca pubbanimittaṁ paññāyissatīti.
kāliṅgo punadivase āgantvā pucchi. bodhisattopissa ācikkhi.
so kiṁ nāma pubbanimittaṁ bhavissatīti apucchitvāva ahaṁ kira jinissāmīti
tuṭṭhiyā pakkāmi. sā kathā vitthārikā ahosi. taṁ
sutvā assako nandasenaṁ pakkosāpetvā kāliṅgo kira jinissati
mayaṁ parājissāma kinnukho kātabbanti āha. so ko etaṁ
mahārāja jānāti kassa jayo vā parājayo vā tumhe mā
cintayitthāti rājānaṁ assāsetvā bodhisattaṁ upasaṅkamitvā vanditvā
ekamantaṁ nisinno bhante ko jinissati ko parājissatīti pucchi.
kāliṅgo jinissati assako parājissatīti. bhante jinantassa
kiṁ pubbanimittaṁ bhavissati kiṁ parājinantassāti. mahāpuñña
jinantassa ārakkhadevatā sabbaseto usabho bhavissati itarassa
sabbakāḷako ubhinnampi ārakkhadevatā yujjhitvā jayaparājayaṁ karissatīti.
nandaseno taṁ sutvā uṭṭhāya gantvā rañño sahāyā
sahassamattā mahāyodhā te gahetvā avidūre pabbataṁ āruyha
ambho amhākaṁ rañño jīvitaṁ dātuṁ sakkhissathāti pucchi. āma
sakkhissāmāti. tenahi imasmiṁ papāte patathāti. te patitukāmā
ahesuṁ. atha ne vāretvā alaṁ ettha patanena amhākaṁ rañño
jīvitaṁ dātuṁ suhadayā anivattino hutvā yujjhathāti āha. te
sampaṭicchiṁsu. atha saṅgāme paccupaṭṭhite kāliṅgo ahaṁ kira
jinissāmīti vosānamāpādi. balanikāyāpissa amhākaṁ kira jayoti

page number: 231

vosānaṁ āpajjitvā sannāhaṁ akatvā 1- vaggavaggā hutvā yathāruciṁ
pakkamiṁsu viriyakaraṇakāle viriyaṁ na kariṁsu. ubhopi rājāno
assaṁ abhirūhitvā yujjhissāmāti aññamaññaṁ upasaṅkamiṁsu. ubhinnaṁ
ārakkhadevatā purato gantvā kāliṅgassa ārakkhadevatā sabbaseto
usabho ahosi itarassa sabbakāḷako. tepi aññamaññaṁ
yujjhanākāraṁ dassentā upasaṅkamiṁsu. te pana usabhā dvinnaṁ
rājūnameva paññāyanti na aññesaṁ. nandaseno assakaṁ pucchi
paññāyati te mahārāja ārakkhadevatāti. āma paññāyatīti.
kenākārenāti. kāliṅgassa ārakkhadevatā sabbaseto usabho
hutvā paññāyati amhākaṁ ārakkhadevatā sabbakāḷako hutvā
paññāyatīti. mahārāja tumhe mā bhāyittha mayaṁ jinissāma
kāliṅgo parājissati tumhe assapiṭṭhito otaritvā imaṁ sattiṁ
gahetvā susikkhitaṁ sindhavaṁ udarapasse bāmahatthena uppīḷetvā iminā
purisasahassena saddhiṁ vegasā gantvā kāliṅgassa ārakkhadevataṁ
sattippahārena pātetha tato mayaṁ sahassamattā sattisahassena
paharissāma evaṁ kāliṅgassa ārakkhadevatā nassissati tato kāliṅgo
parājissati mayaṁ jinissāmāti. rājā sādhūti nandasenena dinnasaññāya
gantvā sattiyā pahari. amaccāpi sattisahassena pahariṁsu.
ārakkhadevatā tattheva jīvitakkhayaṁ pāpuṇi. tāvadeva kāliṅgo
parājitvā palāyi. taṁ palāyamānaṁ disvā sahassamattā amaccā

footnote: 1 katvā.

page number: 232

kāliṅgo palāyatīti unnadiṁsu. kāliṅgo maraṇabhayabhīto palāyamāno
taṁ tāpasaṁ akkosanto dutiyaṁ gāthamāha
jayo kāliṅgānaṁ asayhasāhinaṁ
parājayo ajayo 1- assakānaṁ
iccevaṁ te bhāsitaṁ brahmacāri
na ujubhūtā vitathaṁ bhaṇantīti.
tattha asayhasāhinanti asayhaṁ dussahaṁ sahituṁ samatthānaṁ. iccevaṁ
te bhāsitanti evaṁ tayā kūṭatāpasa lañcaṁ gahetvā parājinakarājānaṁ
jinissati jinakarājānañca parājissatīti bhāsitaṁ. na ujubhūtāti ye
kāyena vācāya manasā ca ujukā na te evaṁ musā bhaṇantīti.
evaṁ so tāpasaṁ akkosanto palāyitvā attano nagarameva
gato nivattitvā oloketumpi nāsakkhi. tato katipāhaccayena
sakko tāpasassa upaṭṭhānaṁ agamāsi. tāpaso tena saddhiṁ
kathento tatiyaṁ gāthamāha
devā musāvādamupātivattā
saccaṁ tathaṁ paramaṁ karaṁ nu sakka 2-
tante musā bhāsitaṁ devarāja
kiṁ vā paṭicca maghavā mahindāti.
tattha tante musā bhāsitanti yaṁ tayā mayhaṁ bhāsitaṁ taṁ
atthabhañjakaṁ musāvādaṁ karontena tayā musā bhāsitaṁ taṁ tayā kiṁ

footnote: 1 anayo. 2 saccaṁ dhanaṁ paramantesu sakka.

page number: 233

kāraṇaṁ paṭicca evaṁ bhāsitanti.
taṁ sutvā sakko catutthaṁ gāthamāha
nanu te sutaṁ brāhmaṇa bhaññamāne
devā na issanti purisaparakkamassa
damo samādhi manaso abhejjo 1-
abyattatā nikkamanañca kāle
daḷhañca viriyaṁ purisaparakkamo ca
teneva āsi vijayo assakānanti.
tassattho kiṁ tayā brāhmaṇa tattha tattha vacane bhaññamāne
idaṁ na sutapubbaṁ yathā 2- devā purisaparakkamassa na issanti na
ussuyanti assakassa rañño viriyakaraṇavasena attadamasaṅkhāto damo
samaggabhāvena manaso abhejjo abhejjasamādhi assakarañño sahāyānaṁ
viriyakaraṇakāle abyattatā yathā kāliṅgassa manussā vaggavaggā
hutvā osakkiṁsu evaṁ anosakkanaṁ 3- samaggabhāvena pana
abhejjacittānaṁ 4- viriyañca purisaparakkamo ca thiro ahosi teneva
kāraṇena assakānaṁ jayo ahosīti.
palāte capana kāliṅge assakarājā vilopaṁ gāhāpetvā
attano nagaraṁ gato. nandaseno kāliṅgassa sāsanaṁ pesesi imāsaṁ
catunnaṁ rājadhītānaṁ dāyajjakoṭṭhāsaṁ pesetu sace na pesesi
kātabbamettha jānissāmāti. so taṁ sāsanaṁ sutvā bhītatasito

footnote: 1 adejjho. 2 yaṁ. 3 anosakkānaṁ. 4 abhejjhacittāni.

page number: 234

tāhi laddhabbadāyajjaṁ pesesi. tato paṭṭhāya samaggasaṁvāsaṁ
vasiṁsu.
satthā imaṁ dhammadesanaṁ āharitvā jātakaṁ samodhānesi tadā
kāliṅgarañño dhītaro imā daharabhikkhuniyo ahesuṁ nandaseno
sārīputto tāpaso pana ahamevāti.
cullakāliṅgajātakaṁ paṭhamaṁ
--------
mahāassārohajātakaṁ
adeyyesu dadaṁ dānanti idaṁ satthā jetavane viharanto
ānandattheraṁ ārabbha kathesi.
paccuppannavatthu heṭṭhā kathitameva. porāṇakapaṇḍitāpi
attano upakāravaseneva kariṁsūti vatvā idhāpi atītaṁ āhari.
atīte bodhisatto bārāṇasiyaṁ rājā hutvā dhammena rajjaṁ
kāresi dānaṁ deti sīlaṁ rakkhati. so paccantaṁ kuppitaṁ
vūpasamessāmīti balaparivuto gantvā parājito assaṁ abhirūhitvā
palāyamāno ekaṁ paccantagāmaṁ pāpuṇi. tattha tiṁsa janā rājasevakā
vasanti. te pātova gāmamajjhe sannipatitvā gāmakiccaṁ karonti.
tasmiṁ khaṇe rājā damakaṁ 1- assaṁ abhiruyha alaṅkatapaṭiyattova
gāmadvārena antogāmaṁ pāvisi. te kinnukho idanti bhītā
palāyitvā sakasakagehāni pavisiṁsu. eko panettha attano gehaṁ gantvā 2-

footnote: 1 vammitaṁ. 2 agantvā.

page number: 235

rañño paccuggamanaṁ katvā rājā kira paccantaṁ gatoti suyyati
kosi tvaṁ rājapuriso cārapurisoti 1-. rājapuriso sammāti. tenahi
ehīti rājānaṁ gehaṁ netvā attano pīṭhake nisīdāpetvā ehi
bhadde sahāyassa pāde dhovāti bhariyaṁ tassa pāde dhovāpetvā
attano balānurūpena āhāraṁ datvā muhuttaṁ vissamathāti sayanaṁ
paññapesi. rājā nipajji. itaro assassa sannāhaṁ mocetvā
caṅkamāpetvā udakaṁ pāyetvā piṭṭhiṁ telena makkhetvā tiṇaṁ adāsi.
evaṁ tayo cattāro divase rājānaṁ paṭijaggitvā gacchāmahaṁ
sammāti vutte puna rañño ca assassa ca kattabbayuttakaṁ sabbamakāsi.
rājā bhuñjitvā gacchanto ahaṁ samma mahāassāroho
nāma nagaramajjhe amhākaṁ gehaṁ sace kenaci kiccena nagaraṁ
āgacchasi dakkhiṇadvāre ṭhatvā dovārikaṁ mahāassāroho
kataragehe vasatīti vatvā dovārikaṁ gahetvā amhākaṁ gehaṁ gaccheyyāsīti
vatvā pakkāmi. balakāyopi rājānaṁ adisvāva bahinagare khandhāvāraṁ
bandhitvā ṭhito rājānaṁ disvā paccuggantvā parivāresi.
rājā nagaraṁ pavisanto dvārantare ṭhatvā dovārikaṁ pakkosāpetvā
mahājanaṁ paṭikkamāpetvā tāta eko paccantagāmavāsī maṁ
daṭṭhukāmo āgantvā mahāassārohassa kuhiṁ gehanti taṁ pucchissati
taṁ tvaṁ hatthe gahetvāva ānetvā maṁ dasseyyāsi tadā tvampi
sahassaṁ lacchasīti āha. so rājanivesanaṁ pāvisi. so nāgacchi.

footnote: 1 corapuriso.

page number: 236

tasmiṁ anāgacchante rājā tassa vasanagāme baliṁ vaḍḍhāpesi.
balimhi vaḍḍhite nāgacchi. evaṁ dutiyampi tatiyampi baliṁ
vaḍḍhāpesi. neva āgacchati. atha naṁ gāmavāsino
sannipatitvā āhaṁsu ayya tava assārohassa āgatakālato paṭṭhāya
mayaṁ balinā pīḷiyamānā sīsaṁ ukkhipituṁ na sakkoma gaccha tava
mahāassārohassa vatvā amhākaṁ baliṁ visajjāpehīti. sādhu gacchissāmi
na pana sakkā tucchahatthena gantuṁ mayhaṁ sahāyassa dve dārakā
atthi tesañca bhariyāya cassa sahāyakassa ca me nivāsanapārupanapilandhanāni
sajjethāti. sādhu sajjissāmāti te sabbaṁ paṇṇākāraṁ
sajjayiṁsu. so tañca attano ghare pakkapūvañcādāya gantvā
dakkhiṇadvāraṁ patvā dovārikaṁ pucchi kuhiṁ samma mahāassārohassa
gehanti. so ehi dassessāmi teti taṁ hatthe gahetvā rājadvāraṁ
gantvā dovāriko paccantagāmavāsiṁ gahetvā āgatoti paṭivedesi.
rājā sutvāva āsanā vuṭṭhāya mayhaṁ sahāyopi tena saddhiṁ āgatova
pavisatūti paccuggamanaṁ katvā disvāva naṁ parisajjitvā mayhaṁ
sahāyikā ca dārakā ca arogāti pucchitvā hatthe gahetvā mahātalaṁ
abhiruyha setacchattassa heṭṭhā rājāsane nisīdāpetvā aggamahesiṁ
pakkosāpetvā bhadde sahāyassapi me pāde dhovāti āha. sā
tassa pāde dhovi. rājā suvaṇṇabhiṅgārena udakamāsiñci.
devī pāde dhovitvā gandhatelena makkhesi. rājā kiṁ samma atthi
kiñci amhākaṁ khādanīyanti pucchi. so atthīti pasibbato pūve

page number: 237

nīharāpesi. rājā suvaṇṇataṭṭakena gahetvā tassa saṅgahaṁ karonto
mama sahāyena ānītaṁ khādathāti deviyā ca amaccānañca dāpetvā
sayampi khādi. itaro itarampi paṇṇākāraṁ dassesi. rājā tassa
saṅgahaṇatthaṁ kāsikavatthāni apanetvā tenābhatavatthayugaṁ nivāseti.
devīpi kāsikasāṭakañceva ābharaṇāni ca apanetvā tena ānītaṁ
sāṭakaṁ nivāsetvā ābharaṇāni pilandhi. atha naṁ rājā rājārahaṁ
bhojanaṁ bhojāpetvā ekaṁ amaccaṁ āṇāpesi gaccha imassa mama
karaṇaniyāmeneva massukammaṁ kāretvā gandhodakena nhāpetvā
satasahassagghanikaṁ kāsikavatthaṁ nivāsetvā rājālaṅkārena alaṅkārāpetvā
ānehīti. so tathā akāsi. rājā nagare bheriñcārāpetvā
amacce sannipātāpetvā setacchattassa majjhe jātihiṅgulaputtaṁ 1-
pātetvā upaḍḍharajjaṁ adāsi. te tato paṭṭhāya ekato
bhuñjanti pivanti sayanti. vissāso thiro ahosi kenaci
abhejjo. athassa rājā puttadāre pakkosāpetvā antonagare
nivesanaṁ māpetvā adāsi. te samaggā sammodamānā rajjaṁ
kārenti. athassa amaccā kujjhitvā rājaputtaṁ āhaṁsu kumāra
rājā etassa gahapatikassa upaḍḍharajjaṁ datvā tena saddhiṁ ekato
bhuñjati pivati dārake vandāpeti iminā katakammampi na jānāma
kiṁ karoti rājā mayaṁ lajjāma tvaṁ rañño kathehīti. so
sādhūti sampaṭicchitvā sabbantaṁ kathaṁ rañño ārocetvā mā evaṁ

footnote: 1 jātihiṅgulakasuttaṁ.

page number: 238

karohi mahārājāti. tāta ahaṁ yuddhaparājito tadāpi kahaṁ vasiṁ
api nu jānāthāti. jānāma devāti. ahaṁ etassa ghare vasanto
arogo hutvā āgantvā rajjaṁ kāremi evaṁ mama upakārino
kasmā sampattiṁ na dassāmīti. evaṁ vatvā bodhisatto tāta
yo hi adātabbayuttakassa deti dātabbayuttakassa na deti
so āpadaṁ patvā kiñci upakāraṁ na labhatīti dassento imā
gāthā āha
adeyyesu dadaṁ dānaṁ deyyesu nappavecchati
āpāsu byasanaṁ patto sahāyaṁ nādhigacchati
adeyayesu adadaṁ dānaṁ deyyesu yo pavecchati
āpāsu byasanaṁ patto sahāyaṁ adhigacchati
saññogasambhogavisesadassanaṁ
anariyadhammesu saṭhesu nassati
katañca ariyesu ca añjasesu 1-
mahapphalaṁ hoti aṇumpi tādisu
yo pubbe katakalyāṇo akā loke sudukkaraṁ
pacchā kayirā na vā kayirā accantaṁ pūjanārahoti.
tattha adeyyesūti pubbe akatupakāresu. deyyesūta
katupakāresu. nappavecchatīti nappaveseti na deti. āpāsūti
āpadāsu. byasananti dukkhaṁ. saññogasambhogavisesadassananti yo

footnote: 1 añjayesu.

page number: 239

mittena kato saññogo ca sambhogo ca tassa visesadassanaṁ
guṇadassanaṁ sukataṁ mayhaṁ imināti etaṁ sabbaṁ asuddhadhammattā
anariyadhammesu kerāṭikattā saṭhesu nassati vinassati. ariyesūti
attano kataguṇajānanena ariyesu parisuddhesu. añjasesūti teneva
kāraṇena ujubhūtesu akuṭilesu. aṇumpīti appamattakampi.
tādisūti ye tādisā puggalā honti ariyā ujū tesu appampi kataṁ
mahapphalaṁ hoti mahājutikaṁ mahāvipphāraṁ sukhettesu khittavījamiva
itarasmiṁ pana pāpe bahumpi kataṁ aggimhi khittavījamiva nassatīti
attho. vuttampi cetaṁ
yathāpi vījaṁ aggismiṁ dayhati na virūhati
evaṁ kataṁ asappurise nassati na virūhati
kataññumhi ca posamhi sīlavanteriyavuttine
sukhette viya vījāni kataṁ tahiṁ na nassatīti.
pubbe katakalyāṇoti paṭhamataraṁ upakāraṁ katvā ṭhito. akāti
akari ayaṁ loke sudukkaraṁ nāma akāsīti attho. pacchā kayirāti
so pacchā aññaṁ kiñci guṇaṁ karotu vā mā vā teneva paṭhamaṁ
katena guṇena. accantaṁ pūjanārahoti sabbaṁ sakkāraṁ sammānaṁ
arahatīti.
idaṁ pana sutvā neva amaccā na rājaputto puna kiñci
kathesīti.
satthā imaṁ dhammadesanaṁ āharitvā jātakaṁ samodhānesi tadā

page number: 240

paccantagāmavāsī ānando ahosi bārāṇasīrājā pana ahamevāti.
mahāassārohajātakaṁ dutiyaṁ
----------
ekarājajātakaṁ
anuttare kāmaguṇe samiddheti idaṁ satthā jetavane viharanto
aññataraṁ kosalarājasevakaṁ ārabbha kathesi.
paccuppannavatthu heṭṭhā seyyajātake kathitameva. idha pana
satthā na tvaññeva anatthena atthaṁ āhari porāṇakapaṇḍitāpi
attano anatthena atthaṁ āhariṁsūti vatvā atītaṁ āhari.
atīte bārāṇasīrañño upaṭṭhāko amacco rājantepure
dubbhi. rājā paccakkhato tassa dosaṁ disvā taṁ raṭṭhā pabbājesi.
so dubbhisenaṁ 1- nāma kosalarājānaṁ upaṭṭhahati. taṁ
sabbaṁ mahāsīlavajātake kathitameva. idha pana dubbhiseno mahātale
amaccamajjhe nisinnaṁ bārāṇasīrājānaṁ gāhāpetvā sikkāya
pakkhipāpetvā uttarummāre heṭṭhāsīsakaṁ olambāpesi. rājā
corarājānaṁ ārabbha mettaṁ bhāvetvā kasiṇaparikammaṁ katvā jhānāni
nibbattesi. bandhanaṁ chijji. tato rājā ākāse pallaṅkena
nisīdi. corarājassa sarīre dāho uppajji. dayhāmi dayhāmīti
bhūmiyaṁ aparāparaṁ parivattati. kimetanti evaṁ vutte mahārāja
tumhe evarūpaṁ dhammikarājānaṁ niraparādhaṁ dvārassa uttarummāre

footnote: 1 dabbasenaṁ.

page number: 241

heṭṭhāsīsakaṁ olambāpethāti vadiṁsu. tenahi vegena gantvā
mocetha nanti. purisā gantvā rājānaṁ ākāse pallaṅkena nisinnaṁ
disvā āgantvā dubbhisenassa kathesuṁ. so vegena gantvā taṁ
vanditvā khamāpetvā paṭhamaṁ gāthamāha
anuttare kāmaguṇe samiddhe
bhutvāna pubbe vasi ekarāja
sodāni dugge narakamhi khitto
nappajahe vaṇṇabalaṁ purāṇanti.
tattha vasīti vuṭṭho. ekarājāti bodhisattaṁ nāmenālapati.
sodānīti so tvaṁ idāni. duggeti visame. narakamhīti
āvāṭe. olambitaṭṭhānaṁ sandhāyetaṁ vuttaṁ. nappajahe
vaṇṇabalanti evarūpe visamaṭṭhāne khittopi porāṇakavaṇṇañca balañca
nappajahasīti pucchati.
taṁ sutvā bodhisatto sesagāthāyo abhāsi
pubbeva khantī ca tapo ca mayhaṁ
sampaṭṭhitā dubbhisena ahosi
tandāni laddhāna kathannu rāja
jahe ahaṁ vaṇṇabalaṁ purāṇaṁ
sabbaṁ kireva pariniṭṭhitāni
yasassinaṁ paññavantaṁ visayha
yaso ca laddhā purimaṁ uḷāraṁ

page number: 242

nappajahe vaṇṇabalaṁ purāṇaṁ
panujja dukkhena sukhaṁ janinda
sukhena vā taṁ dukkhamasayhasāhinaṁ 1-
ubhayattha santo abhinibbutattā
sukhe ca dukkhe ca bhavanti tulyāti.
tattha khantīti adhivāsanakhanti. tapoti tapacaraṇaṁ.
sampaṭṭhitāti icchitā abhipaṭṭhitā. dubbhisenāti taṁ nāmenālapati.
tandāni laddhānāti taṁ paṭṭhanaṁ idāni ahaṁ labhitvā. jaheti
kena kāraṇenāhaṁ jaheyyaṁ. yassa hi dukkhaṁ vā domanassaṁ vā
hoti so taṁ jaheyyāti dīpeti. sabbaṁ kireva pariniṭṭhitānīti
anussavavasena attano sampattiṁ dassento āha. idaṁ vuttaṁ
hoti sabbāneva mama kattabbakiccāni dānasīlauposathakammāni
pubbeyeva pariniṭṭhitāni. yasassinaṁ paññavantaṁ visayhāti parivārasampattiyā
yasassinaṁ paññāsampadāya paññavantaṁ asayhasāhitāya visayha.
evaṁ tīṇipetāni ālapanāneva. nanti panettha nipāto.
byañjanasiliṭṭhatāvasena ca takārassa anunāsikā paccetabbā.
yaso cāti yasameva. laddhā purimanti labhitvā purimaṁ pubbe
aladdhapubbaṁ. uḷāranti mahantaṁ. kilesavikkhambhanamettābhāvanāya
jhānuppattiyo sandhāyevamāha. nappajaheti evarūpaṁ yasaṁ
laddhā kiṁkāraṇā purāṇaṁ vaṇṇabalaṁ jahissāmīti attho.

footnote: 1 dukkhamasayhasāhi.

page number: 243

dukkhenāti tayā uppāditena nirayamhi khipanadukkhena mama rajjasukhaṁ
panuditvā. sukhena vā taṁ dukkhanti jhānasukhena vā taṁ dukkhaṁ panuditvā.
ubhayattha santoti ye santo honti mādisā te dvīsupi etesu
koṭṭhāsesu abhinibbutasabhāvā majjhattā sukhe ca dukkhe ca
bhavanti tulyā (ti) ekasadisā nibbikārāva hontīti.
idaṁ sutvā dubbhiseno bodhisattaṁ khamāpetvā tumhākaṁ rajjaṁ
tumheva karotha ahaṁ vo core paṭibāhissāmīti vatvā tassa
duṭṭhāmaccassa rājāṇaṁ kāretvā pakkāmi. bodhisattopi rajjaṁ
amaccānaṁ niyyādetvā isipabbajjaṁ pabbajitvā brahmalokaparāyano
ahosi.
satthā imaṁ dhammadesanaṁ āharitvā jātakaṁ samodhānesi tadā
dubbhiseno ānando ahosi bārāṇasīrājā pana ahamevāti.
ekarājajātakaṁ tatiyaṁ
------------
daddarajātakaṁ
imāni maṁ daddara tāpayantīti idaṁ satthā jetavane viharanto
ekaṁ kodhanaṁ ārabbha kathesi.
vatthu heṭṭhā kathitameva. tadā hi dhammasabhāyaṁ tassa kodhanabhāvakathāya
samuṭṭhitāya satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte taṁ bhikkhuṁ
pakkosāpetvā saccaṁ kira tvaṁ bhikkhu kodhanoti pucchitvā āma bhanteti

page number: 244

vutte na bhikkhave idāneva pubbepesa kodhanoyeva kodhanabhāvena
panassa porāṇakapaṇḍitā parisuddhanāgarājabhāve ṭhitāpi tīṇi vassāni
gūthabharitāya ukkārabhūmiyaṁ vasiṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
himavantappadese daddarapabbatapāde daddaranāgabhavanaṁ nāma atthi
tattha rajjaṁ kārentassa daddararañño 1- putto mahādaddaro nāma
ahosi. kaniṭṭhabhātā panassa culladaddaro nāma. so kodhano
pharuso nāgamāṇavake akkosanto paharanto vicarati. nāgarājā
tassa pharusabhāvaṁ ñatvā taṁ nāgabhavanato nīharāpetuṁ āṇāpesi.
mahādaddaro pana pitaraṁ khamāpetvā nivāresi. dutiyampi rājā
tassa kujjhi. dutiyampi khamāpesi. tatiyavāre pana tvaṁ maṁ imaṁ
anācāraṁ nīharāpentaṁ vāresi gacchatha dvepi tumhe imamhā
nāgabhavanā nikkhamitvā bārāṇasiyaṁ ukkārabhūmiyaṁ tīṇi vassāni vasathāti
nāgabhavanā nikkaḍḍhāpesi. te tattha gantvā vasiṁsu. atha te
ukkārabhūmiyaṁ udakapariyante gocaraṁ pariyesamāne gāmadārakā disvā
paharantā leḍḍudaṇḍādayo khipanti. ke ime puthulasīsā
sūcinaṅguṭṭhā udakamaṇḍūkabhakkhāti 2- ādīni vatvā akkosanti.
culladaddaro caṇḍapharusatāya tesaṁ taṁ avamānaṁ asahanto bhātika ime
dārakā amhe paribhavanti āsīvisabhāvaṁ no na jānanti ahaṁ etesaṁ
avamānaṁ sahituṁ na sakkomi nāsāvātena ne nāseyyāmīti bhātarā

footnote: 1 sūradaddararañño. 2 udakadeḍḍubhā.

page number: 245

saddhiṁ sallapanto paṭhamaṁ gāthamāha
imāni maṁ daddara tāpayanti
vācāduruttāni manussaloke
maṇḍūkabhakkhā udakantasevī
āsīvisaṁ maṁ avisā sapantīti.
tattha tāpayantīti dukkhāpenti. maṇḍūkabhakkhā udakantasevīti
maṇḍūkabhakkhāti ca udakantasevīti ca vadantā ete avisā
gāmadārakā maṁ āsīvisaṁ samānaṁ sapanti akkosantīti.
tassa vacanaṁ sutvā mahādaddaro sesagāthā abhāsi
sakā raṭṭhā pabbājito aññaṁ janapadaṁ gato
mahantaṁ koṭṭhaṁ kayirātha duruttānaṁ nidhetave
yattha posaṁ na jānanti jātiyā vinayena vā
na tattha mānaṁ kayirātha vasaṁ aññātake jane
videsavāsaṁ vasato jātavedasamenapi
khamitabbaṁ sapaññena api dāsassa tajjitanti.
tattha duruttānaṁ nidhetaveti yathā dhaññānaṁ nidhānatthāya mahantaṁ
koṭṭhaṁ katvā pūretvā kicce uppanne dhaññaṁ balañjenti evameva
videsaṁ gato antohadaye paṇḍito poso duruttānaṁ nidhānatthāya
mahantaṁ koṭṭhaṁ kayirātha tattha tāni duruttāni nidahitvā puna
attano pahonakakāle kattabbaṁ karissati. jātiyā vinayena vāti
ayaṁ khattiyo ayaṁ brāhmaṇoti vā sīlavā bahussuto

page number: 246

guṇasampannoti vā evaṁ yattha jātiyā vinayena vā na jānantīti attho.
mānanti evarūpaṁ maṁ lāmakavohārena voharanti na sakkaronti na
garukarontīti mānaṁ na kareyya. vasaṁ aññātake janeti attano
jātigottāni ajānantassa janassa santike vasanto. vasatoti vasatā.
ayameva vā pāṭho.
evante tattha tīṇi vassāni vasiṁsu. atha ne pitā pakkosāpesi.
te tato paṭṭhāya nīhaṭamānā jātā.
satthā imaṁ dhammadesanaṁ āharitvā saccāni pakāsesi.
saccapariyosāne kodhano bhikkhu anāgāmiphale patiṭṭhahi. tadā
culladaddaro kodhano bhikkhu ahosi. mahādaddaro pana ahamevāti.
daddarajātakaṁ catutthaṁ
-------
sīlavīmaṁsajātakaṁ
natthi loke raho nāmāti idaṁ satthā jetavane viharanto
kilesaniggahaṁ ārabbha kathesi.
vatthu ekādasanipāte pañcālajātake 1- āvibhavissati. ayaṁ
panettha saṅkhepattho. pañcasatā bhikkhū antojetavane vasantā
majjhimayāmasamanantare kāmavitakkaṁ vitakkayiṁsu. satthā sabbarattindivaṁ
sabbakāle yathā ekacakkhuko cakkhuṁ ekaputto puttaṁ cāmarī bālaṁ
appamādena rakkhati evaṁ niccakālaṁ bhikkhū oloketi. so

footnote: 1 pānīyajātake.

page number: 247

rattibhāge dibbacakkhunā jetavane olokento cakkavattirañño
antonivesane uppannacore viya te bhikkhū disvā gandhakuṭiṁ vivaritvā
ānandattheraṁ pakkositvā ānanda antokoṭisanthāre bhikkhū
sannipātetvā gandhakuṭidvāre āsanaṁ paññapehīti āha. so tathā
katvā satthu paṭivedesi. satthā paññattāsane nisīditvā
sabbasaṅgāhikavasena āmantetvā bhikkhave porāṇakapaṇḍitā pāpakaraṇe
raho nāma natthīti pāpaṁ na kariṁsūti vatvā tehi yācito atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto tattheva bārāṇasiyaṁ
disāpāmokkhassa ācariyassa santike pañcamāṇavasatānaṁ jeṭṭhako hutvā
sippaṁ uggaṇhati. ācariyassa vayappattā dhītā atthi. so
cintesi imesaṁ māṇavakānaṁ sīlaṁ vīmaṁsitvā sīlasampannasseva taṁ
dassāmīti. so ekadivasaṁ māṇave āmantetvā tātā mayhaṁ
dhītā vayappattā vivāhamassā karissāmi vatthālaṅkāraṁ laddhuṁ
vaṭṭati tumhe attano ñātakānaṁ apassantānaṁ thenetvā
vatthālaṅkāraṁ āharatha kenaci adiṭṭhameva gaṇhāmi dassetvā ābhataṁ
na gaṇhāmīti āha. te sādhūti sampaṭicchitvā tato paṭṭhāya
ñātakānaṁ apassantānaṁ thenetvā vatthapilandhanādīnī āharanti.
ācariyo ābhatābhataṁ visuṁ visuṁ ṭhapesi. bodhisatto na kiñci āhari.
atha naṁ ācariyo āha tvaṁ pana tāta gantvā na kiñci

page number: 248

āharasīti. āma ācariyāti. kasmā tātāti. tumhe kassaci
passantassa ābhataṁ na gaṇhatha ahampi pāpakammakaraṇe raho na passāmīti
dīpento imā dve gāthā āha
natthi loke raho nāma pāpakammaṁ pakubbato
passanti vanabhūtāni taṁ bālo maññate raho
ahaṁ raho na passāmi suññaṁ vāpi na vijjati
yattha suññaṁ 1- na passāmi asuññaṁ hoti taṁ mayāti.
tattha rahoti paṭicchannaṭṭhānaṁ. vanabhūtānīti vane nibbattabhūtāni.
taṁ bāloti taṁ pāpakammaṁ raho mayā katanti bālo maññati.
suññaṁ vāpīti yaṁ vā ṭhānaṁ sattehi suññaṁ tucchaṁ bhaveyya tampi
natthīti āha.
ācariyo tassa pasīditvā tāta na mayhaṁ gehe dhanaṁ natthi
ahaṁ pana sīlasampannassa dhītaraṁ dātukāmo ime māṇavake vīmaṁsanto
evamakāsiṁ mama dhītā tuyhaṁyeva anucchavikāti dhītaraṁ alaṅkaritvā
bodhisattassa adāsi. sesamāṇavake tumhehi ābhatābhataṁ tumhākaṁ
gehameva nethāti āha.
satthā iti kho bhikkhave te dussīlamāṇavā attano
dussīlatāya taṁ itthiṁ na labhiṁsu itaro paṇḍitamāṇavo
sīlasampannatāya labhīti vatvā abhisambuddho hutvā itarā dve gāthā
abhāsi

footnote: 1 aññaṁ.

page number: 249

dujjacco ca sujacco 1- ca caṇḍo 2- ca sukhavacchito 3-
vejjhasandho ca sīlī ca 4- te dhammaṁ jahumatthikā
brāhmaṇo ca kathaṁ jahe sabbadhammāna pāragū
yo dhammaṁ anupāleti dhitimā saccanikkamoti.
tattha dujjaccoti ādayo cha jeṭṭhakamāṇavā tesaṁ nāmaṁ gaṇhi.
avasesānaṁ nāmaṁ aggahetvā sabbasaṅgāhikavaseneva te dhammaṁ
jahumatthikāti āha. tattha teti sabbepi te māṇavā. dhammanti
itthīpaṭilābhasabhāvaṁ. jahumatthikāti jahuṁ atthikāti. ayameva vā
pāṭho. makāro pana byañjanasandhivasena vutto. idaṁ vuttaṁ
hoti sabbepi te māṇavā tāya atthikāva hutvā attano
dussīlatāya taṁ itthīpaṭilābhasabhāvaṁ jahiṁsu. brāhmaṇo cāti itaro
pana sīlasampanno brāhmaṇo. kathaṁ jaheti kena kāraṇena taṁ
itthīpaṭilābhaṁ jahissati. sabbadhammānanti imasmiṁ ṭhāne lokiyāni
pañca sīlāni aṭṭha sīlāni tīṇi sucaritāni sabbadhammā nāma
tesaṁ so pāragatoti pāragū. dhammanti vuttappakārameva dhammaṁ
yo pāleti rakkhati. dhitimāti sīlarakkhanadhitiyā samannāgato.
saccanikkamoti saccasabhāvabhūto 5- yathāvutte sīladhamme nikkamena
samannāgato.
satthā imaṁ dhammadesanaṁ āharitvā saccāni pakāsetvā jātakaṁ

footnote: 1 ajacco. 2 nando. 3 sukhavacchano. 4 vajjho addhuvasīlo ca. 5 sacce
footnote: sabhāvabhūte.

page number: 250

samodhānesi. saccapariyosāne tāni pañca bhikkhusatāni arahatte
patiṭṭhahiṁsu. tadā ācariyo sārīputto ahosi. paṇḍitamāṇavo
pana ahamevāti.
sīlavīmaṁsajātakaṁ pañcamaṁ
-------
sujātājātakaṁ
kiṁaṇḍakā ime devāti idaṁ satthā jetavane viharanto
mallikaṁ deviṁ ārabbha kathesi.
ekadivasaṁ kira rañño tāya saddhiṁ sirivivādo ahosi.
sayanakalahotipi vadantiyeva. rājā kujjhitvā tassā atthibhāvampi
na jānāti. mallikā devīpi satthā rañño mayi kuddhabhāvaṁ na
jānāti maññeti cintesi. satthāpi ñatvā imesaṁ samaggabhāvaṁ
karissāmīti pubbaṇhasamayaṁ nivāsetvā pattacīvaramādāya
pañcabhikkhusataparivāro sāvatthiyaṁ pavisitvā rājadvāraṁ agamāsi. rājā
tathāgatassa pattaṁ gahetvā nivesanaṁ pavesetvā paññattāsane
nisīdāpetvā buddhappamukhassa bhikkhusaṅghassa dakkhiṇodakaṁ datvā
yāgukhajjakaṁ āhari. satthā pattaṁ hatthena pidahitvā mahārāja kahaṁ
devīti āha. kiṁ bhante tāya attano yasena mattāyāti.
mahārāja sayameva yasaṁ datvā mātugāmaṁ ukkhipitvā tāya katassa
aparādhassa asahanaṁ nāma na yuttanti. rājā satthu vacanaṁ sutvā
taṁ pakkosāpesi. sā satthāraṁ parivisi. satthā aññamaññaṁ

page number: 251

samaggehi bhavituṁ vaṭṭatīti sāmaggīrasavaṇṇaṁ kathetvā pakkāmi.
tato paṭṭhāya ubho samaggasaṁvāsaṁ vasiṁsu. bhikkhū dhammasabhāyaṁ kathaṁ
samuṭṭhāpesuṁ āvuso satthā ekavacaneneva ubho samagge akāsīti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepāhaṁ
ete ekavādeneva samagge akāsinti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tasseva atthadhammānusāsako amacco ahosi. athekadivasaṁ rājā
mahāvātapānaṁ vivaritvā rājaṅgaṇaṁ olokayamāno aṭṭhāsi. tasmiṁ
khaṇe ekā paṇṇikadhītā abhirūpā paṭhamavaye ṭhitā badarapacchiṁ sīse
katvā badarāni gaṇhatha badarāni gaṇhathāti vadamānā rājaṅgaṇena
gacchati. rājā tassā saddaṁ sutvā paṭibaddhacitto hutvā
assāmikabhāvaṁ ñatvā pakkosāpetvā taṁ aggamahesiṭṭhāne ṭhapetvā
mahantaṁ yasaṁ adāsi. sā rañño piyā manāpā ahosi. athekadivasaṁ
rājā suvaṇṇataṭṭake badarāni gahetvā khādanto nisīdi.
sujātā devī rājānaṁ badarāni khādantaṁ disvā mahārāja kiṁ
nāmetaṁ tumhe khādathāti pucchantī paṭhamaṁ gāthamāha
kiṁaṇḍakā ime deva nikkhittā kaṁsamallake
upalohitakā vaggū taṁ me akkhāhi pucchitoti.
tattha kiṁaṇḍakāti kiṁphalāni nāmetāni parimaṇḍalavasena
pana aṇḍakāti āha. kaṁsamallaketi sovaṇṇataṭṭake.

page number: 252

upalohitakāti rattavaṇṇā. vaggūti pokkhā 1- nimmalā.
rājā kujjhitvā badarapakkabāṇijake paṇṇikagahapatikassa
dhīte attano kulasantakāni badarānipi na jānāsīti vatvā dve
gāthā abhāsi
yāni pure tuvaṁ devi bhaṇḍu nantakavāsinī
ucchaṅgahatthā pacināsi tassā te koliyaṁ phalaṁ
udayhate na ramati bhogā vippajahanti taṁ
tattheva taṁ paṭinetha yattha kolaṁ pacissatīti.
tattha bhaṇḍūti muṇḍasīsā hutvā. nantakavāsinīti jiṇṇapilotikanivatthā.
ucchaṅgahatthā pacināsīti aṭaviṁ pavisitvā aṅkusakena sākhaṁ
onāmetvā ocitocitaṁ hatthena gahetvā ucchaṅge pakkhipanavasena
ucchaṅgahatthā hutvā pacināsi ocināsi. tassā te
koliyaṁ phalanti tassā tava evaṁ pacinantiyā yaṁ mayaṁ idāni khādāma
idaṁ koliyaṁ kuladattiyaṁ phalanti attho. udayhate na ramatīti ayaṁ
jammī imasmiṁ rājakule vasamānā lohakumbhiyaṁ pakkhittā viya dayhati
nābhiramati. bhogāti rājabhogā imaṁ alakkhikaṁ vippajahanti. yattha
kolaṁ pacissatīti yattha gantvā puna badarameva pacinitvā vikkīṇantī
jīvitaṁ kappessati tattheva naṁ nethāti vadati.
bodhisatto ṭhapetvā maṁ añño ime samagge kātuṁ na
sakkhissati rājānaṁ saññāpetvā imissā anikkaḍḍhanaṁ karissāmīti

footnote: 1 vokkhā.

page number: 253

cintetvā catutthaṁ gāthamāha
honti hete mahārāja iddhippattāya nāriyā
khama deva sujātāya māssā kujjha rathesabhāti.
tassattho mahārāja ete evarūpā pamādadosā yasaṁ pattāya
nāriyā hontieva evarūpe uccaṭṭhāne ṭhapetvā idāni ettakassa
aparādhassa asahanaṁ na yuttaṁ tumhākaṁ tasmā khama deva etissā
sujātāya mā kujjhi rathesabha rathajeṭṭhakāti attho.
rājā tassa vacanena deviyā taṁ aparādhaṁ sahitvā yathāṭṭhāneyeva
ṭhapeti. tato paṭṭhāya ubho samaggasaṁvāsaṁ vasiṁsūti.
satthā imaṁ dhammadesanaṁ āharitvā jātakaṁ samodhānesi tadā
bārāṇasīrājā kosalarājā ahosi sujātā mallikā amacco
pana ahamevāti.
sujātājātakaṁ chaṭṭhaṁ
-------
palāsajātakaṁ
acetanaṁ brāhmaṇa asuṇantanti idaṁ satthā parinibbānamañce
nipanno ānandattheraṁ ārabbha kathesi.
so hāyasmā ajja rattiyā paccūsasamaye satthā parinibbāyissatīti
ñatvā ahañcamhi sekho sakaraṇīyo satthu ca me parinibbānaṁ
bhavissati pañcavīsati vassāni satthu kataṁ upaṭṭhānaṁ nipphalaṁ
bhavissatīti sokābhibhūto uyyānovarake kapisīsaṁ ālambitvā parodi.

page number: 254

satthā taṁ apassanto kahaṁ bhikkhave ānandoti pucchitvā tamatthaṁ
sutvā taṁ pakkosāpetvā ovaditvā katapuññosi tvaṁ ānanda
padhānamanuyuñja khippaṁ hohisi anāsavo mā cintayi idāni tayā
mama kataṁ upaṭṭhānaṁ kiṁkāraṇā nipphalaṁ bhavissati yassa te pubbe
sarāgādikālepi mama kataṁ upaṭṭhānaṁ nipphalaṁ nāhosīti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
bārāṇasito avidūre palāsarukkhadevatā hutvā nibbatti. tadā
bārāṇasīvāsino devatāmaṅgalikā ahesuṁ niccaṁ balīkaraṇādīsu payuttā.
atheko duggatabrāhmaṇo ahampekaṁ devataṁ paṭijaggissāmīti ekassa
unnatappadese ṭhitassa mahato palāsarukkhassa mūlaṁ samaṁ nittiṇaṁ
katvā parikkhipitvā vālukaṁ okīritvā sammajjitvā rukkhe
gandhapañcaṅgulikāni datvā mālāgandhadhūpehi pūjetvā dīpaṁ jāletvā sukhaṁ
sayathāti vatvā rukkhaṁ padakkhiṇaṁ katvā pakkamati. dutiyadivase
pātova gantvā sukhaseyyaṁ pucchati. athekadivasaṁ rukkhadevatā
cintesi ayaṁ brāhmaṇo ativiya maṁ paṭijaggati imaṁ brāhmaṇaṁ
vīmaṁsitvā yena kāraṇena maṁ paṭijaggi taṁ dassāmīti. sā tasmiṁ
brāhmaṇe āgantvā rukkhamūle sammajjante mahallakabrāhmaṇavesena
samīpe ṭhatvā paṭhamaṁ gāthamāha
acetanaṁ brāhmaṇa asuṇantaṁ
jāno ajānantaṁ imaṁ palāsaṁ

page number: 255

āraddhaviriyo dhuvaṁ appamatto
sukhaseyyaṁ pucchasi kissa hetūti.
tattha asuṇantanti acetanattāva asuṇantaṁ. jānoti tuvaṁ
jānamāno hutvā. dhuvaṁ appamattoti niccaṁ appamatto.
taṁ sutvā brāhmaṇo dutiyaṁ gāthamāha
dūre suto ceva brahāva rukkho
dese ṭhito bhūtanivāsarūpo
tasmā namassāmi imaṁ palāsaṁ
ye cettha bhūtā te ca dhanassa hetūti.
tattha dūre sutoti brāhmaṇa ayaṁ rukkho dūre suto
vissuto na āsannaṭṭhāneyeva pākaṭo. brahāvāti mahantova.
dese ṭhatoti unnate same bhūmippadese ṭhito. bhūtanivāsarūpoti
devatānivāsanasabhāvo addhā ettha mahesakkhā devatā nivuṭṭhā
bhavissati. te ca dhanassa hetūti imañca rukkhaṁ ye cettha rukkhe
nivuṭṭhabhūtā te ca dhanassa hetu namassāmi na nikkāraṇāti.
taṁ sutvā rukkhadevatā brāhmaṇassa pasannā ahaṁ brāhmaṇa
imasmiṁ rukkhe nivuṭṭhadevatā mā bhāyi dhanaṁ te dassāmīti taṁ
assāsetvā attano vimānadvāre mahantena devatānubhāvena ākāse
ṭhatvā itarā dve gāthā abhāsi
so te karissāmi yathānubhāvaṁ
kataññutaṁ brāhmaṇa pekkhamāno

page number: 256

kathaṁ hi āgamma sataṁ sakāse
moghā te assu pariphanditāni
yo tindurukkhassa paro pilakkho
parivārito pubbayañño uḷāro
tasseva mūlasmi nidhī nikhāto
adāyādo gaccha naṁ uddharāhīti.
tattha yathānubhāvanti yathāsatti yathābalaṁ. kataññutanti tayā
mayhaṁ kataṁ guṇaṁ jānanto taṁ attani vijjamānaṁ kataññutaṁ
pekkhamāno. āgammāti āgantvā. sataṁ sakāseti sappurisānaṁ
santike. moghāti moghāni. pariphanditānīti sukhasayanapucchanavasena
vācāphanditāni sammajjanādikaraṇena kāyaphanditāni ca tava kathaṁ
aphalāni bhavissanti. yo tindurukkhassāti yo eso tindukarukkhassa
parato pilakkharukkho ṭhitoti vimānadvāre ṭhitāva hatthaṁ pasāretvā
dasseti. parivāritoti ādīsu tassa pilakkharukkhassa mūle esa taṁ
rukkhamūlaṁ parikkhipitvā nihitatāya parivārito pubbe yiṭṭhayaññavasena
purimasāmikānaṁ uppannattā pubbayañño anekanidhikumbhībhāvena
mahantattā uḷāro bhūmiṁ khaṇitvā nihitattā nikhāto idāni
dāyādānaṁ abhāvato adāyādo. idaṁ vuttaṁ hoti esa etaṁ rukkhamūlaṁ
parikkhipitvā gīvāya gīvaṁ paharantīnaṁ nidhikumbhīnaṁ vasena mahānidhi nikhāto
assāmiko gaccha naṁ uddharitvā gaṇhāhīti.
evañcapana vatvā sā devatā brāhmaṇa tvaṁ etaṁ

page number: 257

uddharitvā gaṇhanto kilamissasi gaccha tvaṁ ahameva taṁ tava gharaṁ
netvā asukasmiñca asukasmiñca ṭhāne nidahissāmi tvaṁ yāvajīvaṁ
etaṁ dhanaṁ paribhuñjanto dānaṁ dehi sīlaṁ rakkhāhīti brāhmaṇassa
ovādaṁ datvā taṁ dhanaṁ attano ānubhāvena tassa ghare patiṭṭhāpesi.
satthā imaṁ dhammadesanaṁ āharitvā jātakaṁ samodhānesi tadā
brāhmaṇo ānando ahosi rukkhadevatā pana ahamevāti.
palāsajātakaṁ sattamaṁ
---------
javasakuṇajātakaṁ
akaramhāva te kiccanti idaṁ satthā veḷuvane viharanto
devadattassa akataññutaṁ ārabbha kathesi.
na bhikkhave idāneva pubbepi devadatto akataññūyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
himavantappadese rukkhakoṭṭakasakuṇo hutvā nibbatti. athekassa
sīhassa maṁsaṁ khādantassa aṭṭhi gale laggi. galo uddhumāyi. gocaraṁ
gaṇhituṁ na sakkoti. kharā vedanā vattanti. atha naṁ so sakuṇo
gocarapasuto disvā sākhāya nisinno kiṁ tvaṁ samma dukkhasīti pucchi.
so tamatthaṁ ācikkhi. ahaṁ te samma etaṁ aṭṭhiṁ apaneyyaṁ
bhayena pana te samma mukhaṁ pavisituṁ na visahāmi khādeyyāsi manti.
mā bhāyi samma nāhantaṁ khādāmi jīvitaṁ me dehīti. so

page number: 258

sādhūti taṁ passena nipajjāpetvā ko jānāti kiṁ me 1- bhavissatīti
cintetvā yathā mukhaṁ pidahituṁ na sakkoti tathā tassa adharoṭṭhe
ca uttaroṭṭhe ca daṇḍakaṁ ṭhapetvā mukhaṁ pavisitvā aṭṭhikoṭiṁ
tuṇḍena pahari. aṭṭhi patitvā gataṁ. so aṭṭhiṁ pātetvā
sīhassa mukhato nikkhamanto daṇḍakaṁ tuṇḍena paharitvā pātentova
nikkhamitvā sākhagge nilīyi. sīho nirogo hutvā ekadivasaṁ ekaṁ
vanamahisaṁ vadhitvā khādati. sakuṇo vīmaṁsissāmi nanti tassa
uparibhāge sākhāya nilīyitvā tena saddhiṁ sallapanto paṭhamaṁ gāthamāha
akaramhāva te kiccaṁ yaṁ balaṁ ahuvamhase
migarāja namo tyatthu api kiñci labhāmaseti.
tattha akaramhāva te kiccanti bho sīha mayampi tava ekaṁ
kiccaṁ akaramhā. yaṁ balaṁ ahuvamhaseti yaṁ amhākaṁ balaṁ ahosi
tena balena tato kiñci ahāpetvā akaramhāyevāti.
taṁ sutvā sīho dutiyaṁ gāthamāha
mama lohitabhakkhassa niccaṁ luddhāni kubbato
dantantaragato santo taṁ bahuṁ yampi jīvasīti.
taṁ sutvā sakuṇo itarā dve gāthā abhāsi
akataññumakattāraṁ katassa appaṭikārakaṁ
yasmiṁ kataññutā natthi niratthā tassa sevanā
yassa sammukhaciṇṇena mittadhammo na labbhati
anussuyamanakkosaṁ saṇikaṁ tamhā apakkameti.

footnote: 1 kiṁ pesa karissati.

page number: 259

tattha akataññunti kataguṇaṁ ajānantaṁ. akattāranti yaṁ kiñci 1-
akarontaṁ. sammukhaciṇṇenāti sammukhe katena guṇena.
anussuyamanakkosanti taṁ puggalaṁ na ussuyanto na akkosanto saṇikaṁ
tamhā puggalā apagaccheyyāti.
evaṁ vatvā so sakuṇo pakkāmi.
satthā imaṁ dhammadesanaṁ āharitvā jātakaṁ samodhānesi tadā
sīho devadatto ahosi sakuṇo pana ahamevāti.
javasakuṇajātakaṁ aṭṭhamaṁ
--------
chavakajātakaṁ
sabbaṁ idañca marikatanti idaṁ satthā jetavane viharanto
chabbaggiye bhikkhū ārabbha kathesi.
vatthu vinaye vitthārato āgatameva. ayaṁ panettha saṅkhepo.
satthā chabbaggiye pakkosāpetvā saccaṁ kira tumhe bhikkhave nīce
āsane nisīditvā ucce āsane nisinnassa dhammaṁ sāvethāti pucchitvā
evaṁ bhanteti vutte te bhikkhū garahitvā ayuttaṁ bhikkhave tumhākaṁ
mama dhamme agāravakaraṇaṁ porāṇakapaṇḍitā hi nīce āsane
nisīditvā bāhirakamantepi vācente garahiṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
caṇḍālayoniyaṁ nibbattitvā vayappatto kuṭumbaṁ saṇṭhapesi.

footnote: 1 sayaṁ kiñci.

page number: 260

tassa bhariyā ambadohaḷinī hutvā taṁ āha icchāmihaṁ sāmi ambaṁ
khāditunti. bhadde imasmiṁ kāle ambaṁ natthi aññaṁ kiñcipi
ambilaphalaṁ āharissāmīti. sāmi ambaṁ labhamānāva jīvissāmi
alabhamānāya me jīvitaṁ natthīti. so tassā paṭibaddhacitto kahaṁ
nukho ambaṁ labhissāmīti cintesi. tena kho pana samayena
bārāṇasīrañño uyyāne ambo dhuvaphalo ahosi. so tato
ambapakkaṁ āharitvā imissā dohaḷaṁ paṭippassambhessāmīti rattibhāge
uyyānaṁ gantvā ambaṁ abhirūhitvā 1- nilīno sākhāya sākhaṁ ambaṁ
olokento vicari. tassa tathā karontasseva ratti vibhāyi. so cintesi
sace idāni otaritvā gamissāmi disvā maṁ coroti gahessanti
rattibhāge gamissāmīti. athekaṁ viṭapaṁ abhirūhitvā nilīno acchi.
tadā bārāṇasīrājā purohitassa santike mante uggaṇhāti.
so uyyānaṁ pavisitvā ambarukkhamūle uccāsane nisīditvā ācariyaṁ
nīce āsane nisīdāpetvā mante uggaṇhi. bodhisatto upari
nisinno cintesi yāva adhammiko ayaṁ rājā yo uccāsane
nasīditvā mante uggaṇhāti brāhmaṇopi adhammiko yo nīcāsane
nisīditvā mante vāceti ahampi adhammiko yo mātugāmassa
vāhasā 2- mama jīvitaṁ agaṇetvā ambaṁ harāmīti avacanti. so
rukkhato otaranto ekaṁ olambanasākhaṁ gahetvā tesaṁ ubhinnampi
antare patiṭṭhāya mahārāja ahaṁ naṭṭho tvaṁ muḷho purohito

footnote: 1 āharitvā. 2 vasaṁ gantvā.

page number: 261

matoti āha. so raññā kiṁkāraṇāti puṭṭho paṭhamaṁ gāthamāha
sabbaṁ idañca 1- marikataṁ ubho dhammaṁ na passare
ubho pakatiyā cutā yo cāyaṁ mantajjhāpeti 2-
yo ca mantaṁ adhīyatīti.
tattha sabbaṁ idañca marikatanti yaṁ amhehi tīhi janehi kataṁ
sabbaṁ idaṁ kiccaṁ lāmakaṁ na mariyādaṁ adhammikaṁ. evaṁ attano
corabhāvaṁ tesañca mantesu agāravabhāvaṁ garahitvā puna itare
dveyeva garahanto ubho dhammaṁ na passareti ādimāha. tattha
ubhoti dvepi janā garukārārahaṁ porāṇakadhammaṁ na passanti tato
ca dhamme pakatito cutā. dhammo hi paṭhamuppattivasena pakati
nāma. vuttampi cetaṁ
dhammo have pāturahosi pubbe
pacchā adhammo udapādi loketi.
yo cāyanti yo ca ayaṁ nīcāsane nisīditvā mante sajjhāpeti
yo ca ucce nisīditvā adhīyatīti.
taṁ sutvā brāhmaṇo dutiyaṁ gāthamāha
sālīnaṁ odanaṁ bhuñje suci maṁsupasecanaṁ
tasmā etaṁ na sevāmi dhammaṁ isībhi sevitanti.
tassattho ahaṁ hi bho imassa rañño santakaṁ sālīnaṁ
odanaṁ suci paṇḍaraṁ nānappakārāya maṁsavikatiyā sittaṁ maṁsupasecanaṁ

footnote: 1 idaṁ carimavataṁ. 2 sajjhāpayati.

page number: 262

bhuñjāmi tasmā udare baddho hutvā etaṁ esitaguṇehi isīhi
sevitaṁ dhammaṁ na sevāmīti.
taṁ sutvā itaro dve gāthā abhāsi
paribbaja mahā loko pacantaññepi pāṇino
mā tvaṁ adhammo ācarito tasmā kumbhamivābhidā
dhiratthu taṁ yasalābhaṁ dhanalābhañca brāhmaṇa
yā vutti vinipātena adhammacaraṇena vāti.
tattha paribbajāti ito aññattha gaccha. mahāti ayaṁ loko
nāma mahā. pacantaññepīti imasmiṁ jambūdīpe aññepi pāṇino
pacanti na ayameveko rājā. tasmā kumbhamivāti pāsāṇo
ghaṭaṁ viya. idaṁ vuttaṁ hoti yaṁ tvaṁ aññattha agantvā idha
vasanto adhammaṁ ācarasi so adhammo evaṁ ācarito pāsāṇo
ghaṭaṁ viya mā taṁ bhindi. dhiratthūti gāthāya ayaṁ saṅkhepattho
brāhmaṇa yo esa evaṁ tava yasalābho dhanalābho ca dhiratthu taṁ
garahāma mayaṁ kasmā yasmāyaṁ tayā laddhalābho āyatiṁ apāyesu
vinipātanahetunā sampatti ca adhammacaraṇena jīvitavutti nāma hoti
yā cesā vutti iminā āyatiṁ vinipātena iminā adhammacaraṇena
vā nippajjati kiṁ tāya tena taṁ evaṁ vadāmāti.
athassa dhammakathāya rājā pasīditvā bho purisa kiṁjātikosīti
pucchi. caṇḍālo ahaṁ devāti. bho sace jātisampanno abhavissa
rajjante adassaṁ ito paṭṭhāya panāhaṁ divā rājā bhavissāmi tvaṁ

page number: 263

rattiṁ rājā hohīti attano kaṇṭhe pilandhanaṁ pupphadāmaṁ tassa gīvāyaṁ
pilandhāpetvā taṁ nagaraguttikaṁ akāsi. ayaṁ nagaraguttikānaṁ kaṇṭhe
rattapupphadāmapilandhanassa vaṁso. tato paṭṭhāya rājā tassovāde
ṭhatvā ācariyagāravaṁ katvā nīce āsane nisinno mante uggaṇhi.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi caṇḍālaputto pana ahamevāti.
chavakajātakaṁ navamaṁ
---------
sayhajātakaṁ
sasamuddaparisāsanti idaṁ satthā jetavane viharanto ukkaṇṭhitabhikkhuṁ
ārabbha kathesi.
so hi sāvatthiyaṁ piṇḍāya caranto ekaṁ abhirūpaṁ alaṅkataitthiṁ
disvā ukkaṇṭhito sāsane nābhirami. atha naṁ bhikkhū
bhagavato dassesuṁ. so bhagavatā saccaṁ kira tvaṁ bhikkhu ukkaṇṭhitoti
puṭṭho saccanti vatvā ko taṁ ukkaṇṭhāpesīti vutte tamatthaṁ
ārocesi. satthā kasmā tvaṁ evarūpe niyyānike sāsane
pabbajitvā ukkaṇṭhasi pubbe paṇḍitā purohitaṭṭhānaṁ labhantāpi
taṁ paṭikkhipitvā pabbajiṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
purohitassa brāhmaṇiyā kucchismiṁ paṭisandhiṁ gahetvā rañño puttena
saddhiṁ ekadivasaṁ vijāyi. rājā atthi nukho me koci puttena

page number: 264

saddhiṁ ekadivase jātoti amacce pucchi. atthi mahārāja
purohitassa puttoti. rājā taṁ āṇāpetvā dhātīnaṁ datvā
puttena saddhiṁ ekatova paṭijaggāpesi. ubhinnampi ābharaṇāni
ceva pānabhojanādīni ca ekasadisāneva ahesuṁ. te vayappattā
ekatova takkasilāyaṁ gantvā sabbasippāni uggaṇhitvā āgamiṁsu.
rājā puttassa uparajjaṁ adāsi. mahāyaso ahosi. tato
paṭṭhāya bodhisatto rājaputtena saddhiṁ ekatova khādati pivati
sayati. aññamaññaṁ vissāso thiro ahosi. aparabhāge
rājaputto pitu accayena rajje patiṭṭhāya mahāsampattiṁ anubhavi.
bodhisatto cintesi mayhaṁ sahāyo rajjaṁ anusāsati sallakkhitakkhaṇeyeva
kho pana mayhaṁ purohitaṭṭhānaṁ dassati kiṁ me gharāvāsena
pabbajitvā vivekamanubrūhissāmīti. so mātāpitaro vanditvā
pabbajjaṁ anujānāpetvā mahāsampattiṁ chaḍḍetvā ekakova
nikkhamitvā himavantaṁ pavisitvā manorame bhūmibhāge paṇṇasālaṁ māpetvā
isipabbajjaṁ pabbajitvā abhiññā ca samāpattiyo ca nibbattetvā
jhānakīḷaṁ kīḷanto vihāsi. tadā rājā taṁ anussaritvā mayhaṁ
sahāyo na paññāyati kuhiṁ soti pucchi. amaccā tassa
pabbajitabhāvaṁ ārocetvā ramaṇīye kira vanasaṇḍe vasatīti āhaṁsu.
rājā tassa vasanokāsaṁ pucchitvā sayhaṁ nāma amaccaṁ gaccha
sahāyaṁ me gahetvā ehi purohitaṭṭhānamassa dassāmīti āha.
so sādhūti sampaṭicchitvā bārāṇasito nikkhamma anupubbena

page number: 265

paccantagāmaṁ patvā tattha khandhāvāraṁ ṭhapetvā vanacarakehi saddhiṁ bodhisattassa
vasanokāsaṁ gantvā bodhisattaṁ paṇṇasāladvāre suvaṇṇapaṭimaṁ
viya nisinnaṁ disvā vanditvā ekamantaṁ nisīditvā katapaṭisanthāro
bhante rājā te purohitaṭṭhānaṁ dātukāmo āgamanaṁ icchatīti āha.
bodhisatto tiṭṭhatu purohitaṭṭhānaṁ ahaṁ sakalakāsikosalajambūdīparajjaṁ
cakkavattisirimeva vā labhantopi na icchissāmi 1- na hi
paṇḍitā sakiṁ jahite kilese puna gaṇhanti sakiṁ jahitaṁ hi
nuṭṭhakheḷasadisanti vatvā imā gāthā abhāsi
sasamuddaparisāsaṁ 2- mahiṁ sāgarakuṇḍalaṁ
na icche saha nindāya evaṁ sayha vijānāhi
dhiratthu taṁ yasalābhaṁ dhanalābhañca brāhmaṇa
yā vutti vinipātena adhammacaraṇena vā
api ce pattamādāya anāgāro paribbaje
sāeva jīvikā seyyo yā cādhammena esanā
api ce pattamādāya anāgāro paribbaje
aññaṁ ahiṁsayaṁ loke api rajjena taṁ varanti.
tattha sasamuddaparisāsanti parisāso vuccati parivāro
samuddaṁ parivāretvā ṭhitena cakkavāḷapabbatena saddhiṁ samuddasaṅkhātena
parivārena saddhimpīti attho. sāgarakuṇḍalanti sāgaramajjhe dīpavasena
ṭhitattā tassa kuṇḍalabhūtanti attho. nindāyāti

footnote: 1 gacchissāmi. 2 sasamuddapariyāyaṁ.

page number: 266

jhānasukhasampannaṁ pabbajjaṁ chaḍḍetvā issariyaṁ gaṇhīti imāya nindāya.
sayhāti taṁ nāmenālapati. vijānāhīti dhammaṁ jānāhi. yā
vutti vinipātenāti yā mahicchāvasena 1- laddhā yasalābhadhanalābhavutti
jhānasukhato attavinipātasaṅkhātena vinipātena ito gantvā
issariyamadamattassa adhammacaraṇena vā hoti taṁ vuttiṁ dhiratthu.
pattamādāyāti bhikkhābhājanaṁ gahetvā. anāgāroti ahaṁ
agāravirahito parakulesu careyyaṁ. sāeva jīvikāti sāeva me jīvikā
seyyo pavaratarā. yā cādhammenāti yā ca adhammena esanā.
idaṁ vuttaṁ hoti yā adhammena esanā tato esāva jīvikā
sundaratarāti. ahiṁsayanti aviheṭhento. api rajjenāti evaṁ paraṁ
aviheṭhetvā kapālahatthassa mama jīvitakappanaṁ rajjenāpi varaṁ uttamanti.
iti so punappunaṁ yācantampi taṁ paṭikkhipi. sayhopi tassa
manaṁ alabhitvā taṁ vanditvā gantvā tassa anāgamanabhāvaṁ rañño
ārocesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale
patiṭṭhahi. aparepi bahū sotāpattiphalādīni sacchikariṁsu. tadā rājā
ānando ahosi. sayho sārīputto. purohitaputto pana ahamevāti.
sayhajātakaṁ dasamaṁ
kāliṅgavaggo 2- paṭhamo

footnote: 1 purohitaṭṭhānavasena. 2 vivaravaggo.

page number: 267

pucimandavaggavaṇṇanā
-----------
pucimandajātakaṁ
uṭṭhehi cora kiṁ sesīti idaṁ satthā veḷuvane viharanto
āyasmantaṁ mahāmoggallānaṁ ārabbha kathesi.
there kira rājagahaṁ upanissāya araññakuṭikāya viharante eko
coro nagaradvāragāme ekasmiṁ gehe sandhiṁ chinditvā hatthasāraṁ
ādāya palāyitvā therassa kuṭipariveṇaṁ pavisitvā idha mayhaṁ
ārakkho bhavissatīti therassa paṇṇasālappamukhe nipajji. thero
tassa pamukhe sayitabhāvaṁ ñatvā tasmiṁ āsaṅkitaṁ katvā corasaṁsaggo
nāma na vaṭṭatīti nikkhamitvā mā idha re sayīti nīhari. coro
tato nikkhamitvā padaṁ mohetvā 1- palāyi. manussā ukkamādāya
corassa padānusārena tattha āgantvā tassa āgataṭṭhānaṭhitaṭṭhāna-
sayitaṭṭhānādīni disvā coro ito āgato idha ṭhito idha
nisinno iminā ṭhānena palāto na diṭṭho noti itocitoca
pakkhanditvā adisvāva paṭigatā. punadivase thero pubbaṇhasamayaṁ
rājagahaṁ piṇḍāya caritvā piṇḍapātapaṭikkanto veḷuvanaṁ gantvā taṁ
pavuttiṁ satthu ārocesi. satthā na kho moggallāna tvaññeva
āsaṅkitabbayuttakaṁ āsaṅki porāṇakapaṇḍitāpi āsaṅkiṁsūti vatvā

footnote: 1 mocetvā.

page number: 268

therena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
nagarassa susānavane nimbarukkhadevatā hutvā nibbatti. athekadivasaṁ
nagaradvāre gāme katakammacoro taṁ susānavanaṁ pāvisi. tadā pana
tattha nimbo ca assattho cāti dve jeṭṭhakarukkhā. coro
nimbarukkhamūle bhaṇḍakaṁ ṭhapetvā nipajji. aññasmiṁ pana kāle
core gahetvā nimbasūle uttāsenti. atha sā devatā cintesi
sace manussā āgantvā imaṁ coraṁ gahessanti imasseva nimbassa
sākhaṁ chinditvā sūlaṁ katvā etaṁ uttāsessanti evaṁ sante
rukkho nassissati handa naṁ ito nīharissāmīti. sā tena saddhiṁ
sallapantī paṭhamaṁ gāthamāha
uṭṭhehi cora kiṁ sesi ko attho supinena te
mā taṁ gahesuṁ rājāno gāme kibbisakārakanti.
tattha rājānoti rājapurise sandhāya vuttaṁ. kibbisakārakanti
dāruṇasāhasikacorakammakārakaṁ.
iti naṁ vatvā yāva rājapurisā na gaṇhanti tāva
aññattha gacchāti bhayāpetvā palāpesi. tasmiṁ pana gate
assatthadevatā dutiyaṁ gāthamāha
nanu 1- coraṁ gahessanti gāme kibbisakārakaṁ
kiṁ tattha pucimandassa vane jātassa tiṭṭhatoti.

footnote: 1 yannu.

page number: 269

tattha vane jātassa tiṭṭhatoti rukkho 1- vane jāto ceva ṭhito
ca. devatā 2- pana tattha nibbattattā rukkhasamudācāreneva samudācari.
taṁ sutvā nimbadevatā tatiyaṁ gāthamāha
na tvaṁ assattha jānāsi mama corassa cantaraṁ
coraṁ gahetvā rājāno gāme kibbisakārakaṁ
accenti 3- nimbasūlasmiṁ tasmiṁ me saṅkate manoti.
tattha assatthāti purimanayeneva tasmiṁ nibbattadevatā
samudācarati. mama corassa cantaranti mama ca corassa ca ekato
avasanakāraṇaṁ. accenti nimbasūlasmīnti imasmiṁ kāle rājāno
coraṁ nimbasūle āvuṇanti. tasmiṁ me saṅkate manoti tasmiṁ
kāraṇe mama cittaṁ saṅkati sace hi imaṁ sūle āvuṇissanti
vimānaṁ me nassissati atha sākhāya olambessanti vimāne me
kuṇapagandho bhavissati tenāhaṁ etaṁ palāpesinti.
evaṁ tāsaṁ devatānaṁ aññamaññaṁ sallapantānaññeva dhanasāmikā
ukkāhatthā padānusārenāgantvā corassa sayitaṭṭhānaṁ disvā
ambho idāni coro uṭṭhāya ca palāto na laddho no coro
sace alabhissāma imasseva naṁ nimbassa sūle vā āvuṇitvā
sākhāya vā olambitvā gamissāmāti vatvā itocitoca pakkhanditvā
coraṁ adisvāva gatā. tesaṁ sutvā assatthadevatā catutthaṁ
gāthamāha

footnote: 1 nimbo. 2 devataṁ. 3 appenti.

page number: 270

saṅkeyya saṅkitabbāni rakkheyyānāgataṁ bhayaṁ
anāgatabhayā dhīro ubho loke avekkhatīti.
tattha rakkheyyānāgataṁ bhayanti dve anāgatabhayāni diṭṭhadhammikañceva
samparāyikañca tesu pāpamitte parivajjento diṭṭhadhammikaṁ
rakkhati tīṇi duccaritāni parivajjento samparāyikaṁ rakkhati.
anāgatabhayāti anāgatabhayahetu taṁ bhayaṁ āsaṅkayamāno. dhīroti paṇḍito
puriso pāpamittasaṁsaggaṁ na karoti tīhi dvārehi duccaritaṁ na
carati. ubho loketi evaṁ bhāyanto hesa idhalokaparalokasaṅkhāte
ubho loke avekkhati oloketi saṅkayamāno idhalokabhayena
pāpamitte vajjeti paralokabhayena pāpakammaṁ na karoti.
satthā imaṁ dhammadesanaṁ āharitvā jātakaṁ samodhānesi tadā
assatthanibbattadevatā sārīputto ahosi nimbadevatā pana ahamevāti.
pucimandajātakaṁ paṭhamaṁ
------------
kassapamandiyajātakaṁ
api kassapa mandiyāti idaṁ satthā jetavane viharanto ekaṁ
mahallakabhikkhuṁ ārabbha kathesi.
sāvatthiyaṁ kira eko kulaputto kāmesu ādīnavaṁ disvā
satthu santike pabbajitvā kammaṭṭhāne anuyutto nacirasseva arahattaṁ
pāpuṇi. tassa aparabhāge mātā kālamakāsi. so mātu

page number: 271

accayena pitarañca kaniṭṭhabhātikañca pabbājetvā jetavane vasitvā
vassupanāyikasamaye cīvarapaccayassa sulabhataṁ sutvā ekaṁ gāmakāvāsaṁ
gantvā tayopi tattha vassaṁ upagantvā vuṭṭhavassā jetavanameva
āgamiṁsu. daharabhikkhu jetavanassāsannaṭṭhāne sāmaṇera theraṁ
vissāmetvā āneyyāsi ahaṁ puretaraṁ gantvā pariveṇaṁ
paṭijaggissāmīti jetavanaṁ pāvisi. mahallakatthero saṇikaṁ āgacchati.
sāmaṇero punappunaṁ sīsena uppīḷento viya gaccha gaccha bhanteti
taṁ balakkārena neti. thero tvaṁ maṁ avassaṁ ānesīti. puna
nivattitvā koṭito paṭṭhāya āgacchati. tesaṁ evaṁ aññamaññaṁ
kalahaṁ karontānaññeva sūriyo atthaṅgato andhakāro jāto.
itaropi pariveṇaṁ sammajjitvā udakaṁ upaṭṭhapetvā tesaṁ āgamanaṁ
apassanto ukkaṁ gahetvā paccuggantvā te āgacchante disvā
kiṁ cirāyitthāti pucchi. mahallako taṁ kāraṇaṁ kathesi. so te
dvepi vissāmetvā saṇikaṁ ānesi. taṁdivasaṁ buddhupaṭṭhānassa
okāsaṁ na labhi. atha naṁ dutiyadivase buddhupaṭṭhānaṁ āgantvā
vanditvā nisinnaṁ satthā kadā āgatosīti pucchi. hiyyo bhanteti.
hiyyo āgantvā ajja buddhupaṭṭhānaṁ karosīti. so āma
bhanteti vatvā taṁ kāraṇaṁ ācikkhi. satthā mahallakaṁ garahitvā
na esa idāneva evarūpaṁ kammaṁ karoti pubbepi akāsi idāni
pana tena tvaṁ kilamito pubbepi paṇḍite kilamesīti vatvā
tena yācito atītaṁ āhari.

page number: 272

atīte bārāṇasiyaṁ brahmadatte rajjaṁ kārente bodhisatto
kāsikanigame brāhmaṇakule nibbatti. tassa vayappattassa mātā
kālamakāsi. so mātu sarīrakiccaṁ katvā māsaḍḍhamāsaccayena
ghare vijjamānaṁ dhanaṁ dānaṁ datvā pitarañca kaniṭṭhabhātikañca gahetvā
himavantappadese devadattiyaṁ vakkalaṁ gahetvā isipabbajjaṁ pabbajitvā
uñchācariyāya mūlaphalāphalehi yāpento ramaṇīye vanasaṇḍe vasi.
himavante pana vassakāle acchinnadhāre deve vassante na sakkā
hoti kandamūlaṁ khaṇituṁ phalāphalāni ca paṇṇāni ca patanti.
tāpasā yebhuyyena himavantato otaritvā manussapathe vasanti.
tadāpi bodhisatto pitarañca kaniṭṭhañca gahetvā manussapathe vasitvā
puna himavante pupphitaphalite te ubho gahetvā himavante attano
assamapadaṁ āgacchanto assamassāvidūre sūriye atthaṅgate
tumhe saṇikaṁ āgaccheyyātha ahaṁ purato gantvā assamapadaṁ
jaggissāmīti vatvā te ohāya gato. khuddakatāpaso pitarā
saddhiṁ saṇikaṁ gacchanto taṁ kaṭippadese sīsena uppīḷento viya
gaccha gacchāti taṁ balakkārena neti. mahallako tvaṁ maṁ attano
ruciyā ānesīti puna nivattitvā koṭito paṭṭhāya āgacchati.
evaṁ tesaṁ kalahaṁ karontānaññeva andhakāro ahosi. bodhisattopi
paṇṇasālāyaṁ sammajjitvā udakaṁ upaṭṭhapetvā ukkamādāya paṭipathaṁ
āgacchanto te disvā ettakaṁ kālaṁ kiṁ karitthāti āha.
khuddakatāpaso pitarā katakāraṇaṁ kathesi. bodhisatto ubhopi te

page number: 273

saṇikaṁ netvā parikkhāraṁ paṭisāmetvā pitaraṁ nhāpetvā pādadhovana-
makkhanapiṭṭhisambāhanāni katvā aṅgārakapallaṁ upaṭṭhapetvā
paṭippassaddhakilamathaṁ pitaraṁ upanisīditvā tāta taruṇadārakā nāma
mattikabhājanasadisā muhutteneva bhijjanti sakiṁ bhinnakālato paṭṭhāya
puna na sakkā honti ghaṭetuṁ te akkosantāpi paribhāsantāpi
mahallakehi adhivāsetabbāti vatvā pitaraṁ ovadanto imā gāthāyo āha
api kassapa mandiyā yuvā sapati hanti vā
sabbantaṁ khamate dhīro paṇḍito taṁ titikkhati
sacepi santā vivadanti khippaṁ sandhiyare puna
bālā pattāva bhijjanti na te samathamajjhagū
ete bhiyyo samāyanti sandhi tesaṁ na jīrati
yo cādhipannaṁ jānāti yo ca jānāti desanaṁ
eso hi uttaritaro bhāravāho dhuraṁdharo
yo paresādhipannānaṁ sayaṁ sandhātumarahatīti.
tattha kassapāti pitaraṁ nāmenālapati. mandiyāti mandībhāvena
taruṇatāya. yuvā sapati hanti vāti taruṇadārako akkosatipi
paharatipi. dhīroti 1- vigatapāpo viriyoti vuccati. paññāya
samannāgatotipi attho 2-. itaraṁ pana imasseva vevacanaṁ. ubhayenāpi
sabbantaṁ bāladārakehi kataṁ aparādhaṁ mahallakadhīro paṇḍito sahati
titikkhatīti dasseti. sandhiyareti puna mittabhāvena sandhiyanti

footnote: 1 dhīroti dhikkitapāpo. 2 dhī vuccati paññā tāya samannāgatotipi attho.

page number: 274

ghaṭiyanti. bālā pattāvāti bālakā pana mattikapattāva bhijjanti.
na te samathamajjhagūti te bālakā appamattakampi vivādaṁ katvā veravūpasamanaṁ
na vindanti nādhigacchanti. ete bhiyyoti ete dve janā
bhinnāpi puna samāgacchanti. sandhīti mittasandhi. tesanti tesaṁyeva dvinnaṁ
na jīrati. yo cādhipannanti yo ca attano adhipannaṁ atikkantaṁ
aññasmiṁ katadosaṁ jānāti. desananti yo ca tena attadosaṁ
jānantenapi desitaṁ accayadesanaṁ paṭiggaṇhituṁ jānāti. yo
paresādhipannānanti yo paresaṁ adhipannānaṁ dosenābhibhūtānaṁ
aparādhakārakānaṁ. sayaṁ sandhātumarahatīti tesu akhamāpentesupi ehi
bhadramukha uddesaṁ gaṇha aṭṭhakathaṁ suṇa bhāvanamanuyuñja kasmā
paribāhirosīti evaṁ sayaṁ sandhātuṁ arahati mittabhāvaṁ ghaṭeti eso
evarūpo mettāvihārī uttaritaro mittabhārassa mittadhurāya ca vahanato
bhāravāhoti ca dhuraṁdharoti ca saṅkhyaṁ gacchatīti.
evaṁ bodhisatto pitu ovādaṁ adāsi. sopi tato pabhūti
danto ahosi sudanto.
satthā imaṁ dhammadesanaṁ āharitvā jātakaṁ samodhānesi tadā
pitā tāpaso mahallakatthero ahosi khuddakatāpaso sāmaṇero
pitu ovādadāyako pana ahamevāti.
kassapamandiyajātakaṁ dutiyaṁ
------------

page number: 275

khantivādijātakaṁ
yo te hatthe ca pāde cāti idaṁ satthā jetavane viharanto
ekaṁ kodhanaṁ bhikkhuṁ ārabbha kathesi.
vatthu heṭṭhā kathitameva. satthā pana taṁ bhikkhuṁ kasmā tvaṁ
akkodhanassa buddhassa sāsane pabbajitvā kodhaṁ karosi porāṇakapaṇḍitā
sarīre pahārasahasse patante hatthapādakaṇṇanāsāsu
chijjamānāsu parassa kodhaṁ na kariṁsūti vatvā atītaṁ āhari.
atīte bārāṇasiyaṁ kalāpu nāma kāsikarājā rajjaṁ kāresi.
tadā bodhisatto asītikoṭivibhave brāhmaṇakule nibbattitvā
kuṇḍalakumāro 1- nāma māṇavo hutvā vayappatto takkasilāyaṁ
sabbasippāni uggaṇhitvā kuṭumbaṁ saṇṭhapetvā mātāpitūnaṁ accayena
dhanarāsiṁ oloketvā imaṁ dhanaṁ uppādetvā mama ñātakā
aggahetvāva gatā mayā panetaṁ gahetvā gantuṁ vaṭṭatīti sabbaṁ dhanaṁ
viceyya dānavasena yo yaṁ arahati tassa taṁ datvā himavantaṁ
pavisitvā pabbajitvā phalāphalena yāpento ciraṁ vasitvā
loṇambilasevanatthāya manussapathaṁ gantvā anupubbena bārāṇasiṁ patvā
rājuyyāne vasi. punadivase nagare bhikkhāya caranto senāpatissa
nivesanadvāre sampāpuṇi. senāpati tassa iriyāpathe pasīditvā
anupubbena gharaṁ pavesetvā attano paṭiyāditabhojanaṁ bhojetvā
paṭiññaṁ gāhāpetvā tattheva rājuyyāne vasāpesi. athekadivasaṁ

footnote: 1 kuṇḍakakumāro.

page number: 276

kalāpu rājā surāmadamatto nāṭakaparivuto mahantena yasena
rājuyyānaṁ gantvā maṅgalasilāpaṭṭe sayanaṁ attharāpetvā ekissā
manāpāya itthiyā aṅke sayati. gītavāditanaccesu chekā
nāṭakitthiyo gītādīni payojayiṁsu. sakkassa devarañño viya
sampatti ahosi. rājā niddaṁ okkami. atha tā itthiyo
yassatthāya mayaṁ gītādīni payojayāma so niddaṁ upagato kinno
gītādīhīti vīṇādīni turiyāni tattha tattheva chaḍḍetvā uyyānaṁ
pakkantā pupphaphalapallavādīhi palobhiyamānā uyyāne abhiramiṁsu.
tadā bodhisatto tasmiṁ uyyāne supupphitasālamūle pabbajjāsukhena
vītināmento mattavaravāraṇo viya nisinno hoti. atha tā
itthiyo uyyānaṁ pakkantā caramānā taṁ disvā etha ayyo no
ekasmiṁ rukkhamūle pabbajito nisinno yāva rājā na pabujjhati
tāvassa santike kiñci suṇamānā nisīdissāmāti gantvā vanditvā
parivāretvā nisinnā amhākaṁ kathetabbayuttakaṁ kiñci kathethāti
vadiṁsu. bodhisatto tāsaṁ dhammaṁ kathesi. atha sā itthī aṅgaṁ
cāletvā rājānaṁ pabodhesi. rājā pabuddho tā apassanto
kahaṁ gatā vasaliyoti āha. etā mahārāja gantvā ekaṁ tāpasaṁ
parivāretvā nisīdiṁsūti. rājā kupito khaggaṁ gahetvā sīsampi
tassa kūṭajaṭilassa chindissāmīti vegena agamāsi. atha tā
itthiyo rājānaṁ kuddhaṁ āgacchantaṁ disvā tāsu vallabhatarā gantvā
rañño hatthā asiṁ gahetvā rājānaṁ vūpasamesuṁ. so āgantvā

page number: 277

bodhisattassa santike ṭhatvā kiṁvādī tvaṁ samaṇāti pucchi.
khantivādī mahārājāti. kā esā khanti nāmāti. akkosantesu
paharantesu paribhavantesu akujjhanabhāvoti. rājā passissāmidāni
te khantiyā atthibhāvanti coraghātakaṁ pakkosāpesi. so attano
cārittena pharasuñca kaṇṭakakasañca ādāya kāsāvanivāsano rattamālādharo
āgantvā rājānaṁ vanditvā kiṁ karomīti āha. imaṁ
coraduṭṭhatāpasaṁ gahetvā kaḍḍhitvā bhūmiyaṁ pātetvā kaṇṭakakasaṁ
gahetvā purato ca pacchato ca ubhosu passesu cāti catūsu
passesu dve pahārasahassāni dehīti. so tathā akāsi.
bodhisattassa chavi chijji cammaṁ chijji maṁsaṁ chijji lohitaṁ
paggharati. puna rājā kiṁvādī tvanti āha. khantivādī mahārāja
tvaṁ pana mayhaṁ cammantare khantīti maññasi na mayhaṁ cammantare
khanti tayā pana daṭṭhuṁ asakkuṇeyye hadayabbhantare mama khanti
patiṭṭhitā mahārājāti. puna coraghātako kiṁ karomīti pucchi.
imassa kūṭajaṭilassa ubho hatthe chindāti. so pharasuṁ gahetvā
gaṇṭhikāyaṁ ṭhapetvā hatthe chindi. atha naṁ pāde chindāti āha.
pādepi chindi. hatthapādakoṭīhi ghaṭacchiddehi lākhāraso viya
lohitaṁ paggharati. puna rājā kiṁvādīti pucchi. khantivādī mahārāja
tvaṁ pana mayhaṁ hatthapādakoṭīsūti maññasi natthesā ettha mayhaṁ
hi khanti gambhīraṭṭhāne hadayabbhantare patiṭṭhitāti. so kaṇṇanāsamassa
chindāti āha. itaro kaṇṇanāsaṁ chindi. sakalasarīre

page number: 278

lohitaṁ ahosi. puna kiṁvādī tvanti pucchi. mahārāja khantivādīti.
mā kho pana tvaṁ kaṇṇanāsikakoṭīsu patiṭṭhitā khantīti maññasi
mama khanti gambhīre hadayabbhantare patiṭṭhitāti. rājā kūṭajaṭila
tava khantiṁ tvameva ukkhipitvā nisīdāti bodhisattassa hadayaṁ pādena
paharitvā pakkāmi. tasmiṁ gate senāpati bodhisattassa sarīrato
lohitaṁ puñchitvā hatthapādakaṇṇanāsakoṭiyo sāṭakakaṇṇe katvā
bodhisattaṁ saṇikaṁ nisīdāpetvā vanditvā ekamantaṁ nisīditvā sace
bhante tumhe kujjhitukāmā tumhesu katāparādhassa rañño
kujjheyyātha mā aññesanti yācanto paṭhamaṁ gāthamāha
yo te hatthe ca pāde ca kaṇṇanāsañca chedayi
tassa kujjha mahāvīra mā raṭṭhaṁ vinassa idanti.
tattha mahāvīrāti mahāvīriya. mā raṭṭhaṁ vinassa idanti idaṁ
niraparādhaṁ kāsikaraṭṭhaṁ mā vināsehīti.
taṁ sutvā bodhisatto dutiyaṁ gāthamāha
yo me hatthe ca pāde ca kaṇṇanāsañca chedayi
ciraṁ jīvatu so rājā na hi kujjhanti mādisāti.
tattha mādisāti mama sadisā khantibalena samannāgatā paṇḍitā
ayaṁ maṁ akkosi paribhāsi paribhavi pahari chindi bhindīti na
kujjhantīti.
rañño uyyānā nikkhamantassa bodhisattassa cakkhupathaṁ
vijahanakāleyeva ayaṁ catunahutādhikadviyojanasatasahassabahalā mahāpaṭhavī

page number: 279

khalithaddhasāṭako 1- viya phalitā. avīcito jālā nikkhamitvā rājānaṁ
kuladattikena rattakambalena pārupantī viya gaṇhi. so uyyānadvāreyeva
paṭhaviṁ pavisitvā avīcimahāniraye patiṭṭhahi. bodhisatto
taṁdivasaṁyeva kālamakāsi. rājapurisā ca nāgarā ca gandhamālādīpadhūpahatthā
āgantvā bodhisattassa sarīrakiccaṁ kariṁsu. keci panāhaṁsu
bodhisatto puna himavantameva gatoti. taṁ abhūtaṁ.
ahu atītamaddhānaṁ samaṇo khantidīpano
taṁ khantiyāyeva ṭhitaṁ kāsirājā achedayi
tassa kammassa pharusassa vipāko kaṭuko ahu
yaṁ kāsirājā vedesi nirayamhi samappitoti
imā dvepi abhisambuddhagāthā.
tattha atītamaddhānanti atīte addhāne. khantidīpanoti
adhivāsanakhantisampanno. achedayīti mārāpesi. ekacce pana
therā bodhisattassa puna hatthapādā ghaṭitāti vadanti. taṁ
abhūtameva. samappitoti patiṭṭhito.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne kodhanobhikkhu anāgāmiphalaṁ sampāpuṇi.
tadā kalāpu kāsikarājā devadatto ahosi. senāpati sārīputto.
khantivādī tāpaso pana ahamevāti.
khantivādijātakaṁ tatiyaṁ

footnote: 1 palitthaddhasāṭako.

page number: 280

lohakumbhījātakaṁ
dujjīvitamajīvimhāti idaṁ satthā jetavane viharanto kosalarājānaṁ
ārabbha kathesi.
tadā kira kosalarājā rattibhāge catunnaṁ nerayikasattānaṁ
saddaṁ suṇi eko dukārameva bhaṇi eko sakāraṁ eko
nakāraṁ eko sokāramevāti. te kira atītabhave sāvatthiyaṁyeva
paradārikā rājaputtā ahesuṁ. te paresaṁ rakkhitagopitamātugāmesu
aparajjhitvā cittakeḷiṁ kīḷantā pāpakammaṁ katvā maraṇacakkena
chinnā sāvatthiyā sāmante catūsu lohakumbhīsu nibbattā saṭṭhivassasahassāni
tattha pacitvā uggatā lohakumbhīmukhavaṭṭiṁ disvā kadā
nukho imamhā dukkhā muccissāmāti cattāropi mahantena saddena
anupaṭipāṭiyā viraviṁsu. rājā tesaṁ saddaṁ sutvā maraṇabhayatajjito
nisinnakova aruṇaṁ uṭṭhāpesi. aruṇuggamanavelāya brāhmaṇā
āgantvā rājānaṁ sukhasayitaṁ pucchiṁsu. rājā kuto me ācariyā
sukhasayitaṁ ajjāhaṁ evarūpe cattāro bhiṁsanake sadde suṇinti.
brāhmaṇā hatthe vidhuniṁsu. kiṁ ācariyāti. sāhasikasaddā
mahārājāti. sappaṭikammā appaṭikammāti. kāmaṁ appaṭikammā
mayaṁ pana susikkhitā mahārājāti. kiṁ katvā paṭibāhissathāti.
mahārāja paṭikammaṁ mahantaṁ na sakkā kātuṁ mayaṁ pana
sabbacatukkayaññaṁ yajitvā vāressāmāti. tenahi khippaṁ cattāro hatthī
cattāro asse cattāro usabhe cattāro manusseti laṭukikasakuṇikā

page number: 281

ādiṁ katvā cattāro cattāro pāṇe gahetvā sabbacatukkayaññaṁ
yajitvā mama sotthibhāvaṁ karothāti. sādhu mahārājāti sampaṭicchitvā
yenattho taṁ gahetvā gantvā yaññāvāṭaṁ paccupaṭṭhapetvā bahū
pāṇe thūṇupanīte katvā bahumacchamaṁsaṁ khādissāma bahudhanaṁ
labhissāmāti ussāhappattā hutvā idaṁ laddhuṁ vaṭṭati idaṁ laddhuṁ
vaṭṭati devāti aparāparaṁ caranti. mallikā devī rājānaṁ
upasaṅkamitvā kinnukho mahārāja brāhmaṇā ativiya ussāhayantā 1-
vicarantīti pucchi. devi kiṁ tuyhaṁ iminā tvaṁ attano yasena
mattā pamattā dukkhaṁ pana amhākamevāti. kiṁ mahārājāti.
devi ahaṁ evarūpaṁ nāma asotapubbaṁ suṇiṁ tato imesaṁ saddānaṁ
sutattā kiṁ bhavissatīti brāhmaṇe pucchiṁ brāhmaṇā tumhākaṁ
mahārāja rajjassa vā bhogānaṁ vā jīvitassa vā antarāyo
paññāyati sabbacatukkena yaññaṁ yajitvā sotthibhāvaṁ karissāmāti
vadiṁsu te mayhaṁ vacanaṁ gahetvā yaññāvāṭaṁ katvā yena yenattho tassa
tassa kāraṇā āgacchantīti. kiṁ pana deva imesaṁ saddānaṁ nipphattiṁ
sadevake loke aggabrāhmaṇaṁ pucchasīti. ko eso devi sadevake
loke aggabrāhmaṇoti. mahāgotamo sammāsambuddhoti. devi
sammāsambuddho me na pucchitoti. tenahi taṁ gantvā pucchathāti.
rājā tassā vacanaṁ gahetvā bhuttapātarāso rathavaramabhiruyha jetavanaṁ
gantvā satthāraṁ vanditvā pucchi ahaṁ bhante rattibhāge cattāro

footnote: 1 umhāyantā.

page number: 282

sadde sutvā brāhmaṇe pucchiṁ te sabbacatukkayaññaṁ yajitvā
sotthiṁ karissāmāti vatvā yaññāvāṭe kammaṁ karonti tesaṁ
saddānaṁ sutattā kiṁ mayhaṁ bhavissatīti. na kiñci mahārāja
nerayikasattā dukkhaṁ anubhavantā evaṁ viraviṁsu na ime saddā
idāneva tayā evaṁ sutā porāṇakarājūhi sutāyeva te brāhmaṇe
pucchitvā pasughātayaññaṁ kattukāmā hutvā paṇḍitānaṁ kathaṁ sutvā
na kariṁsu paṇḍitā tesaṁ saddānaṁ antaraṁ kathetvā mahājanaṁ
visajjāpetvā sotthimakaṁsūti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
aññatarasmiṁ kāsikagāme brāhmaṇakule nibbattitvā vayappatto
kāme pahāya isipabbajjaṁ pabbajitvā jhānābhiññāyo uppādetvā
jhānakīḷaṁ kīḷanto himavante ramaṇīye vanasaṇḍe vasati. tadā
bārāṇasīrājā catunnaṁ nerayikānaṁ ime cattāro sadde sutvā bhītatasito
imināva niyāmena brāhmaṇehi tiṇṇaṁ antarāyānaṁ aññataro
bhavissati sabbacatukkayaññena taṁ vūpasamessāmāti vutte sampaṭicchi.
purohito brāhmaṇehi saddhiṁ yaññāvāṭaṁ paccupaṭṭhāpesi. mahājano
thūṇupanīto ahosi. tadā bodhisatto mettābhāvanaṁ purecārikaṁ
katvā dibbacakkhunā lokaṁ volokento imaṁ kāraṇaṁ disvā ajja
mayā gantuṁ vaṭṭati mahājanassa sotthi bhavissatīti iddhibalena
vehāsaṁ uppatitvā bārāṇasīrañño uyyāne otaritvā maṅgalasilāpaṭṭe
kāñcanarūpakaṁ viya nisīdi. tadā purohitassa jeṭṭhantevāsiko

page number: 283

ācariyaṁ upasaṅkamitvā nanu ācariya amhākaṁ vedesu paraṁ māretvā
sotthikaraṇaṁ nāma natthīti āha. purohito tvaṁ rājadhanaṁ mamāyasi
mayaṁ bahumacchamaṁsaṁ khādissāma dhanaṁ labhissāma tuṇhī hohīti taṁ
paṭibāhi. so nāhaṁ ettha sahāyo bhavissāmīti nikkhamitvā
rājuyyānaṁ gantvā bodhisattaṁ disvā vanditvā katapaṭisanthāro ekamante
nisīdi. bodhisatto kiṁ māṇava rājā dhammena rajjaṁ kāretīti pucchi.
bhante rājā dhammena rajjaṁ kāreti rattibhāge pana caturo sadde
sutvā brāhmaṇe pucchi brāhmaṇā sabbacatukkayaññaṁ yajitvā
sotthiṁ karissāmāti vadiṁsu rājā pasughātakammaṁ katvā attano
sotthiṁ kāretukāmo mahājano thūṇupanīto kinnukho bhante
tumhādisānaṁ sīlavantānaṁ tesaṁ saddānaṁ nipphattiṁ vatvā mahājanaṁ
maraṇamukhā mocetuṁ na vaṭṭatīti. māṇava rājā amhe na jānāti
mayampi taṁ na jānāma imesaṁ pana saddānaṁ nipphattiṁ jānāma
sace rājā amhe upasaṅkamitvā puccheyya rājānaṁ nikkaṅkhaṁ katvā
katheyyāmāti. tenahi bhante muhuttaṁ idheva hotha ahaṁ rājānaṁ
ānessāmīti. sādhu māṇavāti. so gantvā rañño tamatthaṁ
ārocetvā rājānaṁ ānesi. rājā bodhisattaṁ vanditvā
ekamantaṁ nisinno pucchi saccaṁ kira tumhe mayā sutasaddānaṁ
nipphattiṁ jānāthāti. āma mahārājāti. kathetha bhanteti.
mahārāja ete purimabhave paresaṁ rakkhitagopitesu dāresu cārittaṁ
āpajjitvā bārāṇasīsāmante catūsu lohakumbhīsu nibbattā

page number: 284

kuṭṭhite 1- khāralohudake pheṇuddehakaṁ paccamānā tiṁsavassasahassāni adho
gantvā bhūmitalaṁ āhacca uddhaṁ ārohantā tiṁsavassasahasseneva kālena
lohakumbhīmukhaṁ disvā bahi oloketvā cattāro janā catasso
gāthā paripuṇṇā katvā vattukāmāpi tathā kātuṁ asakkontā
ekekameva akkharaṁ katvā puna lohakumbhīsuyeva nimuggā tesu dukāraṁ
vatvā nimuggasatto evaṁ vattukāmo ahosi
dujjīvitamajīvimhā yesanno na dadāmhase
vijjamānesu bhogesu dīpaṁ nākamha attanoti
na ca sakkhīti vatvā bodhisatto attano ñāṇena taṁ gāthaṁ paripuṇṇaṁ
katvā kathesi. sesāsupi eseva nayo. tesu sakāraṁ vatvā
vattukāmassa ayaṁ gāthā
saṭṭhivassasahassāni paripuṇṇāni sabbaso
niraye paccamānānaṁ kadā anto bhavissatīti.
nakāraṁ vatvā vattukāmassa ayaṁ gāthā
natthi anto kuto anto na anto paṭidissati
tadā hi pakataṁ pāpaṁ mamaṁ tuyhañca mārisāti.
sokāraṁ vatvā vattukāmassa ayaṁ gāthā
sohaṁ nūna ito gantvā yoniṁ laddhāna mānusiṁ
vadaññū sīlasampanno kāhāmi kusalaṁ bahunti.
tattha dujjīvitanti tīṇi duccaritāni caranto dujjīvitaṁ

footnote: 1 kaṭhine.

page number: 285

lāmakajīvitaṁ jīvati nāma. sopi tadeva sandhāyāha dujjīvitamajīvimhāti.
yesanno na dadāmhaseti ye mayaṁ deyyadhamme ca paṭiggāhake
ca vijjamāneyeva na dānaṁ dadimhā. dīpaṁ nākamhāti attano
patiṭṭhaṁ na karimhā. sabbasoti sabbākārena. paripuṇṇānīti
anūnāni anadhikāni. paccamānānanti amhākaṁ imasmiṁ niraye
paccamānānaṁ. natthi antoti amhākaṁ asukakāle nāma mokkho bhavissatīti
evaṁ kālaparicchedo natthi. kuto antoti kena kāraṇena anto
paññāyissati. na antoti antaṁ daṭṭhukāmānampi no dukkhassa
anto na paṭidissati. tadā hi pakatanti tasmiṁ kāle mārisā
mamañca tuyhañca pakataṁ pāpaṁ pakaṭṭhaṁ atibahumeva kataṁ. tathā hi
pakatantipi pāṭho. tena kāraṇena kataṁ yenassa anto daṭṭhuṁ
na sakkāti attho. mārisāti mayā sadisāti. piyālapanametaṁ.
nūnāti ekaṁsaṭṭhe nipāto. so ahaṁ ito gantvā yoniṁ mānusiṁ
laddhā vadaññū sīlasampanno hutvā ekaṁseneva bahuṁ kusalaṁ karissāmīti
ayamettha attho.
iti bodhisatto ekamekaṁ gāthaṁ vatvā mahārāja so nerayikasatto
imaṁ gāthaṁ paripuṇṇaṁ katvā vattukāmo attano pāpassa
mahantatāya tathā kātuṁ nāsakkhi iti so attano kammavipākaṁ
anubhavanto viravi tumhākaṁ etassa saddassa savanapaccayā antarāyo
nāma natthi tumhe mā bhāyitthāti rājānaṁ saññāpesi. rājā
mahājanaṁ visajjāpetvā suvaṇṇabheriñcārāpetvā yaññāvāṭaṁ

page number: 286

viddhaṁsāpesi. bodhisatto mahājanassa sotthiṁ katvā katipāhaṁ vasitvā
tattheva gantvā aparihīnajjhāno brahmaloke nibbatti.
satthā imaṁ dhammadesanaṁ āharitvā jātakaṁ samodhānesi tadā
purohitassa māṇavo sārīputto ahosi tāpaso pana ahamevāti.
lohakumbhījātakaṁ catutthaṁ
-----------
maṁsajātakaṁ
pharusā vata te vācāti idaṁ satthā jetavane viharanto sārīputtattherena
pītavirecanānaṁ dinnarasapiṇḍapātaṁ ārabbha kathesi.
tadā kira jetavane ekacce bhikkhū sinehavirecanaṁ piviṁsu. tesaṁ
rasapiṇḍapātena attho hoti. gilānupaṭṭhākā rasabhattaṁ āharissāmāti
sāvatthiyaṁ pavisitvā odanīyagharavīthiyaṁ piṇḍāya caritvāpi rasabhattaṁ
alabhitvā nivattiṁsu. thero divātaraṁ piṇḍāya pavisamāno te
bhikkhū disvā kiṁ āvuso atipageva nivattitthāti pucchi. te
tamatthaṁ ārocesuṁ. thero tenahi ethāti te gahetvā tameva
vīthiṁ agamāsi. manussā pūretvā pūretvā rasabhattaṁ adaṁsu.
gilānupaṭṭhākā vihāraṁ āharitvā gilānānaṁ adaṁsu. te rasaṁ
paribhuñjiṁsu. athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso
thero kira pītavirecanānaṁ upaṭṭhāke rasabhattaṁ alabhitvā nikkhamante
gahetvā odanīyagharavīthiyaṁ caritvā bahurasapiṇḍapātaṁ pesesīti.
satthā āgantvā kāyanuttha bhikkhave etarahi kathāya sannisinnāti

page number: 287

pucchitvā imāya nāmāti vutte na bhikkhave idāneva
sārīputto varamaṁsaṁ labhi pubbepi muduvācā piyavacanaṁ vattuṁ chekā
paṇḍitā labhiṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
seṭṭhiputto ahosi. athekadivasaṁ eko migaluddako bahumaṁsaṁ labhitvā
yānakaṁ pūretvā vikkīṇissāmīti nagaraṁ āgacchati. tadā bārāṇasīvāsikā
cattāro seṭṭhiputtā nagarā nikkhamitvā ekasmiṁ maggasabhāge
ṭhāne kiñci diṭṭhaṁ sutaṁ samullapantā nisīdiṁsu. etesu
eko seṭṭhiputto taṁ maṁsayānakaṁ disvā etaṁ luddakaṁ maṁsakhaṇḍaṁ
āharāpemīti pucchi. gaccha āharāpehīti. so taṁ upasaṅkamitvā
are luddaka dehi me maṁsakhaṇḍanti āha. luddako paraṁ kiñci
yācantena nāma piyavacanena bhavitabbaṁ tayā kathitavācāya anucchavikaṁ
maṁsakhaṇḍaṁ labhissasīti vatvā paṭhamaṁ gāthamāha
pharusā vata te vācā maṁsaṁ yācanako asi
kilomasadisī vācā kilomaṁ samma dadāmi teti.
tattha kilomasadisīti pharusatāya kilomasadisī. kilomaṁ samma
dadāmi teti handa gaṇha idante vācāya sadisaṁ kilomaṁ dammīti
nīrasaṁ kilomakhaṇḍaṁ ukkhipitvā adāsi.
atha naṁ aparo seṭṭhiputto kinti vatvā yācasīti pucchi.
areti vatvāti. so ahampi naṁ yācissāmīti vatvā gantvā
jeṭṭhakabhātika maṁsakhaṇḍaṁ me dehīti āha. itaro tava vacanassa

page number: 288

anucchavikaṁ labhissasīti vatvā dutiyaṁ gāthamāha
aṅgametaṁ manussānaṁ bhātā loke pavuccati
aṅgassa sadisī vācā aṅgaṁ samma dadāmi teti.
tassattho imasmiṁ loke manussānaṁ aṅgasadisattā aṅgametaṁ
yadidaṁ bhātā bhaginīti tasmā tavesā aṅgasadisī vācāti etissā
anucchavikaṁ aṅgameva dadāmi teti.
evañca pana vatvā aṅgamaṁsaṁ ukkhipitvā adāsi. taṁ
aparo seṭṭhiputto kinti vatvā yācasīti pucchi. bhātikāti
vatvāti. so ahampi naṁ yācissāmīti vatvā gantvā tāta
maṁsakhaṇḍaṁ me dehīti āha. luddo tava vacanānurūpaṁ lacchasīti vatvā
tatiyaṁ gāthamāha
tātāti putto vadamāno kampeti hadayaṁ pitu
hadayassa sadisī vācā hadayaṁ samma dadāmi teti.
evañca pana vatvā hadayamaṁsena saddhiṁ madhuramaṁsaṁ ukkhipitvā
adāsi. taṁ catuttho seṭṭhiputto kinti vatvā yācasīti pucchi.
so tātāti vatvāti. so ahampi naṁ yācissāmīti vatvā gantvā
sahāya maṁsakhaṇḍaṁ me dehīti āha. luddo tava vacanānurūpaṁ
labhissasīti vatvā catutthaṁ gāthamāha
yassa gāme sakhā natthi yathāraññaṁ tatheva taṁ
sabbassa sadisī vācā sabbaṁ samma dadāmi teti.
tassattho yassa purisassa gāme sukhadukkhesu saha ayanato

page number: 289

sahāyasaṅkhāto sakhā natthi tassa taṁ ṭhānaṁ yathā amanussaṁ araññaṁ
tatheva hoti iti ayaṁ tava vācā sabbassa sadisīti sabbena
attano santakena vibhavena sadisī tasmā sabbameva idaṁ mama
santakaṁ maṁsayānakaṁ dadāmi teti.
evañca pana vatvā ehi samma sabbamevidaṁ maṁsayānakaṁ tava
gehaṁ harissāmīti āha. seṭṭhiputto tena yānakaṁ pājāpento
attano gharaṁ gantvā maṁsaṁ otārāpetvā luddassa sakkārasammānaṁ
katvā puttadārampi tassa pakkosāpetvā luddakammato apanetvā
attano kuṭumbamajjhe vasāpento tena saddhiṁ abhejjasahāyo hutvā
yāvajīvaṁ samaggasaṁvāsaṁ vasi.
satthā imaṁ dhammadesanaṁ āharitvā jātakaṁ samodhānesi tadā
luddako sārīputto ahosi sabbamaṁsalābhī seṭṭhiputto pana
ahamevāti.
maṁsajātakaṁ pañcamaṁ
---------
sasapaṇḍitajātakaṁ
satta me rohitā macchāti idaṁ satthā jetavane viharanto
sabbaparikkhāradānaṁ ārabbha kathesi.
sāvatthiyaṁ kireko kuṭumbiko buddhappamukhassa bhikkhusaṅghassa
sabbaparikkhāradānaṁ sajjetvā gharadvāre maṇḍapaṁ kāretvā buddhappamukhaṁ
bhikkhusaṅghaṁ nimantetvā susajjitamaṇḍape pavarāsane nisīdāpetvā

page number: 290

nānaggarasaṁ paṇītadānaṁ datvā puna svātanāya sattāhaṁ nimantetvā
sattame divase buddhappamukhānaṁ pañcannaṁ bhikkhusatānaṁ sabbaparikkhāraṁ
adāsi. satthā bhattakiccāvasāne anumodanaṁ karonto upāsaka
tayā pītisomanassaṁ kātuṁ vaṭṭati idañca dānaṁ nāma porāṇakapaṇḍitānaṁ
vaṁso porāṇakapaṇḍitā hi sampattayācakānaṁ jīvitaṁ
pariccajitvā attano maṁsampi adaṁsūti vatvā tena yācito atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
sasayoniyaṁ nibbattitvā araññe vasi. tassa pana araññassa
ekato pabbatapādo ekato nadī ekato paccantagāmo ahosi.
aparepissa tayo sahāyā ahesuṁ makkaṭo sigālo uddoti. te
cattāropi paṇḍitā ekato vasantā attano attano gocaraṭṭhāne
gocaraṁ gahetvā sāyaṇhasamaye ekato sannipatanti. sasapaṇḍito
dānaṁ dātabbaṁ sīlaṁ rakkhitabbaṁ uposathakammaṁ kātabbanti tiṇṇaṁ
janānaṁ ovādavasena dhammaṁ desesi. te tassa ovādaṁ
sampaṭicchitvā attano attano nivāsanagumbaṁ pavisitvā vasanti. evaṁ
kāle gacchante ekadivasaṁ bodhisatto ākāsaṁ oloketvā candaṁ
disvā sve uposathadivasoti ñatvā itare tayo āha sve
uposatho tumhepi tayo janā sīlaṁ samādiyitvā uposathikā hotha
sīle patiṭṭhāya dinnadānaṁ mahapphalaṁ hoti tasmā yācake sampatte
tumhe khāditabbāhārarasaṁ datvā khādeyyāthāti. te sādhūti

page number: 291

sampaṭicchitvā attano attano vasanaṭṭhānesu vasiṁsu. punadivase
tesu uddo pātova gocaraṁ pariyesissāmīti cintetvā gaṅgātīraṁ
gato. atheko bālisiko satta rohitamacche uddharitvā valliyāva
āvuṇitvā gaṅgātīre vālikaṁ viyūhitvā bālikāya paṭicchādetvā
puna macche gaṇhanto adhogaṅgaṁ gacchi. uddo macchagandhaṁ ghāyitvā
bālikaṁ viyūhitvā macche disvā nīharitvā atthi nukho etesaṁ
sāmikoti tikkhattuṁ ghosetvā sāmikaṁ apassanto vallīkoṭiṁ ḍaṁsitvā
netvā attano vasanagumbe ṭhapetvā velāyameva khādissāmīti
attano sīlaṁ āvajjento nipajji. sigālopi nikkhamitvā gocaraṁ
pariyesanto ekassa khettagopakassa kuṭiyaṁ dve maṁsasūlāni ekañca
godhaṁ ekañca dadhivārakaṁ disvā atthi nukho etassa sāmikoti
tikkhattuṁ ghosetvā sāmikaṁ adisvā dadhivārakassa uggahaṇarajjukaṁ gīvāyaṁ
pavesetvā maṁsasūle ca godhañca mukhena ḍaṁsitvā netvā attano
sayanagumbe ṭhapetvā velāyameva khādissāmīti attano sīlaṁ āvajjento
nipajji. makkaṭopi vanasaṇḍaṁ pavisitvā ambapiṇḍaṁ āharitvā
attano vasanaṭṭhānagumbe ṭhapetvā velāyameva khādissāmīti attano
sīlaṁ āvajjento nipajji. bodhisatto pana velāyameva nikkhamitvā
dabbatiṇāni khādissāmīti attano vasanagumbeyeva nipanno cintesi
mama santikaṁ āgatānaṁ yācakānaṁ tiṇāni dātuṁ na sakkā
tilataṇḍulādayopi mayhaṁ natthi sace mama santikaṁ yācako āgacchissati
attano sarīramaṁsaṁ dassāmīti. tassa sīlatejena sakkassa

page number: 292

bhavanaṁ uṇhākāraṁ dassesi. taṁ kira sakkassa āyukkhayena vā
uṇhaṁ hoti puññakkhayena vā aññasmiṁ vā mahānubhāve satte
taṁ ṭhānaṁ paṭṭhente dhammikasamaṇabrāhmaṇānaṁ sīlatejena. tadā
sīlatejena uṇhaṁ ahosi. so āvajjamāno imaṁ kāraṇaṁ ñatvā
sasarājaṁ vīmaṁsissāmīti paṭhamaṁ uddassa vasanaṭṭhānaṁ gantvā brāhmaṇavesena
aṭṭhāsi. brāhmaṇa kimatthaṁ āgatosīti vutte paṇḍita
sace kiñci āhāraṁ labheyyaṁ uposathiko hutvā samaṇadhammaṁ
kareyyanti. so sādhu dassāmi te āhāranti tena saddhiṁ
sallapanto paṭhamaṁ gāthamāha
satta me rohitā macchā udakā thalamubbhatā
idaṁ brāhmaṇa me atthi etaṁ bhutvā vane vasāti.
tattha thalamubbhatāti udakato thale ṭhapitā bālisikenāpi 1-
uddhaṭā. etaṁ bhutvāti etaṁ mama santakaṁ macchāhāraṁ pacitvā
bhuñjitvā samaṇadhammaṁ karonto ramaṇīye rukkhamūle nisinno imasmiṁ
vane vasāti.
brāhmaṇo pageva tāva hotu pacchā jānissāmīti sigālassa
santikaṁ gato tenāpi kimatthaṁ ṭhitosīti vutte tathevāha.
sigālo sādhu dassāmīti tena saddhiṁ sallapanto dutiyaṁ gāthamāha
dussa me khettapālassa rattiṁ bhattaṁ apābhataṁ
maṁsasūlā ca dve godhā ekañca dadhivārakaṁ

footnote: 1 kenāpi vā.

page number: 293

idaṁ brāhmaṇa me atthi etaṁ bhutvā vane vasāti.
tattha dussa meti yo esa mama avidūre khettapālo vasati
dussa amussāti attho. apābhatanti ābhataṁ ānītaṁ. maṁsasūlā
ca dve godhāti aṅgāre pakkāni dve maṁsasūlāni ca ekā ca
godhā. dadhivārakanti dadhivārako. idanti idaṁ ettakaṁ mama
atthi etaṁ sabbampi yathābhirucitena pākena pacitvā paribhuñjitvā
uposathiko hutvā ramaṇīye rukkhamūle nisīditvā samaṇadhammaṁ karonto
imasmiṁ vane vasāti attho.
brāhmaṇo pageva tāva hotu pacchā jānissāmīti
makkaṭassa santikaṁ gato tenāpi kimatthaṁ ṭhitosīti vutte tathevāha.
makkaṭo sādhu demīti tena saddhiṁ sallapanto tatiyaṁ gāthamāha
ambapakkudakaṁ sītaṁ sītacchāyaṁ manoramaṁ
idaṁ brāhmaṇa me atthi etaṁ bhutvā vane vasāti.
tattha ambapakkanti madhurāmbaphalaṁ. udakaṁ sītanti gaṅgāya
udakaṁ sītalaṁ. etaṁ bhutvāti brāhmaṇa etaṁ ambaphalaṁ paribhuñjitvā
sītalaṁ udakaṁ pivitvā yathārucite ramaṇīye rukkhamūle nisinno
samaṇadhammaṁ karonto imasmiṁ vanasaṇḍe vasāti.
brāhmaṇo pageva tāva hotu pacchā jānissāmīti sasapaṇḍitassa
santikaṁ gato tenāpi kimatthamāgatosīti vutte tathevāha.
taṁ sutvā bodhisatto somanassappatto brāhmaṇa suṭṭhu te
kataṁ āhāratthāya mama santikaṁ āgacchantena ajjāhaṁ mayā

page number: 294

adinnapubbaṁ dānaṁ dassāmi tvaṁ pana sīlavā pāṇātipātaṁ na karissasi
gaccha nānādārūni saṅkaḍḍhitvā aṅgāre katvā mayhaṁ ārocehi
ahaṁ attānaṁ pariccajitvā aṅgāramajjhe patissāmi mama sarīre
pakke tvaṁ maṁsaṁ khāditvā samaṇadhammaṁ kareyyāsīti tena saddhiṁ
sallapanto catutthaṁ gāthamāha
na sasassa tilaṁ atthi na muggā napi taṇḍulā
iminā agginā pakkaṁ mamaṁ bhutvā vane vasāti.
tattha mamaṁ bhutvāti yantaṁ ahaṁ aggiṁ karohīti vadāmi
iminā agginā pakkaṁ maṁ bhuñjitvā imasmiṁ vane vasa ekassa
sasassa sarīrannāma ekassa purisassa yāpanamattaṁ hotīti.
sakko tassa kathaṁ sutvā attano ānubhāvena ekaṁ aṅgārarāsiṁ
māpetvā bodhisattassa ārocesi. so dabbatiṇasayanato
uṭṭhāya tattha gantvā sace me lomantaresu pāṇakā atthi te
mā mariṁsūti tikkhattuṁ sarīraṁ vidhūnitvā sakalasarīraṁ dānamukhe datvā
laṅghitvā padumapuñje rājahaṁso viya pamuditacitto aṅgārarāsimhi
patati. so pana aggi bodhisattassa sarīre lomakūpamattampi uṇhaṁ
kātuṁ nāsakkhi. himagabbhe paviṭṭho viya ahosi. atha sakkaṁ
āmantetvā brāhmaṇa tayā kato aggi atisītalo mama sarīre
lomakūpamattampi uṇhaṁ kātuṁ na sakkoti kinnāmetanti āha.
paṇḍita nāhaṁ brāhmaṇo sakkohamasmi tava vīmaṁsanatthaṁ
āgatosmīti. sakka tvaṁ tāva tiṭṭha sakalopi ce lokasannivāso

page number: 295

maṁ dānena vīmaṁseyya neva me adātukāmattaṁ passeyyāti
bodhisatto sīhanādaṁ nadi. atha naṁ sakko sasapaṇḍita tava guṇo
sakalakappaṁ pākaṭo hotūti pabbataṁ pīḷetvā pabbatarasamādāya
candamaṇḍale sasalakkhaṇaṁ likhitvā bodhisattaṁ ānetvā tasmiṁ
vanasaṇḍe tasmiṁyeva vanagumbe taruṇadabbatiṇapiṭṭhe nipajjāpetvā attano
devalokameva gato. tepi cattāro paṇḍitā samaggā sammodamānā
sīlaṁ pūretvā uposathakammaṁ katvā yathākammaṁ gatā.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne sabbaparikkhāradāyako gahapati
sotāpattiphale patiṭṭhahi. tadā uddo ānando ahosi. sigālo
moggallāno. makkaṭo sārīputto. sakko anuruddho. sasapaṇḍito
pana ahamevāti.
sasapaṇḍitajātakaṁ chaṭṭhaṁ
-------------
matarodanajātakaṁ
matamatameva rodathāti idaṁ satthā jetavane viharanto aññataraṁ
sāvatthiyaṁ kuṭumbikaṁ ārabbha kathesi.
tassa kira bhātā kālamakāsi. so tassa kālakiriyāya
sokābhibhūto na nhāyati na bhuñjati na vilimpati pātova susānaṁ
gantvā sokappatto rodati. satthā paccūsasamaye lokaṁ volokento
tassa sotāpattiphalupanissayaṁ disvā imassa atītaṁ kāraṇaṁ

page number: 296

āharitvā sokaṁ vūpasametvā sotāpattiphalaṁ dātuṁ vaṭṭati ṭhapetvā
maṁ añño koci samattho natthi imassa mayā avassayena bhavituṁ
vaṭṭatīti punadivase pacchābhattaṁ piṇḍapātapaṭikkanto pacchāsamaṇaṁ
ādāya tassa gharadvāraṁ gantvā satthā āgatoti sutvā āsanaṁ
paññāpetvā pavisathāti kuṭumbikena vutto pavisitvā paññattāsane
nisīdi. kuṭumbikopi āgantvā satthāraṁ vanditvā ekamantaṁ
nisīdi. atha naṁ satthā kiṁ kuṭumbika cintesīti āha.
āma bhante mama bhātu matakālato paṭṭhāya cintemīti. āvuso
sabbe saṅkhārā aniccā bhijjitabbayuttakaṁ bhijjati tattha na
cintetabbaṁ porāṇakapaṇḍitāpi bhātari mate bhijjitabbayuttakaṁ
bhijjīti na cintayiṁsūti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
asītikoṭivibhave seṭṭhikule nibbatti. tassa vayappattassa mātāpitaro
kālamakaṁsu. tesu kālakatesu bodhisattassa bhātā kuṭumbaṁ
vicāresi. bodhisatto taṁ nissāya jīvati. so aparabhāge
tathārūpena byādhinā kālamakāsi. Ñātimittāmaccā sannipatitvā
bāhā paggayha kandanti rodanti. ekopi sakabhāvena saṇṭhātuṁ
nāsakkhi. bodhisatto pana neva kandati na rodati. manussā
passatha bho imassa bhātari mate mukhasaṅkocanamattampi natthi ativiya
thaddhahadayo dvepi koṭṭhāse ahameva bhuñjissāmīti bhātu maraṇaṁ
icchati maññeti bodhisattaṁ garahiṁsu. Ñātakāpi naṁ tvaṁ bhātari

page number: 297

mate na rodasīti garahiṁsuyeva. so tesaṁ vacanaṁ sutvā tumhe
attano andhabālabhāvena aṭṭha lokadhamme ajānantā mama bhātā
matoti rodatha ahampi marissāmi mampi ayampi marissatīti kasmā na
rodatha tumhepi marissatha attānampi mayampi marissāma marissāmāti
kasmā na rodatha sabbe saṅkhārā aniccā hutvā honti teneva
sabhāvena saṇṭhātuṁ samattho ekasaṅkhāropi natthi tumhe andhabālā
aññāṇatāya aṭṭha lokadhamme ajānitvā rodatha ahaṁ kimatthaṁ
rodissāmīti vatvā imā gāthā abhāsi
matamatameva rodatha na hi taṁ rodatha yo marissati
sabbeva sarīradhārino anupubbena jahanti jīvitaṁ
devā manussā catuppadā pakkhigaṇā uragā ca bhogino
yamhi 1- sarīre anissarā ramamānāva jahanti jīvitaṁ
evaṁ calitaṁ asaṇṭhitaṁ sukhadukkhaṁ manujesu apekkhiyaṁ
kanditaṁ ruṇataṁ 2- niratthakaṁ kiṁ vo sokaguṇābhikīrare
dhuttā soṇḍā ca akatā bālā sūrā ayogino
dhīraṁ maññanti bāloti ye dhammassa akovidāti.
tattha matamatamevāti matamataṁyeva. anupubbenāti attano attano
maraṇavāre sampatte paṭipāṭiyā jahanti jīvitaṁ na ekatova sabbe
maranti yadi evaṁ mareyyuṁ lokappavatti ucchijjeyya. bhoginoti
mahantena sarīrabhogena samannāgatā. ramamānāti tattha tattha

footnote: 1 asmiṁ. 2 kanditaruditaṁ.

page number: 298

nibbattā sabbepi ete devādayo sattā attano attano
nibbattaṭṭhāne abhiramamānāva anukkaṇṭhitāva jīvitaṁ jahanti. evaṁ
calitanti evaṁ tīsu bhavesu niccalabhāvassa ca saṇṭhitabhāvassa ca
abhāvā calitaṁ asaṇṭhitaṁ. kiṁ vo sokaguṇābhikīrareti kiṁkāraṇā
tumhe sokarāsī abhikīranti ajjhottharanti. dhuttā soṇḍā ca
akatāti itthīdhuttā surādhuttā akkhadhuttā ca surāsoṇḍā ca
bhattasoṇḍādayo soṇḍā ca akatavuḍḍhino 1- asikkhitakā ca.
bālāti bālyena samannāgatā avidū. sūrā ayoginoti
ayonisomanasikārena sūrā yogena ayuttatāya ayogino. ayodhinotipi
pāṭho. kilesamārena saddhiṁ yujjhituṁ asamatthāti attho. dhīraṁ
maññanti bāloti ye dhammassa akovidāti ye evarūpā dhuttādayo
aṭṭhavidhassa lokadhammassa akovidā te appamattakepi
dukkhadhamme uppanne anattamanā kandamānā rodamānā aṭṭha
lokadhamme tattato 2- ajānitvā ñātimaraṇādīsu akandantaṁ arodantaṁ
mādisaṁ dhīraṁ paṇḍitaṁ bālo ayaṁ na rodatīti maññantīti.
evaṁ bodhisatto tesaṁ dhammaṁ desetvā sabbepi te asoke
akāsi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne kuṭumbiko sotāpattiphale
patiṭṭhahi. tadā mahājanassa dhammaṁ desetvā

footnote: 1 akatabuddhino. 2 tattvato.

page number: 299

nissokabhāvakarapaṇḍito ahamevāti.
matarodanajātakaṁ sattamaṁ
-------------
kaṇavīrajātakaṁ
yantaṁ vasantasamayeti idaṁ satthā jetavane viharanto
purāṇadutiyikāya palobhanaṁ ārabbha kathesi.
vatthu indriyajātake āvibhavissati. satthā pana taṁ bhikkhuṁ
pubbe tvaṁ bhikkhu etaṁ nissāya asinā sīsacchedaṁ paṭilabhasīti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikagāme ekassa gahapatikassa ghare coranakkhattena jāto
vayappatto corakammaṁ katvā jīvitaṁ kappento loke pākaṭo ahosi
sūro nāgabalo. koci taṁ gaṇhituṁ nāsakkhi. so ekadivasaṁ
ekasmiṁ seṭṭhighare gharasandhiṁ chinditvā bahudhanaṁ āhari. nāgarā
rājānaṁ upasaṅkamitvā deva eko mahācoro nagaraṁ vilumpati taṁ
gaṇhāpethāti vadiṁsu. rājā tassa gahaṇatthāya nagaraguttikaṁ
āṇāpesi. so rattibhāge tattha tattha vaggabandhena manusse
ṭhapetvā taṁ sahoḍhaṁ 1- gaṇhāpetvā rañño ārocesi. rājā
sīsamassa chindāti nagaraguttikaññeva āṇāpesi. nagaraguttiko taṁ
pacchābāhuṁ bāḷhaṁ bandhanaṁ bandhāpetvā gīvāyassa rattakaṇavīramālaṁ

footnote: 1 sabhogaṁ.

page number: 300

laggitvā sīse iṭṭhakacuṇṇaṁ okīritvā catukke catukke kasāhi
taṁ pothento 1- kharassarena paṇavena āghātanaṁ neti.
imasmiṁ kira nagare vilopakārako coro gahitoti sakalanagaraṁ
saṅkhubhi. tadā bārāṇasiyaṁ sahassaṁ gaṇhantī sāmā nāma gaṇikā
hoti rājaballabhā pañcasatavaṇṇadāsīparivārā pāsādatale vātapānaṁ
vivaritvā ṭhitā taṁ niyyamānaṁ passi. so pana abhirūpo pāsādiko
ativiya sobhaggappatto devavaṇṇo sabbesaṁ matthakamatthakena
paññāyati. sāmā taṁ disvā paṭibaddhacittā hutvā kena
nukho upāyenāhaṁ imaṁ purisaṁ attano sāmikaṁ kareyyanti cintayantī
attheko upāyoti ñatvā attano atthakārikāya ekissā hatthe
nagaraguttikassa sahassaṁ pesesi ayaṁ coro sāmāya bhātā aññatra
sāmāya añño etassa nissayo natthi tumhe kira idaṁ sahassaṁ
gahetvā etaṁ visajjethāti. sā tathā akāsi. nagaraguttiko
ayaṁ coro pākaṭo na sakkā etaṁ visajjetuṁ aññaṁ pana
manussaṁ labhitvā imaṁ paṭicchannayānake nisīdāpetvā pesetuṁ sakkomīti
āha. sā gantvā tassā ārocesi. tadā paneko
seṭṭhiputto sāmāya paṭibaddhacitto devasikaṁ sahassaṁ deti. so
taṁdivasampi sūriyatthaṅgamanavelāya sahassaṁ gaṇhitvā taṁ gharaṁ agamāsi.
sāmāpi sahassabhaṇḍikaṁ gahetvā ūrūsu ṭhapetvā rodantī nisinnā
bhoti kiṁ etanti vutte sāmi ayaṁ coro mama bhātā ahaṁ

footnote: 1 tāḷāpento.

page number: 301

nīcaṁ kammaṁ karomīti mayhaṁ santikaṁ na eti nagaraguttikassa pahite
sahassaṁ labhamāno visajjessāmīti sāsanaṁ pesesi idāni imaṁ
sahassaṁ ādāya nagaraguttikassa santikaṁ gantuṁ na labhāmīti. so
tassā paṭibaddhacittatāya ahaṁ gamissāmīti āha. tenahi tayā
ābhatameva gahetvā gacchāhīti. so taṁ gahetvā nagaraguttikassa
gehaṁ gacchati. so taṁ seṭṭhiputtaṁ paṭicchannaṭṭhāne ṭhapetvā coraṁ
paṭicchannayāne nisīdāpetvā sāmāya pahiṇitvā ayaṁ coro raṭṭhe
pākaṭo samandhakāraṁ tāva hotu atha naṁ manussānaṁ paṭisallīnavelāya
ghātāpessāmāti apadesaṁ katvā muhuttaṁ vītināmetvā
manussesu paṭisallīnesu seṭṭhiputtaṁ mahantenārakkhena āghātanaṁ
netvā asinā sīsaṁ chinditvā sarīraṁ sūle āropetvā nagaraṁ
pāvisi. tato paṭṭhāya sāmā aññesaṁ hatthato kiñci na
gaṇhāti teneva saddhiṁ abhiramamānā vicarati. so cintesi sace
ayaṁ aññasmiṁ paṭibaddhacittā bhavissati mampi mārāpetvā teneva
saddhiṁ abhiramissati accantaṁ mittadubbhinī esā mayā idha
avasitvā khippaṁ palāyituṁ vaṭṭati gacchanto pana tucchahattho
agantvā etissā ābharaṇabhaṇḍikaṁ gahetvā gacchissāmīti cintetvā
ekadivasaṁ taṁ āha bhadde mayaṁ pañjare ṭhitā kukkuṭā viya niccaṁ
ghareyeva homa ekadivasaṁ uyyānakīḷaṁ kīḷissāmāti. sā sādhūti
sampaṭicchitvā khādanīyabhojanīyādiṁ sabbaṁ paṭiyādetvā sabbābharaṇapaṭimaṇḍitā
tena saddhiṁ paṭicchannayāne nisīditvā uyyānaṁ agamāsi.

page number: 302

so tattha tāya saddhiṁ kīḷanto idāni mayhaṁ palāyituṁ vaṭṭatīti
tāya saddhiṁ kilesaratiyā ramitukāmo viya ekaṁ kaṇavīragacchantaraṁ
pavisitvā taṁ āliṅganto viya nippīḷetvā visaññiṁ katvā pātetvā
sabbābharaṇāni omuñcitvā tassāyeva uttarāsaṅgena bandhitvā
bhaṇḍikaṁ khandhe ṭhapetvā uyyānavatiṁ laṅghitvā pakkāmi. sāpi
paṭiladdhasaññā uṭṭhāya paricārikānaṁ santikaṁ āgantvā ayyaputto
kahanti pucchi. na jānāma ayyeti. maṁ matāti saññāya
bhāyitvā palāto bhavissatīti anattamanā hutvā tatoyeva gehaṁ
gantvā mama piyasāmikassa adiṭṭhakālatova alaṅkatasayane na
sayissāmīti bhūmiyaṁ nipajji. tato paṭṭhāya manāpaṁ sāṭakaṁ na
nivāseti dve bhattāni na bhuñjati gandhamālādīni na paṭisevati.
yenakenaci upāyena ayyaputtaṁ pariyesetvā pakkosāpessāmīti
naṭake pakkosāpetvā sahassaṁ adāsi. kiṁ karoma ayyeti vutte
tumhākaṁ agamanaṭṭhānaṁ nāma natthi tumhe gāmanigamarājadhāniyo
carantā samajjaṁ katvā samajjamaṇḍale paṭhamameva imaṁ gītaṁ gāyeyyāthāti
naṭe sikkhāpentī paṭhamaṁ gāthaṁ vatvā tumhehi imasmiṁ
gītake gīte sace ayyaputto tasmiṁ parisabbhantare bhavissati
tumhehi saddhiṁ kathessati athassa mama arogabhāvaṁ vatvā taṁ
ādāya āgaccheyyātha no ce āgacchati sāsanaṁ peseyyāthāti
paribbayaṁ datvā naṭe uyyojesi. te bārāṇasito nikkhamitvā
tattha tattha samajjaṁ karontā ekaṁ paccantagāmaṁ agamiṁsu. sopi

page number: 303

coro palāyitvā tattha vasati. te tattha samajjaṁ karontā
paṭhamameva imaṁ gītakaṁ gāyiṁsu
yantaṁ vasantasamaye kaṇaveresu bhāṇusu
sāmaṁ bāhāya pīḷesi sā taṁ ārogyamabravīti.
tattha kaṇaveresūti kaṇavīresu. bhāṇusūti rattarattānaṁ pupphānaṁ
pabhāya sampannesu. sāmanti evaṁnāmikaṁ. pīḷesīti kilesaratiyā
ramitukāmo āliṅganto viya pīḷesi. sā tanti sā sāmā
arogā tvaṁ pana sā matāti saññāya bhīto palāyasi sā
attano ārogyaṁ abravi kathesi ārocesīti attho.
coro taṁ sutvā naṭaṁ upasaṅkamitvā tvaṁ sāmā jīvatīti vadasi
ahampi na saddahāmīti tena saddhiṁ sallapanto dutiyaṁ gāthamāha
ambho na kira saddheyyaṁ yaṁ vāto pabbataṁ vahe
pabbatañce vahe vāto sabbampi paṭhaviṁ vahe
yattha sāmā kālakatā sāmaṁ ārogyamabravīti.
tassattho ambho naṭa idaṁ kira na saddhātabbaṁ yaṁ vāto
tiṇapaṇṇāni viya pabbataṁ vaheyya sacepi vāto pabbataṁ vaheyya
sabbampi paṭhaviṁ vaheyya yathā cetaṁ saddaheyyaṁ tathā idanti.
yattha sāmā kālakatāti yā nāma sāmā kālakatā sāmaṁ
ārogyaṁ pucchatīti. kiṁkāraṇā asaddaheyyaṁ 1-. matā nāma na
kassaci sāsanaṁ pesentīti.

footnote: 1 saddheyyaṁ.

page number: 304

tassa vacanaṁ sutvā naṭo tatiyaṁ gāthamāha
na ceva sā kālakatā na ca sā aññamicchati
ekabhattā 1- kira sāmā tameva abhikaṅkhatīti.
tattha tameva abhikaṅkhatīti aññaṁ purisaṁ na icchati taññeva
ākaṅkhati icchati paṭṭhetīti.
taṁ sutvā coro sā jīvatu vā mā vā na tāya mayhaṁ
atthoti vatvā catutthaṁ gāthamāha
asanthutaṁ maṁ cirasanthutena
nimini sāmā adhuvaṁ dhuvena
mayāpi sāmā nimineyya aññaṁ
ito ahaṁ dūrataraṁ gamissanti.
tattha asanthutanti akatasaṁsaggaṁ. cirasanthutenāti cirakatasaṁsaggena.
niminīti parivattesi. adhuvaṁ dhuvenāti maṁ adhuvaṁ tena dhuvasāmikena
parivattetuṁ nagaraguttikassa sahassaṁ datvā maṁ gaṇhīti attho.
mayāpi sāmā nimineyya aññanti sāmā mayāpi aññaṁ sāmikaṁ
parivattetvā gaṇheyya. ito ahaṁ dūrataranti yattha na sakkā
tassā sāsanaṁ vā pavuttiṁ vā sotuṁ tādisaṁ dūrataraṭṭhānaṁ gamissaṁ
tasmā mama ito aññattha gatabhāvaṁ tassā ārocethāti
vatvā tesaṁ passantānaññeva daḷhataraṁ nivāsetvā vegena
palāyi.

footnote: 1 ekabhattakiṇī.

page number: 305

naṭā gantvā tena katakiriyaṁ tassā kathayiṁsu. sā vippaṭisārī
hutvā attano pakatiyāeva vītināmesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale
patiṭṭhahi. tadā seṭṭhiputto ayaṁ bhikkhu ahosi. sāmā
purāṇadutiyikā. coro pana ahamevāti.
kaṇavīrajātakaṁ 1- aṭṭhamaṁ
-----------
tittirajātakaṁ
susukhaṁ vata jīvāmīti idaṁ satthā kosambiyaṁ nissāya vadarikārāme
viharanto rāhulattheraṁ ārabbha kathesi.
vatthu heṭṭhā tipallatthajātake vitthāritameva. dhammasabhāyaṁ
pana bhikkhūhi āvuso rāhulo sikkhākāmo kukkuccako ovādakkhamoti
tassāyasmato guṇakathā samuṭṭhāpitā. satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepi rāhulo sikkhākāmo
kukkuccako ovādakkhamoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto takkasilāyaṁ sabbasippāni
uggaṇhitvā nikkhamma himavantappadese isipabbajjaṁ pabbajitvā abhiññā

footnote: 1 kaṇaverajātakaṁ.

page number: 306

ca samāpattiyo ca nibbattetvā jhānakīḷaṁ kīḷanto ramaṇīye
vanasaṇḍe vasitvā loṇambilasevanatthāya aññataraṁ paccantagāmaṁ
agamāsi. tatra naṁ manussā disvā pasannacittā aññatarasmiṁ
araññe paṇṇasālaṁ kāretvā paccayehi upaṭṭhahantā vāsesuṁ.
tadā tasmiṁ gāmake eko sākuṇiko ekaṁ dīpakatittiraṁ gahetvā
suṭṭhu sikkhāpetvā pañjare pakkhipitvā paṭijaggati. so taṁ
araññaṁ netvā tassa saddena āgatāgate tittire gahetvā jīvitaṁ
kappesi. atha so tittiro cintesi ekaṁ maṁ nissāya bahū
mama ñātakā nassanti mayhaṁ taṁ pāpanti nissaddo ahosi.
so tassa nissaddabhāvaṁ ñatvā veḷupesikāya taṁ sīse paharati.
tittiro dukkhāturatāya saddaṁ karoti. evaṁ so sākuṇiko taṁ
nissāya tittire gahetvā jīvitaṁ kappesi. atha so tittiro
cintesi ime marantūti mayhaṁ cetanā natthi paṭiccakammaṁ pana
maṁ phusati mayi saddaṁ akaronte ete nāgacchanti karonteyevāgacuchanti
āgatāgate ayaṁ gahetvā jīvitakkhayaṁ pāpesi atthi
nukho ettha mayhaṁ pāpaṁ natthīti. so tato paṭṭhāya ko
nukho me imaṁ kaṅkhaṁ chindeyyāti tathārūpaṁ paṇḍitaṁ upadhārento
carati. athekadivasaṁ so sākuṇiko bahū tittire gahetvā pacchiṁ
pūretvā pānīyaṁ pivissāmīti bodhisattassa assamaṁ gantvā taṁ
pañjaraṁ bodhisattassa santike ṭhapetvā pānīyaṁ pivitvā bālikātale
nipanno niddaṁ okkami. tittiro tassa niddokkamanabhāvaṁ ñatvā

page number: 307

mama kaṅkhaṁ imaṁ tāpasaṁ pucchissāmi jānanto me kathessatīti
pañjare nisinnoyeva taṁ pucchanto paṭhamaṁ gāthamāha
susukhaṁ vata jīvāmi labhāmi ceva bhuñjituṁ
paripantheva tiṭṭhāmi kā nu bhante gatī mamanti.
tattha susukhaṁ vatāti ahaṁ bhante imaṁ sākuṇikaṁ nissāya suṭṭhu
sukhaṁ jīvāmi. labhāmi cevāti yathārucitaṁ khādanīyaṁ bhojanīyaṁ bhuñjitumpi
labhāmi. paripantheva tiṭṭhāmīti apicakho yattha mama ñātakā
mama saddena āgatāgatā vinassanti tasmiṁ paripanthe tiṭṭhāmi. kā
nu bhanteti kā nukho bhante mama gati kā nipphatti bhavissatīti pucchi.
tassa pañhaṁ visajjento bodhisatto dutiyaṁ gāthamāha
mano ce te na paṇamati pakkhi pāpassa kammuno
apāvaṭassa bhadrassa na pāpamupalimpatīti.
tattha pāpassa kammunoti yadi tava mano pāpakammassatthāya
na paṇamati pāpakaraṇe ninno tappoṇo tappabbhāro na hoti.
apāvaṭassāti evaṁ sante pāpakammakaraṇatthāya apāvaṭassa
ussukkaṁ anāpannassa tava bhadrasseva sato pāpaṁ na upalimpati
na alliyatīti.
taṁ sutvā tittiro tatiyaṁ gāthamāha
ñātako no nisinnoti bahu āgacchate jano
paṭiccakammaṁ phusati tasmiṁ me saṅkate manoti.
tassattho bhante sacāhaṁ saddaṁ na kareyyaṁ ayaṁ tittirajano

page number: 308

na āgaccheyya mayi pana saddaṁ karonte ñātako no nisinnoti
ayaṁ bahu jano āgacchati taṁ āgataṁ luddo gahetvā jīvitakkhayaṁ
pāpento maṁ paṭicca nissāya etaṁ pāṇātipātakammaṁ phusati
paṭilabhati vindati tasmā maṁ paṭicca kate pāpe mama nukho etaṁ
pāpanti evaṁ me mano saṅkati kukkuccaṁ āpajjatīti.
taṁ sutvā bodhitatto catutthaṁ gāthamāha
na paṭiccakammaṁ phusati mano ce nappadussati
appossukkassa bhadrassa na pāpamupalimpatīti.
tassattho yadi tava pāpakiriyāya mano nappadussati tanninno
tappoṇo tappabbhāro na hoti evaṁ sante luddena āyasmantaṁ
paṭicca katampi kammaṁ taṁ na phusati na alliyati pāpakiriyāya hi
appossukkassa nirālayassa bhadrassa parisuddhassa sato tava
pāṇātipātacetanāya abhāvā taṁ pāpaṁ na upalimpati tava cittaṁ na
alliyatīti.
evaṁ mahāsatto tittiraṁ saññāpesi. sopi taṁ nissāya
nikkukkucco ahosi. luddo pavuddho bodhisattaṁ vanditvā pañjaraṁ
ādāya pakkāmi.
satthā imaṁ dhammadesanaṁ āharitvā jātakaṁ samodhānesi tadā
tittiro rāhulo ahosi tāpaso pana ahamevāti.
tittirajātakaṁ navamaṁ
-----------

page number: 309

sucajajātakaṁ
sucajaṁ vata na cajīti idaṁ satthā jetavane viharanto ekaṁ
kuṭumbikaṁ ārabbha kathesi.
so kira gāmake uddhāraṁ sodhessāmīti 1- bhariyāya saddhiṁ
tattha gantvā sodhetvā sakaṭaṁ āharitvā pacchā ānessāmāti
ekasmiṁ kule ṭhapetvā puna sāvatthiṁ gacchanto antarāmagge ekaṁ
pabbataṁ addasa. atha naṁ bhariyā āha sace sāmi ayaṁ pabta
suvaṇṇamayo bhaveyya dadeyyāsi pana me kiñcīti. kāsi tvaṁ na
kiñci dassāmīti. sā ca thaddhahadayo vatāyaṁ pabbate kira
sabbasuvaṇṇamaye jātepi mayhaṁ kiñci na dassatīti anattamanā ahosi. te
jetavanasamīpaṁ āgantvā pānīyaṁ pivissāmāti vihāraṁ pavisitvā pānīyaṁ
piviṁsu. satthāpi paccūsakāleyeva tesaṁ sotāpattiphalupanissayaṁ disvā
āgamanaṁ olokayamāno gandhakuṭipariveṇe nisīdi chabbaṇṇabuddharaṁsiyo
sojjento. tepi pānīyaṁ pivitvā āgantvā satthāraṁ vanditvā
basīdiṁsu. satthā tehi saddhiṁ paṭisanthāraṁ katvā kahaṁ gatatthāti
pucchi. amhākaṁ gāmake uddhāraṁ sodhanatthāya bhanteti. kiṁ
upāsike tava sāmiko tuyhaṁ hitaṁ paṭikaṅkhati upakārante karotīti.
bhante ahaṁ imasmiṁ sasinehā ayampi na mayi sasineho ajja mayā
pabbataṁ disvā sacāyaṁ suvaṇṇamayo pabbato assa kiñci me

footnote: 1 sādhessāmi.

page number: 310

dadeyyāsīti vutte kāsi tvaṁ na kiñci dassāmīti āha evaṁ
thaddhahadayo ayanti. upāsike evaṁ nāmesa vadati yadā pana
taṁ tava guṇaṁ sarati tadā sabbissariyaṁ detīti vatvā kathetha bhanteti
tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa sabbakiccakārako amacco ahosi. athekadivasaṁ rājā rājaputtaṁ 1-
upaṭṭhānaṁ āgacchantaṁ disvā ayaṁ mama antare dubbheyyāti taṁ
pakkosāpetvā tāta yāvāhaṁ jīvāmi tāva nagare vasituṁ na
lacchasi aññattha vasitvā mamaccayena rajjaṁ kārehīti āha.
so sādhūti pitaraṁ vanditvā jeṭṭhabhariyāya saddhiṁ nagarā nikkhamitvā
paccantaṁ gantvā araññe paṇṇasālaṁ māpetvā vanamūlaphalāphalena
yāpento vihāsi. aparabhāge rājā kālamakāsi. uparājā
nakkhattaṁ olokento tassa kālakatabhāvaṁ ñatvā bārāṇasiṁ
āgacchanto antarāmagge ekaṁ pabbataṁ addasa. atha naṁ bhariyā āha
sace deva ayaṁ pabbato suvaṇṇamayo assa dadeyyāsi me
kiñcīti. kāsi tvaṁ kiñci na dassāmīti. sā ahaṁ
imasmiṁ sinehena cajituṁ asakkontī araññaṁ pāvisiṁ ayañca evaṁ
vadeti ativiya thaddhahadayo rājā hutvā esa mayhaṁ kalyāṇaṁ
na karissatīti anattamanā ahosi. so āgantvā rajje patiṭṭhito
taṁ aggamahesiṭṭhāne ṭhapesi idaṁ yasamattakamevādāsi.

footnote: 1 puttaṁ uparājānaṁ.

page number: 311

uttariṁ pana sakkārasammāno natthi. tassā atthibhāvampi na jānāti.
bodhisatto ayaṁ devī imassa rañño upakārikā dukkhaṁ agaṇetvā
araññavāsaṁ vasi ayaṁ panetaṁ agaṇetvā aññāhi saddhiṁ
abhiramanto vicarati yathā esā sabbissariyaṁ labhati tathā karissāmīti
cintetvā ekadivasaṁ taṁ upasaṅkamitvā mahādevi mayaṁ tumhākaṁ
santikā piṇḍamattampi na labhāma kasmā amhesu pamajjittha
ativiya thaddhahadayāti āha. sā devī tāta sacāhaṁ attanā
labheyyaṁ tuyhampi dadeyyaṁ alabhamānā pana kiṁ dassāmi rājāpi
mayhaṁ idāni kinnāma dassati tāta so antarāmagge imasmiṁ
pabbate suvaṇṇamaye jāte mayhaṁ kiñci dassasīti vutte kāsi
tvaṁ na kiñci dassāmīti āha supariccajampi na pariccajīti. kiṁ
pana rañño santike imaṁ kathaṁ kathetuṁ sakkhissathāti. kiṁ na
sakkhissāmi tātāti. tenahi rañño santike ṭhito pucchissāmi
tumhe katheyyāthāti. sādhu tātāti. bodhisatto deviyā rañño
upaṭṭhānaṁ gantvā ṭhitakāle āha nanu ayye mayaṁ tumhākaṁ santikā
kiñcipi na labhāmāti. tāta ahaṁ labhamānā tuyhaṁ dadeyyaṁ
ahameva kiñci na labhāmi rājāpi idāni mayhaṁ kinnāma dassati
so hi araññato āgamanakāle ekaṁ pabbataṁ disvā sacāyaṁ
pabbato suvaṇṇamayo assa kiñci me dadeyyāsīti vutte
kāsi tvaṁ na kiñci dassāmīti vadati supariccajampi na pariccajīti
etamatthaṁ dīpentī paṭhamaṁ gāthamāha

page number: 312

sucajaṁ vata na caji vācāya adadaṁ giriṁ
kiñci tassa cajantassa 1- vācāya adadaṁ pabbatanti.
tattha sucajaṁ vatāti sukhena cajituṁ sakkuṇeyyampi na caji.
adadanti vacanamattenāpi pabbataṁ adadamāno. kiñci tassa
cajntassāti tassa me yācitassa taṁ cajantassa kiñci cajeyya. vācāya
adadaṁ pabbatanti sacāyaṁ mayā yācito mama vacanena suvaṇṇamayampi
hontaṁ taṁ pabbataṁ vācāya adadaṁ vacanamattena adassatthāti 2- attho.
taṁ sutvā rājā dutiyaṁ gāthamāha
yamhi kayirā tamhi vade yaṁ na kayirā na taṁ vade
akarontaṁ bhāsamānaṁ parijānanti paṇḍitāti.
tassattho yadeva hi paṇḍito puriso kāyena kareyya taṁ
vācāya vadeyya yampi na kayirā na taṁ vadeti. dātukāmova
dammīti vadeyya na adātukāmoti adhippāyo. kiṁkāraṇā. yo
hi dassāmīti vatvāpi pacchā na dadāti taṁ akarontaṁ kevalaṁ
musā bhāsamānaṁ. parijānanti paṇḍitāti ahaṁ 3- dassāmīti
vacanamattameva bhāsati na pana deti yaṁ 4- hi kho pana adinnampi
vacanamatteneva dinnaṁ hoti taṁ puretarameva laddhannāma bhavissatīti
evaṁ tassa musāvādibhāvaṁ paṇḍitā jānanti bālā pana
vacanamatteneva tussantīti.
taṁ sutvā devī rañño añjalimpaggahetvā tatiyaṁ gāthamāha

footnote: 1 acajantassa. 2 adadaṁ hoti. 3 ayaṁ. 4 yadi.

page number: 313

rājaputta namo tyatthu sacce dhamme ṭhitovasi
yassa te byasanaṁ patto saccasmiṁ ramatī manoti.
tattha sacce dhammeti vacīsacce sabhāvadhamme ca. byasanaṁ
pattoti yassa tava raṭṭhā pabbājanīyasaṅkhātaṁ byasanaṁ pattopi
mano saccasmiṁyeva ramatīti.
evaṁ rañño guṇakathaṁ kathayamānāya deviyā (taṁ) sutvā
bodhisatto tassa guṇaṁ pakāsento catutthaṁ gāthamāha
yā daliddī daliddassa aḍḍhā aḍḍhassa kittimā
sā hissa paramā bhariyā sahiraññassa itthiyoti.
tattha kittimāti kittisampannāti attho. sā hissa paramāti
yā daliddassa sāmikassa daliddakāle sayampi daliddī hutvā taṁ na
pariccaji. aḍḍhassāti aḍḍhakāle aḍḍhā hutvā sāmikameva
anuvattati samānasukhadukkhāva hoti sā hi assa paramā uttamā
bhariyā nāma. sahiraññassāti sahiraññassa pana issariye ṭhitassa
itthiyo hontiyeva anacchariyamevāti.
evañcapana vatvā bodhisatto ayaṁ mahārāja tumhākaṁ
dukkhitakāle araññe samānadukkhā hutvā vasi imissā sammānaṁ
kātuṁ vaṭṭatīti deviyā guṇaṁ kathesi. rājā tassa vacanena deviyā
guṇaṁ saritvā paṇḍita tava kathāyāhaṁ deviyā guṇaṁ anussarinti
vatvā tassā sabbissariyaṁ adāsi tayāhaṁ deviyā guṇaṁ sarāpitoti
bodhisattassa mahantaṁ sakkāraṁ adāsi.

page number: 314

satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne jāyapatikā sotāpattiphale patiṭṭhahiṁsu.
tadā bārāṇasīrājā ayaṁ kuṭumbiko ahosi. devī ayaṁ
upāsikā. paṇḍitāmacco pana ahamevāti.
sucajajātakaṁ dasamaṁ
pucimandavaggo dutiyo
----------

page number: 315

kuṭidūsakavaggavaṇṇanā
-----------
kuṭidūsakajātakaṁ
manussasseva te sīsanti idaṁ satthā jetavane viharanto
mahākassapattherassa paṇṇasālājhāmakaṁ daharabhikkhuṁ ārabbha kathesi.
vatthu rājagahe samuṭṭhitaṁ. tadā kira thero rājagahaṁ nissāya
araññakuṭiyaṁ viharati. dve tassa daharā upaṭṭhānaṁ karonti. tesu
eko therassa upakārako eko dubbaco 1- itarena kataṁ attanā
katasadisaṁ karoti tena mukhodakādīsu patiṭṭhāpitesu therassa
santikaṁ gantvā vanditvā bhante mayā udakaṁ ṭhapitaṁ mukhaṁ dhovathāti
ādīni vadati. tena kālasseva vuṭṭhāya therassa pariveṇe sammaṭṭhe
therassa nikkhamanavelāya itocitoca paharanto sakalapariveṇaṁ attanā
sammaṭṭhaṁ viya karoti. vattasampanno cintesi ayaṁ dubbaco
mayā kataṁ attanā katasadisaṁ karoti etassa kammaṁ 2- pākaṭaṁ
karissāmīti. tasmiṁ attano mañcake antogāme bhutvā āgantvā
niddāyanteyeva nhānodakaṁ tāpetvā piṭṭhikoṭṭhake ṭhapetvā
aññaṁ aḍḍhanāḷimattaṁ udakaṁ uddhane ṭhapesi. itaro pabujjhitvā
āgantvā usumaṁ uṭṭhahantaṁ disvā udakaṁ tāpetvā koṭṭhake

footnote: 1 dubbatto. 2 saṭhakammaṁ.

page number: 316

ßēhapitaṁ bhavissatīti therassa santikaṁ gantvā bhante nhānakoṭṭhake
udakaṁ ṭhapitaṁ nhāyathāti āha. thero nhāyissāmīti tena
saddhiṁyeva āgantvā koṭṭhake udakaṁ adisvā kahaṁ udakaṁ kahaṁ
udakanti pucchi. so vegena aggisālaṁ gantvā tucchabhājane uḷuṅkaṁ
otāresi. uḷuṅko tucchabhājanassa tale paṭihato gharāti
saddamakāsi. tato paṭṭhāya tassa uḷuṅkasaddakotveva nāmaṁ jātaṁ.
tasmiṁ khaṇe itaro piṭṭhikoṭṭhakato udakaṁ āharitvā nhāyatha
bhanteti āha. thero nhātvā āvajjento uḷuṅkasaddakassa
dubbacabhāvaṁ ñatvā taṁ sāyaṁ therupaṭṭhānaṁ āgataṁ ovadi āvuso
samaṇena nāma attanā katameva kataṁ meti vattuṁ vaṭṭati aññathā
sampajānamusāvādo hoti ito paṭṭhāya evarūpaṁ mā akāsīti.
so therassa kujjhitvā punadivase therena saddhiṁ piṇḍāya gāmaṁ na
pāvisi. thero itareneva saddhiṁ pāvisi. uḷuṅkasaddakopi therassa
upaṭṭhākakulaṁ gantvā bhante thero kahanti vutte aphāsukena
vihāreyeva nisinnoti vatvā kiṁ bhante laddhuṁ vaṭṭatīti vutte
idañca idañca dethāti gahetvā attano rucitaṭṭhānaṁ gantvā
bhuñjitvā vihāraṁ agamāsi. punadivase thero taṁ kulaṁ gantvā
nisīdi. manussā kiṁ bhante ayyassa aphāsukaṁ hiyyo kirattha
vihāreyeva nisinnā asukadaharassa hatthe āhāraṁ pesayimhā
āhāro paribhutto ayyenāti. thero tuṇhībhūtova bhattakiccaṁ
katvā vihāraṁ gantvā sāyaṁ therupaṭṭhānakāle āgataṁ āmantetvā

page number: 317

āvuso asukagāme nāma asukakule therassa idañca idañca laddhuṁ
vaṭṭatīti viññāpetvā kira te bhuttanti vatvā viññatti nāma
na vaṭṭati mā puna evarūpaṁ nāma anācāraṁ carāti āha. so
ettakena there āghātaṁ bandhitvā ayaṁ hiyyopi udakamattaṁ
nissāya mayā saddhiṁ kalahaṁ kari idāni panassa upaṭṭhākānaṁ gehe
mayā bhattamuṭṭhi bhuttāti asahanto puna kalahaṁ karoti jānissāmissa
kattabbayuttakanti punadivase there piṇḍāya paviṭṭhe muggaraṁ
gahetvā paribhogabhājanāni bhinditvā paṇṇasālaṁ jhāpetvā palāyi.
so jīvamānova manussapeto hutvā sussitvā kālaṁ katvā
avīcimahāniraye nibbatti. so tena kato anācāro mahājanassa majjhe
pākaṭo jāto. athekacce bhikkhū rājagahā sāvatthiyaṁ āgantvā
sampattaṭṭhāne sabhāgaṭṭhāne pattacīvaraṁ paṭisāmetvā satthu santikaṁ
gantvā vanditvā nisīdiṁsu. satthā tehi saddhiṁ paṭisanthāraṁ katvā
kuto āgatatthāti pucchi. rājagahā bhanteti. ko tattha
ovādadāyako ācariyoti. mahākassapatthero bhanteti. sukhaṁ
bhikkhave kassapassāti. āma bhante therassa sukhaṁ saddhivihāriko
panassa ovāde dinne kujjhitvā therepi piṇḍāya paviṭṭhe
muggaraṁ gahetvā paribhogabhājanāni bhinditvā therassa paṇṇasālaṁ
jhāpetvā palāyīti. taṁ sutvā satthā bhikkhave kassapassa
evarūpena bālena saddhiṁ caraṇato ekacariyāva seyyoti vatvā imaṁ
dhammapade gāthamāha

page number: 318

carañce nādhigaccheyya seyyaṁ sadisamattano
ekacariyaṁ daḷhaṁ kayirā natthi bāle sahāyatāti.
imañcapana vatvā puna te bhikkhū āmantetvā na bhikkhave
idāneva ceso kuṭidūsako pubbepi kuṭidūsakova na ca idāneva
ovādadāyakassa kujjhati pubbepi kujjhiyevāti vatvā tehi yācito
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
siṅgilasakuṇayoniyaṁ nibbattitvā vayappatto attano manāpaṁ anovassaṁ
kulāvakaṁ katvā himavantappadese vasati. atheko makkaṭo
vassakāle acchinnadhāre deve vassante sītapīḷito dante khādanto
bodhisattassāvidūre nisīdi. bodhisatto taṁ tathā kilantaṁ disvā
tena saddhiṁ sallapanto paṭhamaṁ gāthamāha
manussasseva te sīsaṁ hatthapādā ca bānara
atha kena nu vaṇṇena agārante na vijjatīti.
tattha vaṇṇenāti kāraṇena. agāranti tava nivāsanagehaṁ
kena kāraṇena natthīti pucchi.
taṁ sutvā bānaro dutiyaṁ gāthamāha
manussasseva me sīsaṁ hatthapādā ca siṅgila
yāhu seṭṭhā manussesu sā me paññā na vijjatīti.
tattha siṅgilāti taṁ sakuṇaṁ nāme nālapati. yāhu seṭṭhā
manussesūti yā manussesu seṭṭhāti kathenti sā mama

page number: 319

vicāraṇapaññā natthi sīsahatthapādakāyabalādīni loke appamāṇaṁ
vicāraṇapaññāva seṭṭhā sā mama natthi tasmā me agāraṁ na
vijjatīti.
taṁ sutvā bodhisatto itaraṁ gāthādvayamāha
anavaṭṭhitacittassa lahucittassa dubbhino
niccaṁ addhuvasīlassa sucibhāvo 1- na vijjati
so karassānubhāvaṁ tvaṁ vītivattassu sīliyaṁ
sītavātaparittāṇaṁ karassu kuṭikaṁ kapīti.
tattha anavaṭṭhitacittassāti appatiṭṭhitacittassa. dubbhinoti
mittadubbhissa. addhuvasīlassāti na sabbakālaṁ sīlarakkhanakassa.
so karassānubhāvaṁ tvanti so tvaṁ samma makkaṭa paññāya
uppādanatthaṁ ānubhāvaṁ balaṁ upādāya karohi. vītivattassu sīliyanti
attano dussīlabhāvasaṅkhātaṁ sīliyaṁ atikkamitvā sīlavā hohi.
kuṭikanti sītavātassa parittāṇasamatthaṁ attano kuṭikaṁ kulāvakaṁ ekaṁ
vasanāgārakaṁ karohīti.
makkaṭo cintesi ayaṁ tāva attano anovassakaṭṭhāne
nisinnabhāvena maṁ paribhāsati 2- na nisīdāpessāmi naṁ imasmiṁ kulāvaketi.
tato bodhisattaṁ gaṇhitukāmo pakkhandi. bodhisatto uppatitvā
aññattha gato. makkaṭo kulāvakaṁ viddhaṁsitvā cuṇṇavicuṇṇaṁ
katvā pakkāmi.

footnote: 1 sukhabhāvo. 2 paribhavati.

page number: 320

satthā imaṁ dhammadesanaṁ āharitvā jātakaṁ samodhānesi tadā
makkaṭo kuṭijhāmako ahosi siṅgilasakuṇo pana ahamevāti.
kuṭidūsakajātakaṁ paṭhamaṁ
-----------
daddhabhāyajātakaṁ
daddhabhāyati bhaddanteti idaṁ satthā jetavane viharanto
aññatitthiye ārabbha kathesi.
titthiyā kira jetavanassa samīpe tasmiṁ tasmiṁ ṭhāne kaṇṭakapassaye
seyyaṁ kappenti pañcātape tapanti nānappakāraṁ micchātapaṁ
caranti. atha sambahulā bhikkhū sāvatthiyaṁ piṇḍāya caritvā jetavanaṁ
āgantvā antarāmagge te disvā gantvā satthāraṁ upasaṅkamitvā
atthi nukho bhante aññatitthiyānaṁ samaṇabrāhmaṇānaṁ 1-
vattasamādāne sāroti pucchiṁsu. satthā na bhikkhave tesaṁ
vattasamādāne sāro vā viseso vā atthi tañhi nighaṁsiyamānaṁ
upaparikkhiyamānaṁ ukkārabhūmimaggasadisaṁ sasakassa daddhabhāyanasadisaṁ hotīti
vatvā daddhabhāyanasadisabhāvamassa mayaṁ na jānāma kathetha no
bhanteti tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sīhayoniyaṁ nibbattitvā vayappatto araññe paṭivasati. tadā pana
pacchimasamuddasamīpe veluvamissakaṁ tālavanaṁ hoti. tatreko sasako

footnote: 1 samaṇānaṁ.

page number: 321

veluvarukkhamūle ekassa tālagacchassa heṭṭhāvasati. so ekadivasaṁ
gocaramādāya āgantvā tālapaṇṇassa heṭṭhā nipanno cintesi
sace ayaṁ paṭhavī saṁvaṭṭeyya kahaṁ nukho gamissāmīti. tasmiṁyeva
khaṇe ekaṁ veluvapakkaṁ tālapaṇṇassa upari patati. so tassa
saddena addhā paṭhavī saṁvaṭṭatīti uppatitvā pacchato anolokentova
palāyi. taṁ maraṇabhayabhītaṁ vegena palāyantaṁ añño
sasako disvā pucchi kiṁ bho ativiya bhīto palāyasīti. mā
puccha bhoti. so kiṁ bho bhītoti pacchato dhāvateva. itaro
nivattitvā anolokentova ettha paṭhavī saṁvaṭṭatīti āha. sopi
tassa pacchato palāyiyeva. evaṁ tamañño addasa tamaññoti
evaṁ sasakasahassāni ekato hutvā palāyiṁsu. te ekopi migo
disvā ekato hutvā palāyi. eko sūkaro eko gokaṇṇo
eko mahiso eko gavayo eko khaggo eko byaggho
eko sīho eko vāraṇo disvā kimetanti vatvā ettha
paṭhavī saṁvaṭṭatīti vutte palāyi. evaṁ anukkamena yojanamattaṁ
tiracchānabalaṁ ahosi. tadā bodhisatto taṁ balaṁ palāyantaṁ disvā
kimetanti pucchitvā ettha paṭhavī saṁvaṭṭatīti sutvā cintesi
paṭhavīsaṁvaṭṭanaṁ nāma na kadāci atthi addhā tesaṁ kiñci dassanaṁ 1-
bhavissati mayi kho pana ussukkaṁ nāpajjante sabbe nassanti
jīvitaṁ nesaṁ dassāmīti. sīhavegena purato pabbatapādaṁ gantvā

footnote: 1 dussutaṁ.

page number: 322

tattha tikkhattuṁ sīhanādaṁ nadi. te sīhabhayatajjitā kinti nivattitvā
piṇḍikā aṭṭhaṁsu. sīho tesaṁ antaraṁ pavisitvā kimatthaṁ
palāyathāti pucchi. paṭhavī saṁvaṭṭatīti. kena saṁvaṭṭamānā diṭṭhāti.
hatthī jānantīti. hatthiṁ pucchi. te mayaṁ na jānāma sīhā
jānantīti vadiṁsu. sīhāpi na jānāma byagghā jānantīti.
byagghāpi mayaṁ na jānāma khaggā jānantīti. khaggāpi gavayā
jānantīti. gavayāpi mahisā jānantīti. mahisāpi gokaṇṇā
jānantīti. gokaṇṇāpi sūkarā jānantīti. sūkarāpi migā jānantīti.
migāpi mayaṁ na jānāma sasakā jānissantīti. sasakesu
pucchiyamānesu ayaṁ kathetīti taṁ sasakaṁ dassesuṁ. atha naṁ evaṁ
kira samma passasi paṭhavī saṁvaṭṭatīti pucchi. āma sāmi mayā
diṭṭhāti. kattha vasanto passasīti pucchi. pacchimasamuddasamīpe
veluvamissakatālavane vasāmi ahañhi tattha veluvarukkhamūle tālagacche
tālapaṇṇassa heṭṭhā nipanno cintesiṁ sace paṭhavī saṁvaṭṭati kahaṁ
gamissāmīti atha taṁkhaṇaññeva paṭhaviyā saṁvaṭṭanasaddaṁ sutvā
palātomhīti. sīho cintesi addhā tassa tālapaṇṇassa upari
veluvapakkaṁ patitvā daddhabhāyanasaddamakāsi svāyaṁ taṁ saddaṁ sutvā
paṭhavī saṁvaṭṭatīti saññaṁ uppādetvā palāyi tattato jānissāmīti.
so taṁ sasakaṁ gahetvā mahājanaṁ assāsetvā ahaṁ iminā
diṭṭhaṭṭhāne paṭhaviyā saṁvaṭṭanaṁvā asaṁvaṭṭanaṁ vā tattato ñatvā
āgamissāmi yāva mamāgamanā tumhe idheva hothāti sasakaṁ piṭuṭhiyaṁ

page number: 323

āropetvā sīhavegena pakkhanditvā tālavane sasakaṁ otāretvā
ehi tayā diṭṭhaṭṭhānaṁ dassehīti āha. na visahāmi sāmīti.
ehi mā bhāyīti. so veluvarukkhaṁ upasaṅkamituṁ asakkonto
avidūre ṭhatvā idaṁ sāmi daddhabhāyanaṭṭhānanti vatvā paṭhamaṁ
gāthamāha
daddhabhāyati bhaddante yasmiṁ dese vasāmahaṁ
ahametaṁ na jānāmi kimetaṁ daddhabhāyatīti.
tattha daddhabhāyatīti daddhabhāti saddaṁ karoti. bhaddanteti
bhaddaṁ tava atthu. kimetanti yasmiṁ padese ahaṁ vasāmi
tattha daddhabhāyati ahampi na jānāmi kiṁ vā etaṁ daddhabhāyati
kena vā kāraṇena daddhabhāyati kebalaṁ daddhabhāyanasaddaṁ assosanti.
evaṁ vutte sīho veluvarukkhamūlaṁ gantvā tālapaṇṇassa heṭṭhā
sasakanipannaṭṭhānañceva tālapaṇṇassa matthake patitaṁ veluvapakkañca
disvā paṭhaviyā asaṁvaṭṭanabhāvaṁ tattato jānitvā sasakaṁ piṭṭhiyaṁ
āropetvā sīhavegena khippaṁ migasaṅghānaṁ santikaṁ gantvā sabbaṁ
pavuttiṁ ārocetvā tumhe mā bhāyathāti migagaṇaṁ assāsetvā
visajjesi. sace hi tadā bodhisatto na bhaveyya sabbe samuddaṁ
pavisitvā sanseyyuṁ bodhisattaṁ pana nissāya sabbe jīvitaṁ labhīsūti.
veluvaṁ patitaṁ sutvā daddhabhanti saso javi
sasassa vacanaṁ sutvā santattā migavāhinī

page number: 324

appatvā padaviññāṇaṁ paraghosānusārino
panādaparamā 1- bālā te honti parapattiyā
ye ca sīlena sampannā paññāyupasame ratā
ārakā 2- viratā dhīrā na honti parapattiyāti
imā tisso abhisambuddhagāthā.
tattha veluvanti veluvapakkaṁ. daddhabhanti evaṁ saddaṁ kurumānaṁ.
santattāti utrāsā. migavāhinīti anekasahassasaṅkhātā migagaṇā
migasenā. padaviññāṇanti viññāṇapadaṁ sotaviññāṇakoṭṭhāsaṁ
asampāpuṇitvāti attho. te honti parapattiyāti te paraghosānusārino
tameva paraghosasaṅkhātaṁ panādaṁ paramanti maññamānā andhabālā
puthujjanā viññāṇapadassa appattatāya parapattiyāva honti paresaṁ
vacanaṁ saddahitvā yaṁ vā taṁ vā karonti. sīlenāti ariyamaggena
āgatasīlena samannāgatā. paññāyupasame ratāti maggenevāgatapaññāya
kilesaupasame ratā. yathā ca sīlena evaṁ paññāyapi
samannāgatā kilesupasame ratātipi attho. ārakā viratā dhīrāti
pāpakiriyato ārakā viratā paṇḍitā. na hontīti te evarūpā
sotāpannā pāpato oratabhāvena kilesupasame abhiratabhāvena ca
ekavāraṁ maggañāṇena paṭividdhadhammā aññesaṁ kathentānampi na
saddahanti na gaṇhanti. kasmā. attano paccakkhattāti.
tena vuttaṁ

footnote: 1 pamādaparamā. 2 āratā.

page number: 325

assaddho akataññū ca sandhicchedo ca yo naro
hatāvakāso vantāso save uttamaporisoti.
satthā imaṁ dhammadesanaṁ āharitvā jātakaṁ samodhānesi tadā
sīho ahamevāti.
daddhabhāyajātakaṁ dutiyaṁ
----------
brahmadattajātakaṁ
dvayaṁ yācanako rājāti idaṁ satthā āḷaviṁ nissāya
aggāḷavacetiye viharanto kuṭikārasikkhāpadaṁ ārabbha kathesi.
vatthu heṭṭhā maṇikkhandhajātake 1- āgatameva. idha pana satthā
saccaṁ kira tumhe bhikkhave yācanabahulā viññattibahulā viharathāti
vatvā āma bhanteti vutte te bhikkhū vigarahitvā bhikkhave
porāṇakapaṇḍitā paṭhavissarena raññā pavāritāpi paṇṇacchattañca
ekaṁ ca ekapaṭalikaṁ upāhanayugaṁ yācitukāmā hirottapparodabhayena 2-
mahājanamajjhe akathetvā raho kathayiṁsūti vatvā atītaṁ
āhari.
atīte kapilaraṭṭhe uttarapañcālanagare pañcālarāje rajjaṁ
kārente bodhisatto ekasmiṁ nigamagāme brāhmaṇakule nibbattitvā
vayappatto takkasilaṁ gantvā sabbasippāni uggaṇhitvā
aparabhāge tāpasapabbajjaṁ pabbajitvā himavante uñchācariyāya

footnote: 1 maṇikaṇṭhajātake. 2 hirottappabhedabhayena.

page number: 326

vanamūlaphalāphalena yāpento ciraṁ vasitvā loṇambilasevanatthāya manussapathaṁ
caranto uttarapañcālanagaraṁ gantvā rājuyyāne vasitvā punadivase
bhikkhaṁ pariyesamāno nagaraṁ pavisitvā rājadvāraṁ sampāpuṇi. rājā
tassācāre pasīditvā mahātale nisīdāpetvā rājārahaṁ bhojanaṁ
bhojetvā paṭiññaṁ gahetvā uyyāneyeva vasāpesi. so nibaddhaṁ
rājageheyeva bhuñjanto vassānassaccayena himavantameva gantukāmo
hutvā cintesi mayhaṁ maggaṁ gacchantassa ekapaṭalikā upāhanā
ceva paṇṇacchattañca laddhuṁ vaṭṭati rājānaṁ yācissāmīti. so
ekadivasaṁ rājānaṁ uyyānaṁ āgantvā vanditvā nisinnaṁ disvā
upāhanañca chattañca yācissāmīti cintetvā puna cintesi paraṁ
imaṁ nāma dehīti yācanto rodati nāma paropi natthīti vadanto
paṭirodati nāma mā kho pana maṁ rodantaṁ mahājano addasa
mā rājānanti raho paṭicchannaṭṭhāne ubhopi roditvā tuṇhī
bhavissāmāti. atha naṁ mahārāja raho paccāsiṁsāmīti āha.
rājā taṁ sutvā rājapurise apasakki. bodhisatto sace mayi
yācante rājā na dassati metti no bhijjissati tasmā
na yācissāmīti taṁdivasaṁ nāmaṁ gahetuṁ asakkonto gaccha tāva
mahārāja punekadivasaṁ jānissāmīti āha. puna ekadivasaṁ rañño
uyyānaṁ āgatakāle tatheva puna tathevāti evaṁ yācituṁ
asakkontassevassa dvādasa vassāni atikkantāni. tato rājā cintesi
mayhaṁ ayyo raho paccāsiṁsāmīti vatvā parisāya apagatāya kiñci

page number: 327

vattuṁ na visahati vattukāmassevassa dvādasa vassāni atikkantāni
ciraṁ kho panassa brahmacariyaṁ carantassa ukkaṇṭhitvā bhoge
bhuñjitukāmo rajjaṁ paccāsiṁsati maññe rajjassa pana nāmaṁ gahetuṁ
asakkonto tuṇhī hoti ajja jānissāmihaṁ 1- rajjaṁ ādiṁ katvā
yaṁ icchati taṁ dassāmīti. so uyyānaṁ gantvā vanditvā
nisinno bodhisattena raho paccāsiṁsāmīti vutte parisāya
apagatāya taṁ kiñci vattuṁ asakkontaṁ āha tumhe dvādasa vassāni
raho paccāsiṁsāmīti vatvā raho laddhāpi kiñci vattuṁ na sakkotha
ahaṁ vo rajjaṁ ādiṁ vatvā sabbaṁ pavāremi nibbhayā hutvā yaṁ
vo ruccati taṁ yācathāti. mahārāja yamahaṁ yācāmi taṁ dassasīti.
dassāmi bhanteti āha. mahārāja mayhaṁ maggaṁ gacchantassa
ekapaṭalike upāhanayuge paṇṇacchattañca laddhuṁ vaṭṭatīti. ettakaṁ
bhante tumhe dvādasa vassāni yācituṁ na sakkothāti. āma
mahārājāti. kiṁkāraṇā bhante evamakatthāti. mahārāja imaṁ
nāma me dehīti yācanto rodati nāma natthīti vadanto paṭirodati
nāma sace tvaṁ mayā yācito na dadeyyāsi taṁ no roditaṁ
paṭiroditaṁ mahājano mā passatūti etadatthaṁ raho paccāsiṁsāmīti
vatvā ādito tisso gāthā abhāsi
dvayaṁ yācanako rāja brahmadatta nigacchati
alābhaṁ dhanalābhaṁ vā evaṁdhammā hi yācanā

footnote: 1 dānissāhaṁ.

page number: 328

yācanaṁ rodanaṁ āhu pañcālānaṁ rathesabha
yo yācanaṁ paccakkhāti tamāhu paṭirodanaṁ
maṁ māddasaṁsu rodantaṁ pañcālā susamāgatā
tuvaṁ vā paṭirodantaṁ tasmā icchāmahaṁ rahoti.
tattha rāja brahmadattāti dvīhipi rājānaṁ ālapati.
nigacchatīti paṭilabhati vindati. evaṁdhammāti evaṁsabhāvā. āhūti
paṇḍitā kathenti. pañcālānaṁ rathesabhāti pañcālaraṭṭhassa issara.
yo yācanaṁ paccakkhātīti yo pana taṁ yācanakaṁ natthīti paṭikkhipati.
tamāhūti taṁ paṭikkhipanaṁ paṭirodananti āhu kathenti. maṁ māddasaṁsūti
tava raṭṭhavāsino pañcālā susamāgatā amhaṁ rodantaṁ mā addasaṁsūti.
rājā bodhisattassa gāravalakkhaṇe pasīditvā varaṁ dadamāno
catutthaṁ gāthamāha
dadāmi te brāhmaṇa rohiṇīnaṁ
gavaṁ sahassaṁ saha puṅgavena
ariyo hi ariyassa kathaṁ na dajje
sutvāna gāthā tava dhammayuttāti.
tattha rohiṇīnanti rattavaṇṇānaṁ. ariyoti ācārasampanno.
ariyassāti ācārasampannassa. kathaṁ na dajjeti kena kāraṇena na
dadeyya. dhammayuttāti kāraṇayuttā.
bodhisatto pana nāhaṁ mahārāja vatthukāmehi atthiko yamahaṁ
yācāmi tadeva dehīti ekapaṭalikaṁ upāhanaṁ paṇṇacchattañca gahetvā

page number: 329

mahārāja appamatto hohi sīlaṁ rakkhāhi uposathakammaṁ karohīti
rājānaṁ ovaditvā tassa yācantasseva himavantaṁ agamāsi. tattha
abhiññā ca samāpattiyo ca nibbattetvā brahmalokaparāyano
ahosi.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi tāpaso pana ahamevāti.
brahmadattajātakaṁ tatiyaṁ
-------------
cammasāṭakajātakaṁ
kalyāṇarūpo vatāyanti idaṁ satthā jetavane viharanto
cammasāṭakaṁ nāma paribbājakaṁ ārabbha kathesi.
tassa kira cammameva nivāsanañca pārupanañca. so ekadivasaṁ
paribbājakārāmā nikkhamitvā sāvatthiyaṁ bhikkhāya caranto eḷakānaṁ
yujjhanaṭṭhānaṁ sampāpuṇi. eḷako taṁ disvā paharitukāmo osakki.
paribbājako esamhaṁ apacitiṁ dassetīti na paṭikkami. eḷako
vegena āgantvā taṁ ūrumhi paharitvā pātesi. tassa taṁ asantassa
paggahaṇakāraṇaṁ bhikkhusaṅghe pākaṭaṁ ahosi. bhikkhū dhammasabhāyaṁ kathaṁ
samuṭṭhāpesuṁ āvuso cammasāṭakaparibbājako asantasampaggahaṇaṁ
katvā vināsampattoti. satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave idāneva pubbepesa asantasampaggahaṁ katvā vināsaṁ

page number: 330

pattoti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
ekasmiṁ vāṇijakule nibbattitvā vaṇijjaṁ karoti. tadā eko
cammasāṭakaparibbājako bārāṇasiyaṁ bhikkhāya caranto eḷakānaṁ
yujjhanaṭṭhānaṁ patvā eḷakaṁ osakkantaṁ disvā apacitiṁ me karotīti
saññāya appaṭikkamitvā imesaṁ ettakānaṁ manussānaṁ antare ayaṁ
eko eḷako amhākaṁ guṇaṁ jānātīti añjaliṁ paggayha ṭhitakova
paṭhamaṁ gāthamāha
kalyāṇarūpo vatāyaṁ catuppado
subhaddako ceva supesalo ca
yo brāhmaṇaṁ jātimantūpapannaṁ
apacāyati meṇḍavaro yasassīti.
tattha kalyāṇarūpoti kalyāṇajātiko. supesaloti suṭṭhu
piyasīlo. jātimantūpapannanti jātiyā mantehi ca sampannaṁ.
yasassīti vaṇṇabhaṇanametaṁ.
tasmiṁ khaṇe āpaṇe nisinno paṇḍitavāṇijo taṁ paribbājakaṁ
nisedhento dutiyaṁ gāthamāha
mā brāhmaṇa ittaradassanena
vissāsamāpajja catuppadassa
daḷhappahāraṁ abhikattukāmo 1-

footnote: 1 abhikaṅkhamāno.

page number: 331

avasakkati dassati suppahāranti.
tattha ittaradassanenāti khaṇikadassanena.
itarassa pana paṇḍitavāṇijassa kathentasseva meṇḍako
vegenāgantvā ūrumhi paharitvā taṁ tattheva vedanāpattaṁ katvā
pātesi. so paridevamāno nipajji.
satthā taṁ kāraṇaṁ pakāsento tatiyaṁ gāthamāha
ūruṭṭhī bhaggā patito khāribhāro
sabbaṁ bhaṇḍaṁ brāhmaṇasseva bhinnaṁ
ubhopi bāhā paggayheva kandati
abhidhāvataṁ 1- haññati brahmacārinti.
tassattho bhikkhave tassa paribbājakassa ūruṭṭhikaṁ bhaggaṁ
khāribhāro patito tasmiṁ parivattamāne yaṁ tassa brāhmaṇassa
upakaraṇabhaṇḍaṁ taṁ sabbampi bhinnaṁ. so ubho hatthe ukkhipitvā
parivāretvā ṭhitaṁ parisaṁ sandhāya abhidhāvataṁ haññati brahmacārinti
vadanto kandati rodati paridevati.
paribbājako catutthaṁ gāthaṁ āha
evaṁ so nihato seti yo apūjaṁ pasaṁsati 2-
yathāhamajja pahato hato meṇḍena dummatīti.
tattha apūjanti apūjanīyaṁ. yathāhamajjāti yathā ahaṁ ajja
asantasampaggahaṁ katvā ṭhito meṇḍena daḷhappahārena pahato ettheva

footnote: 1 abhidhāvatha. 2 namassati.

page number: 332

mārito. dummatīti nippañño. evaṁ yo aññopi asantasampaggahaṁ
karissati sopi ahaṁ viya dukkhaṁ anubhavissatīti.
iti so paridevanto tattheva jīvitakkhayaṁ patto.
satthā imaṁ dhammadesanaṁ āharitvā jātakaṁ samodhānesi tadā
cammasāṭako etarahi cammasāṭako ahosi paṇḍitavāṇijo pana
ahamevāti.
cammasāṭakajātakaṁ catutthaṁ
-------------
godhajātakaṁ
samaṇantaṁ maññamānoti idaṁ satthā jetavane viharanto kuhakaṁ
bhikkhuṁ ārabbha kathesi.
vatthu heṭṭhā vitthāritameva. idhāpi bhikkhū taṁ bhikkhuṁ ānetvā
ayaṁ bhante kuhakoti satthu dassesuṁ. satthā na bhikkhave idāneva
pubbepi esa kuhakoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
godhayoniyaṁ nibbattitvā vayappatto kāyupapanno araññe vasati.
eko dussīlatāpaso tassa avidūre paṇṇasālaṁ māpetvā vāsaṁ
kappesi. bodhisatto gocarāya caranto taṁ disvā sīlavantatāpasassa
paṇṇasālā bhavissatīti tattha gantvā taṁ vanditvā attano
vasanaṭṭhānameva gato. athekadivasaṁ so kūṭatāpaso upaṭṭhākakulesu
sampāditaṁ madhuramaṁsaṁ labhitvā kiṁ maṁsannāmetanti pucchitvā

page number: 333

godhamaṁsanti sutvā rasataṇhāya abhibhūto mayhaṁ assamapadaṁ nibaddhaṁ āgacchamānaṁ
godhaṁ māretvā yathāruciṁ pacitvā khādissāmīti sappidadhikaṭukabhaṇḍādīni
gahetvā tattha gantvā muggaraṁ kāsāvena paṭicchādetvā
bodhisattassāgamanaṁ olokento paṇṇasāladvāre upasantupasanto
viya nisīdi. so āgantvā taṁ paduṭṭhindriyaṁ disvā iminā
amhākaṁ sajātikamaṁsaṁ khāditaṁ bhavissati pariggaṇhāmi nanti adhovāte
ṭhatvā sarīragandhaṁ ghāyitvā sajātikamaṁsassa khāditabhāvaṁ ñatvā tāpasaṁ
anupagamma paṭikkamitvā cari. sopi tassa anāgamanaṁ ñatvā muggaraṁ
khipi. muggaro sarīre apatitvā naṅguṭaṭhakoṭiṁ pāpuṇi. tāpaso
gaccha viraddhosmīti āha. bodhisatto maṁ tāva viraddhosi
cattāro pana apāye na viraddhosīti palāyitvā caṅkamanakoṭiyaṁ
ṭhitavammikaṁ pavisitvā aññena chiddena sīsaṁ nīharitvā tena saddhiṁ
sallapanto dve gāthā abhāsi
samaṇantaṁ maññamāno upāgañchiṁ asaññataṁ
so maṁ daṇḍena pāhāsi yathā assamaṇo tathā
kinte jaṭāhi dummedha kinte ajinasāṭiyā
abbhantarante gahanaṁ bāhiraṁ parimajjasīti.
tattha asaññatanti kāyādīhi asaññataṁ assamaṇameva samānaṁ
taṁ samaṇo esoti samitapāpatāya samatāya samaṇoti maññamāno
upagañchiṁ. pāhāsīti pahari. ajinasāṭiyāti ekaṁsaṁ katvā pārutena
ajinacammena tuyhaṁ ko attho. abbhantaranteti tava sarīrabbhantaraṁ

page number: 334

visapūraṁ viya alābu gūthapūro viya āvāṭo āsīvisapūro viya vammiko
kilesagahanaṁ. bāhiranti kevalaṁ bahi sarīraṁ parimajjasī (ti) anto
pharusatāya bahi maṭṭhatāya hatthilaṇḍaṁ viya assalaṇḍaṁ viya ca hoti.
taṁ sutvā tāpaso tatiyaṁ gāthamāha
ehi godha nivattassu bhuñja sālīnamodanaṁ
telaṁ loṇañca me atthi pahutaṁ mayhaṁ pipphalīti.
tattha pahutaṁ mayhaṁ pipphalīti na kavalaṁ sālīnamodanaṁ telaloṇameva
hiṅgujirakasiṅgiveramaricapipphalippabhedaṁ kaṭukabhaṇḍampi mayhaṁ bahu
atthi tenābhisaṅkhataṁ sālīnamodanaṁ bhuñja ehīti.
taṁ sutvā bodhisatto catutthaṁ gāthamāha
esa bhiyyo pavekkhāmi vammikaṁ sataporisaṁ
telaṁ loṇañca kintesi ahitaṁ mayhaṁ pipphalīti.
tattha pavekkhāmīti pavisissāmi. ahitanti yaṁ etaṁ tava
kaṭukabhaṇḍasaṅkhātaṁ pipphali etaṁ mayhaṁ ahitaṁ asappāyanti.
evañcapana vatvā are kūṭajaṭila sace idha vasissasi
gocaragāmamanusseva taṁ ayaṁ coroti gāhāpetvā vippakāraṁ
pāpessāmi khippaṁ palāyassūti taṁ tajjesi. kūṭajaṭilo tato palāyi.
satthā imaṁ dhammadesanaṁ āharitvā jātakaṁ samodhānesi tadā
kūṭajaṭilo ayaṁ kuhakabhikkhu ahosi godharājā pana ahamevāti.
godhajātakaṁ pañcamaṁ
----------

page number: 335

kakkārujātakaṁ
kāyena yo nāvahareti idaṁ satthā veḷuvane viharanto devadattaṁ
ārabbha kathesi.
tassa hi saṅghaṁ bhinditvā tathāgatassa 1- aggasāvakehi saddhiṁ
parisāya pakkantāya uṇhalohitaṁ mukhato uggañchi. atha bhikkhū
dhammasabhāyaṁ kathaṁ samuṭṭhāpesuṁ āvuso devadatto musāvādaṁ katvā
saṅghaṁ bhinditvā idāni gilāno hutvā mahādukkhaṁ anubhotīti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepesa
musāvādīyeva na cesa idāneva musāvādaṁ katvā saṅghaṁ
bhinditvā gilāno hutvā mahādukkhaṁ anubhoti pubbepi
anubhosiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tāvatiṁsabhavane aññataro devaputto ahosi. tena kho pana samayena
bārāṇasiyaṁ mahāussavo ahosi. bahū nāgā supaṇṇā ca
bhummaṭṭhakā ca devatā āgantvā ussavaṁ olokayiṁsu. tāvatiṁsabhavanatopi
cattāro devaputtā kakkārūni nāma dibbapupphāni tehi
katacumbitakaṁ pilandhitvā ussavadassanaṁ āgamiṁsu. dvādasayojanikaṁ
nagaraṁ tesaṁ pupphānaṁ gandhena ekagandhaṁ ahosi. manussā imāni
pupphāni kena pilandhānīti upadhārentā vicaranti. te devaputtā

footnote: 1 gatassa.

page number: 336

amhe ete upadhārentīti ñatvā rājaṅgaṇe uppatitvā mahantena
devānubhāvena ākāse aṭṭhaṁsu. mahājano sannipati. rājāpi
seṭṭhiuparājādayopi āgamiṁsu. atha ne kataradevalokato sāmi
āgacchathāti pucchiṁsu. tāvatiṁsadevalokato āgacchāmāti. kena
kammena āgatatthāti. ussavadassanatthāyāti. kiṁ pupphāni
nāmetānīti. dibbāni kakkārupupphāni nāmāti. sāmi tumhe
devaloke aññāni pilandheyyātha imāni amhākaṁ dethāti.
devaputtā imāni dibbapupphāni mahānubhāvāni devānaññeva
anucchavikāni manussaloke lāmakānaṁ duppaññānaṁ hīnādhimuttikānaṁ
dussīlānaṁ ananucchavikāni ye pana manussā imehi ca guṇehi samannāgatā
tesaṁ etāni anucchavikānīti. evañca pana vatvā tesu
jeṭṭhakadevaputto paṭhamaṁ gāthamāha
kāyena yo nāvahare vācāya na musā bhaṇe
yaso laddhā na majjeyya save kakkārumarahatīti.
tassattho kāyena parassa santakaṁ tiṇasalākampi nāvaharati
vācāya ca jīvitaṁ pariccajamānopi musāvādaṁ na bhaṇeyya.
desanāsīsamevetaṁ. kāyadvāravacīdvāramanodvārehi pana yo dasapi
akusalakammapathe na karotīti ayamettha adhippāyo. yaso laddhāti
issariyampi labhitvā yo issariyamadamatto satiṁ osajjetvā
pāpakammaṁ na karoti save evarūpo imehi guṇehi yutto puggalo
imaṁ dibbapupphaṁ arahati tasmā yo imehi guṇehi samannāgato

page number: 337

so imāni pupphāni yācituṁ arahati dassāmassāti.
taṁ sutvā purohito cintesi mayhaṁ imesu guṇesu ekopi
natthi musāvādaṁ pana katvā etāni pupphāni gahetvā pilandhisusāmi
evaṁ maṁ mahājano guṇasampanno ayanti jānissatīti. so
ahaṁ etehi guṇehi samannāgatomhīti vatvā tāni pupphāni
(āharāti) āharāpetvā pilandhitvā dutiyaṁ devaputtaṁ yāci. so
dutiyaṁ gāthamāha
dhammena vittameseyya na nikatyā dhanaṁ hare
bhoge laddhā na majjeyya save kakkārumarahatīti.
tassattho dhammena parisuddhājīvena suvaṇṇarajatādivittaṁ pariyeseyya
na nikatyāti na vañcanāya dhanaṁ hareyya vatthābharaṇādike
bhoge labhitvā pamādaṁ na majjeyya evarūpo imāni pupphāni
arahatīti.
purohito ahaṁ etehi guṇehi samannāgatomhīti vatvā
āharāpetvā pilandhitvā tatiyaṁ devaputtaṁ yāci. so tatiyaṁ gāthamāha
yassa cittaṁ ahāliddaṁ saddhā ca avirāginī
eko sādhuṁ na bhuñjeyya save kakkārumarahatīti.
tassattho yassa puggalassa cittaṁ ahāliddaṁ haliddarāgo
viya khippaṁ na virajjati thirapemaṁ hoti saddhā ca avirāginīti
kammaṁ vā vipākaṁ vā okappanīyassa vā puggalassa vacanaṁ sutvā
saddahitvā appamattakeneva na virajjati na bhijjati yo yācake

page number: 338

vā aññe vā saṁvibhāgārahe puggale bahi akatvā ekova
sādhurasabhojanaṁ na bhuñjati nesaṁ saṁvibhajitvā bhuñjati so imāni pupphāni
arahatīti.
purohito ahaṁ etehi guṇehi samannāgatomhīti vatvā tāni
pupphāni āharāpetvā pilandhitvā catutthaṁ devaputtaṁ yāci. so
catutthaṁ gāthamāha
sammukhā vā tirokkhā vā yo sante na paribhāsati
yathāvādī tathākārī save kakkārumarahatīti.
tassattho yo puggalo sammukhā vā parammukhā vā
sīlādiguṇayutte sante uttamapaṇḍitapurise na akkosati na paribhāsati
yaṁ vācāya vadati tadeva kāyena karoti so imāni pupphāni
arahatīti.
purohito ahaṁ etehi guṇehi samannāgatomhīti vatvā tānipi
āharāpetvā pilandhi. cattāro devaputtā cattāri pupphacumbitakāni
purohitassa datvā devalokameva gatā. tesaṁ gatakāle
purohitassa sīse mahatī vedanā uppajji. tiṇhena sikharena
nimmathitaṁ viya ayapaṭṭena 1- pīḷitaṁ viya sīsaṁ ahosi. so vedanāpatto
aparāparaṁ parivattamāno mahāsaddena viravi kimetanti ca
vutte ahaṁ mamantare avijjamāneyeva guṇe atthīti musāvādaṁ
katvā te devaputte imāni pupphāni yāciṁ nīharathetāni mama

footnote: 1 ayayantena.

page number: 339

sīsatoti āha. tāni harantāpi nīharituṁ nāsakkhiṁsu. ayapaṭṭena
bandhāni pupphāni viya ahesuṁ. atha naṁ ukkhipitvā gehaṁ nayiṁsu.
tassa tattha viravantassa satta divasā vītivattā. rājā amacce
āmantetvā dussīlabrāhmaṇo marissati kiṁ karomāti āha.
deva puna ussavaṁ kārema devaputtā punāgacchissantīti. rājā puna
ussavaṁ kāresi. devaputtā punāgantvā sakalanagaraṁ pupphagandhena
ekagandhaṁ katvā tatheva rājaṅgaṇe aṭṭhaṁsu. mahājano sannipatitvā
dussīlabrāhmaṇaṁ ānetvā tesaṁ purato uttānaṁ nipajjāpesi.
so jīvitaṁ me detha sāmīti devaputte yāci. te devaputtā
tuyhaṁ lāmakassa dussīlassa pāpadhammassa ananucchavikānetāni pupphāni
tvaṁ ime vañcissāmīti saññī ahosi aho attano te
musāvādaphalaṁ laddhanti taṁ mahājanassa majjhe garahitvā sīsato pupphacumbitakaṁ
apanetvā mahājanassovādaṁ datvā sakaṭṭhānameva agamaṁsu.
satthā imaṁ dhammadesanaṁ āharitvā jātakaṁ samodhānesi tadā
brāhmaṇo devadatto ahosi tesu devaputtesu eko kassapo
eko moggallāno eko sārīputto jeṭṭhakadevaputto pana
ahamevāti.
kakkārujātakaṁ chaṭṭhaṁ
-----------
kākātijātakaṁ
vāti cāyaṁ tato gandhoti idaṁ satthā jetavane viharanto

page number: 340

ekaṁ ukkaṇṭhitabhikkhuṁ ārabbha kathesi.
tadā hi satthā taṁ bhikkhuṁ saccaṁ kira tvaṁ bhikkhu ukkaṇṭhitosīti
pucchitvā saccaṁ bhanteti vutte kasmā ukkaṇṭhitosīti.
kilesavasena bhanteti. bhikkhu mātugāmo nāma arakkhiyo na
sakkā rakkhituṁ porāṇakapaṇḍitā pana pubbe mātugāmaṁ samuddamajjhe
simbalīrukkhavimāne ussāpentāpi rakkhituṁ nāsakkhiṁsūti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchimhi nibbattitvā vayappatto pitu accayena
rajjaṁ kāresi. kākāti nāmassa aggamahesī ahosi abhirūpā
devaccharā viya. ayamettha saṅkhepattho. vitthārato pana
atītavatthu kuṇālajātake āvibhavissati. tadā paneko supaṇṇarājā
manussavesenāgantvā raññā saha jūtaṁ kīḷanto kākātiyā
aggamahesiyā paṭibaddhacitto taṁ ādāya supaṇṇabhavanaṁ netvā tāya
saddhiṁ abhirami. rājā deviṁ apassanto naṭakuveraṁ gandhabbaṁ vicināhi
nanti āha. so taṁ supaṇṇarājānaṁ pariggahetvā ekasmiṁ sare
erakavane nipajjitvā tato supaṇṇassa gatakāle pattantare
nisīditvā supaṇṇabhavanaṁ patvā pattantarato nikkhamitvā tāya saddhiṁ
kilesasaṁsaggaṁ katvā puna tasseva pattantare nisinno āgantvā
supaṇṇassa raññā saha jūtakīḷanakāle attano vīṇaṁ gahetvā
jūtamaṇḍalaṁ gantvā rañño santike ṭhito gītavasena paṭhamaṁ gāthamāha

page number: 341

vāti cāyaṁ tato gandho yattha me vasatī piyā
dūre ito hi kākāti yattha me nirato manoti.
tattha gandhoti tassā dibbagandhavilittāya sarīragandho. yattha
meti yattha supaṇṇabhavane mama piyā vasati tato iminā saddhiṁ
katakāyasaṁsaggāya tassā imassa kāyena saddhiṁ āgato gandho
vāyatīti adhippāyo. dūre itoti imamhā ṭhānā dūre. hikāro
nipātamatto. kākātīti kākātidevī. yattha meti yassā upari
me mano nirato ratto.
taṁ sutvā supaṇṇarājā dutiyaṁ gāthamāha
kathaṁ samuddamatari kathaṁ atari kepukaṁ
kathaṁ satta samuddāni kathaṁ simbalimāruhīti.
tassattho tvaṁ imaṁ jambūdīpasamuddaṁ tassa purato kepukaṁ
nāma nadiṁ pabbatanresu ṭhitāni satta samuddāni ca kathaṁ atari
kena upāyena tiṇṇo satta samuddāni atikkamitvā ṭhitaṁ
amhākaṁ bhavanaṁ simbalīrukkhañca kathaṁ ārūhīti.
taṁ sutvā naṭakuvero tatiyaṁ gāthamāha
tayā samuddamatariṁ tayā atari kepukaṁ
tayā satta samuddāni tayā simbalimāruhinti.
tattha tayāti tayā kāraṇabhūtena tava pattantare nisinno
ahaṁ sabbametaṁ akāsinti attho.
tato supaṇṇarājā catutthaṁ gāthamāha

page number: 342

dhiratthu maṁ mahākāyaṁ dhiratthu maṁ acetanaṁ
yattha jāyāyahaṁ jāraṁ āvahāmi vahāmi vāti.
tattha dhiratthu manti attānaṁ garahanto āha. acetananti
mahāsarīratāya lahubhāvagarubhāvassa ajānanatāya acetanaṁ. yatthāti
yasmā. idaṁ vuttaṁ hoti yasmā ahaṁ attano jāyāya jāraṁ
imaṁ gandhabbaṁ pattantare nisinnaṁ ānento āvahāmi nento vahāmi
tasmā dhiratthu manti.
so taṁ ādāya netvā raññova adāsi puna na agamāsi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne ukkaṇṭhitabhikkhu sotāpattiphale
patiṭṭhahi. tadā naṭakuvero ukkaṇṭhitabhikkhu ahosi. rājā pana
ahamevāti.
kākātijātakaṁ sattamaṁ
-----------
ananusociyajātakaṁ
bahūnaṁ vijjatī bhotīti idaṁ satthā jetavane viharanto ekaṁ
kuṭumbikaṁ matabhariyaṁ ārabbha kathesi.
so kira bhariyāya matāya na nhāyati na bhuñjati na kammante
payojesi. aññadatthuṁ sokābhibhūto āḷāhanaṁ gantvā paridevamāno
vicari. abbhantare panassa kūṭe dīpo viya sotāpattimaggassa
upanissayo jalati. satthā paccūsasamaye lokaṁ volokento taṁ disvā

page number: 343

imassa maṁ ṭhapetvā añño koci sokaṁ nīharitvā sotāpattimaggassa
dāyako natthi bhavissāmissa avassayoti pacchābhattaṁ piṇḍapātapaṭikkanto
pacchāsamaṇaṁ ādāya tassa gehadvāraṁ gantvā kuṭumbikena
sutāgamano katapaccuggamanādisakkāro paññattāsane nisinno
kuṭumbikaṁ āgantvā ekamante nisinnaṁ kiṁ upāsaka cintesīti
pucchitvā āma bhante bhariyā me kālakatā taṁ anusocanto
cintemīti vutte upāsaka bhijjanadhammaṁ nāma bhijjati tasmiṁ bhinne
na yuttaṁ cintetuṁ porāṇakapaṇḍitāpi bhariyāya matāya bhijjanadhammaṁ
bhinnanti na cintayiṁsūti vatvā tena yācito atītaṁ āhari.
atītavatthu dasakanipāte cullabodhijātake āvibhavissati. ayaṁ panettha
saṅkhepo.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto takkasilāyaṁ sabbasippāni
uggaṇhitvā mātāpitūnaṁ santikaṁ agamāsi. imasmiṁ jātake bodhisatto
komārabrahmacārī ahosi. athassa mātāpitaro tava bhariyāpariyesanaṁ
karomāti ārocayiṁsu. bodhisatto na mayhaṁ gharāvāsenattho
ahaṁ tumhākaṁ accayena pabbajissāmīti vatvā tehi punappunaṁ yācito
ekaṁ kāñcanarūpaṁ kāretvā evarūpaṁ kumārikaṁ labhamāno
gaṇhissāmīti āha. tassa mātāpitaro taṁ kāñcanarūpakaṁ paṭicchannayāne
āropetvā gacchatha jambūdīpatalaṁ vicarantā yatthevarūpaṁ brāhmaṇakumārikaṁ
passatha tatthimaṁ kāñcanarūpakaṁ datvā taṁ ānethāti mahantena

page number: 344

parivārena manusse pesesuṁ. tasmiṁ pana kāle eko puññavā
satto brahmalokato cavitvā kāsikaraṭṭheyeva nigamagāme
asītikoṭivibhavassa brāhmaṇassa gehe kumārikā hutvā nibbatti.
sammillahāsinīti 1- tassā nāmaṁ akaṁsu. sā soḷasavassikakāle
abhirūpā ahosi pāsādikā devaccharapaṭibhāgā sabbaṅgasampannā.
tassāpi kilesavasena cittaṁ nāma na uppannapubbaṁ.
accantabrahmacārinī ahosi. kāñcanarūpakaṁ ādāya vicarantā taṁ gāmaṁ
pāpuṇiṁsu. tattha manussā taṁ disvā asukabrāhmaṇassa dhītā
sammillahāsinī kiṁkāraṇā idha ṭhitāti āhaṁsu. manussā taṁ
sutvā brāhmaṇakulaṁ gantvā sammillahāsiniṁ vāresuṁ. sā ahaṁ
tumhākaṁ accayena pabbajissāmi na me gharāvāsenatthoti mātāpitūnaṁ
sāsanaṁ pesesi. te kiṁ karosi kumāriketi vatvā kāñcanarūpakaṁ
gahetvā taṁ mahantena parivārena pesayiṁsu. bodhisattassa ca sammillahāsiniyā
ca ubhinnampi anicchantānaññeva maṅgalaṁ kariṁsu. te ekasmiṁ
gabbhe vasamānā ekasmiṁ sayane sayantāpi na aññamaññaṁ kilesavasena
olokayiṁsu. dve bhikkhū dve brahmāno viya ca ekaṭṭhāne
vasiṁsu. aparabhāge bodhisattassa mātāpitaro kālamakaṁsu. so
tesaṁ sarīrakiccaṁ katvā sammillahāsiniṁ pakkosāpetvā bhadde mama
kulasantakā asītikoṭiyo tava kulasantakā asītikoṭiyoti imaṁ ettakaṁ
dhanaṁ gahetvā imaṁ kuṭumbaṁ paṭipajjāhi ahaṁ pabbajissāmīti āha.

footnote: 1 sammillabhāsinī.

page number: 345

ayyaputta tayi pabbajante ahampi pabbajissāmi na sakkomi taṁ
jahitunti. te sabbaṁ dhanaṁ dānamukhe visajjetvā kheḷapiṇḍaṁ viya
sampattiṁ chaḍḍetvā himavantaṁ pavisitvā ubhopi tāpasapabbajjaṁ
pabbajitvā vanamūlaphalāhārā tattha ciraṁ vasitvā loṇambilasevanatthāya
himavantā otaritvā anupubbena bārāṇasiyaṁ patvā rājuyyāne
vasiṁsu. tesaṁ tattha vasantānaṁ sukhumālāya paribbājikāya nirojaṁ
missakabhattaṁ paribhuñjantiyā lohitapakkhandikābādho uppajji. sā
sappāyabhesajjaṁ alabhamānā dubbalā ahosi. bodhisatto
bhikkhācāravelāya taṁ viniggahetvā nagaradvāraṁ netvā ekissā sālāya
phalake nipajjāpetvā sayaṁ bhikkhāya pavisati. sā tasmiṁ anikkhanteyeva
kālamakāsi. mahājanā paribbājikāya rūpasampattiṁ disvā
parivāretvā rodanti paridevanti. bodhisatto bhikkhaṁ caritvā āgato
tassā matabhāvaṁ ñatvā bhijjanadhammaṁ bhijjati sabbe saṅkhārā
aniccā evaṁgatikāyevāti tāya nipannaphalakeyeva nisīditvā missakabhojanaṁ
bhuñjitvā mukhaṁ vikkhālesi. parivāretvā ṭhitamahājano
ayaṁ te bhante paribbājikā kiṁ hotīti pucchi. gihikāle me
pādaparicārikā ahosīti. bhante mayaṁ tāva na sahāma 1- rodāma
paridevāma tumhe kasmā na rodathāti. bodhisatto jīvantāvesā
mama kiñci hoti idāni paralokasamaṅgitāya na kiñci hoti
parajanavasaṁ gatā ahaṁ kasmā rodāmīti mahājanassa dhammaṁ desento

footnote: 1 santhambhāma.

page number: 346

imā gāthā abhāsi
bahūnaṁ vijjatī bhotī tehi me kiṁ bhavissati
tasmā etaṁ na socāmi piyaṁ sammillahāsiniṁ
taṁ tañce anusoceyya yaṁ yaṁ tassa na vijjati
attānamanusoceyya sadā maccuvasampattaṁ
na heva ṭhitaṁ nāsīnaṁ na sayānaṁ na patthaguṁ 1-
yāvuppatti nimissati 2- tatrāpi saratī vayo
tatthattani vatappanthe 3- vinābhāve asaṁsaye
bhūtaṁ sesaṁ dayitabbaṁ cavitaṁ ananusociyanti 4-.
tattha bahūnaṁ vijjatīti ayaṁ bhotī amhe chaḍḍetvā idāni
aññesaṁ bahūnaṁ matakasattānaṁ antare vijjati atthi upalabbhati.
tehi me kiṁ bhavissatīti tehi matakasattehi saddhiṁ vattamānā idāneva
sā mayhaṁ kiṁ bhavissati tehi vā sattehi atirekasambandhavaseneva
sā mayhaṁ kiṁ bhavissati kā nāma bhavissati kiṁ bhariyā udāhu
bhaginīti. tehi mekantipi pāṭho. tehi matakehi saddhiṁ idampi
me kalevaraṁ ekaṁ bhavissatīti attho. tasmāti yasmā esā
matā matakesu samāgatā mayhaṁ na kiñci hoti tasmā etaṁ na
socāmi. yaṁ yaṁ tassāti yaṁ yaṁ tassa anusocanakassa sattassa
na vijjati natthi mataṁ niruddhaṁ taṁ taṁ sace anusoceyyāti attho.

footnote: 1 paddhaguṁ. 2 yāva pāti nimisati. yāvummiti nimissati. 3 vatabbaddhe.
footnote: 4 vītaṁ ananusocitaṁ.

page number: 347

yassātipi pāṭho. yaṁ yaṁ yassa vijjati tañce so anusoceyyāti
attho. maccuvasampattanti evaṁ sante niccaṁ maccuvasaṁ pattaṁ
gacchantaṁ attānameva anusoceyya tenassa anusocanakāloyeva na
bhaveyyāti attho.
tatiyagāthāya. na heva ṭhitaṁ nāsīnaṁ na nipannaṁ na patthaguṁ
kiñci sattaṁ āyusaṅkhāro anugacchatīti pāṭhaseso. tattha patthagunti
samparivattetvā caramānaṁ. idaṁ vuttaṁ hoti ime sattā catūsu
iriyāpathesu pamattā viharanti āyusaṅkhārā pana rattiñca divañca
sabbiriyāpathesu appamattā attano khayagamanakammameva karontīti.
yāvuppatti nimissatīti ayamhi tasmiṁ kāle vohāro. idaṁ vuttaṁ
hoti yāva ummissati ca nimmissati ca tatrāpi evaṁ
appamattake kāle imesaṁ sattānaṁ sarati vayo tīsu vayesu seso
vayo parihāyateva na vaḍḍhati. tatthattani vatappantheti tattha
vata attani panthe. idaṁ vuttaṁ hoti tasmiṁ vata evaṁ saramāne vaye
ayaṁ attāti saṅkhyaṁ gato attabhāvo pantho hoti pāsena bandho
upaḍḍho aparipuṇṇova hoti evaṁ tattha imasmiṁ attani panthe
yo cesa tattha tattha nibbattānaṁ vinābhāvo asaṁsayo tasmiṁ
vinābhāvepi asaṁsaye nissaṁsaye bhūtaṁ sesaṁ amataṁ taṁ sesaṁ jīvamānaṁ
jīvamānameva dayitabbaṁ mettāyitabbaṁ ayaṁ satto arogo hotu
abyāpajjhoti evaṁ tasmiṁ mettābhāvanā kātabbā yaṁ panetaṁ
cavitaṁ vigataṁ mataṁ ananusociyaṁ ananusocitabbanti.

page number: 348

evaṁ mahāsatto catūhi gāthāhi aniccākāraṁ dīpento dhammaṁ
desesi. mahājano paribbājikāya sarīrakiccaṁ kāresi. bodhisatto
himavantaṁ pavisitvā jhānābhiññā nibbattetvā brahmalokaparāyano ahosi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne kuṭumbiko sotāpattiphale
patiṭṭhahi. tadā sammillahāsinī rāhulamātā ahosi. tāpaso pana
ahamevāti.
ananusociyajātakaṁ aṭṭhamaṁ
---------------
kāḷabāhujātakaṁ
yaṁ annapānassāti idaṁ satthā veḷuvane viharanto hatalābhasakkāraṁ
devadattaṁ ārabbha kathesi.
devadattena hi tathāgate aṭṭhānakopaṁ bandhitvā dhanuggahesu
payojitesu nāḷāgirivisajjanena tassa doso pākaṭo jāto.
athassa paṭṭhapitāni dhuvabhattādīni manussā hariṁsu. rājāpi naṁ na
olokesi. so hatalābhasakkāro kulesu viññāpetvā bhuñjanto
vicari. bhikkhū dhammasabhāyaṁ kathaṁ samuṭṭhāpesuṁ āvuso devadatto
lābhasakkāraṁ uppādessāmīti uppannampi thiraṁ kātuṁ nāsakkhīti.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva
pubbepesa hatalābhasakkāro ahosīti vatvā atītaṁ āhari.

page number: 349

atīte bārāṇasiyaṁ dhanañjaye rajjaṁ kārente bodhisatto
rādho nāma sukko 1- ahosi mahāparivāro paripuṇṇagatto. kaniṭṭho
panassa poṭṭhapādo nāma. eko luddako te dvepi jane
bandhitvā netvā bārāṇasīrañño adāsi. rājā ubhopi te
suvaṇṇapañjare pakkhipitvā suvaṇṇataṭṭakena madhulāje khādāpento
sakkharodakaṁ pāyento paṭijaggi. sakkāro mahā ahosi.
lābhaggayasaggappattā ahesuṁ. atheko vanacarako kāḷabāhuṁ nāmekaṁ
mahākāḷamakkaṭaṁ ānetvā rañño adāsi. tassa pacchā
āgatattā mahantataro lābhasakkāro ahosi. sukkānaṁ parihāyati.
bodhisatto tādilakkhaṇayogattā na kiñci āha. kaniṭṭho panassa
tādilakkhaṇābhāvā taṁ makkaṭassa sakkāraṁ asahanto bhātika pubbe
imasmiṁ rājakule sādhurasakhādanīyādīni amhākameva denti idāni
pana mayaṁ na labhāma kāḷabāhumakkaṭassevāharanti mayaṁ dhanañjayarañño
santikā lābhasakkāraṁ alabhantā imasmiṁ ṭhāne kiṁ karissāma
ehi araññameva gantvā vasissāmāti tena saddhiṁ sallapanto
paṭhamaṁ gāthamāha
yaṁ annapānassa pure labhāma
tandāni sākhamigameva gacchati
gacchāmadāni vanameva rādha
asakkatāvamha dhanañjayāyāti.
tattha yaṁ annapānassāti yaṁ annapānaṁ assa rañño santikā.

footnote: 1 suko.

page number: 350

upayogaṭṭhe vā sāmivacanaṁ. dhanañjayāyāti karaṇaṭṭhe sampadānavacanaṁ.
dhanañjayena asakkatāvamhā annapānañca na labhāma imināva na
sakkatamhāti attho.
taṁ sutvā rādho dutiyaṁ gāthamāha
lābho alābho ayaso yaso ca
nindā pasaṁsā ca sukhaṁ dukkhañca
ete aniccā manujesu dhammā
mā soci kiṁ socasi poṭṭhapādāti.
tattha yasoti issariyaparivāro. ayasoti tassābhāvo.
eteti ete aṭṭha lokadhammā manujesu aniccā lābhaggayasaggappattāpi
hutvā aparena samayena appalābhā appasakkārā honti
niccalābhino nāma natthi. yasādīsupi eseva nayo.
taṁ sutvā poṭṭhapādo makkaṭe ussūyaṁ apanetuṁ asakkonto
tatiyaṁ gāthamāha
addhā tuvaṁ paṇḍitakosi rādha
jānāsi atthāni anāgatāni
kathaṁ nukho sākhamigaṁ dakkhāma
niddhāpitaṁ 1- rājakulatova jammanti.
tattha kathaṁ nukhoti kena nukho upāyena. dakkhāmāti dakkhissāma.
niddhāpitanti nicchuḍḍaṁ nikkaḍḍhitaṁ. jammanti lāmakaṁ.

footnote: 1 nibbāpitaṁ.

page number: 351

taṁ sutvā rādho catutthaṁ gāthamāha
cāleti kaṇṇaṁ bhakuṭiṁ karoti
mahuṁ mahuṁ bhāyate kumāre
sayameva taṁ kāhati kāḷabāhu
yenārakā ṭhassati annapānāti.
tattha bhāyate kumāreti rājakumāre utrāseti. yenārakā
ṭhassatīti yena kāraṇena imamhā annapānā dūre ṭhassati sayameva
taṁ kāraṇaṁ karissati mā tvaṁ etassa cintayīti attho.
kāḷabāhupi katipāheneva rājakumārānaṁ purato kaṇṇacālanādīni
karonto kumāre bhāyāpesi. te bhītabhītā viravamakaṁsu.
rājā kiṁ etanti pucchitvā tamatthaṁ sutvā nikkaḍḍhatha nanti makkaṭaṁ
nikkaḍḍhāpesi. sukkānaṁ lābhasakkāro puna pākatikova ahosi.
satthā imaṁ dhammadesanaṁ āharitvā jātakaṁ samodhānesi tadā
kāḷabāhu devadatto ahosi poṭṭhapādo ānando rādho pana
ahamevāti.
kāḷabāhujātakaṁ navamaṁ
------------
sīlavīmaṁsajātakaṁ
sīlaṁ kireva kalyāṇanti idaṁ satthā jetavane viharanto
sīlavīmaṁsakabrāhmaṇaṁ ārabbha kathesi.
dvepi vatthūni heṭṭhā kathitāneva. idha pana bodhisatto

page number: 352

bārāṇasīrañño purohito ahosi. so attano sīlaṁ vīmaṁsanto
tīṇi divasāni hiraññaphalakato 1- kahāpaṇaṁ gaṇhi. taṁ coroti rañño
dassesuṁ. so rañño santike ṭhito
sīlaṁ kireva kalyāṇaṁ sīlaṁ loke anuttaraṁ
passa ghoraviso nāgo sīlavāti na haññatīti
imāya paṭhamagāthāya sīlaṁ vaṇṇetvā rājānaṁ pabbajjaṁ anujānāpetvā
pabbajituṁ gacchati.
athekasmiṁ sūnāpaṇe seno maṁsapesiṁ gahetvā ākāsaṁ pakkhandi.
taṁ aññe sakuṇā parivāretvā pādanakhatuṇḍakādīhi paharanti.
so taṁ dukkhaṁ sahituṁ asakkonto maṁsapesiṁ chaḍḍesi. aparo
gaṇhi. sopi tatheva viheṭhiyamāno chaḍḍesi. athaññe gaṇhantīti
evaṁ yo yo gaṇhāti taṁ taṁ sakuṇā anubandhiṁsu. yo
yo chaḍḍesi so so sukhito ahosi. bodhisatto taṁ disvā
ime kāmā nāma maṁsapesupamā evaṁ tesaṁ gaṇhantānaññeva
dukkhaṁ visajjentānaṁ sukhanti cintetvā dutiyaṁ gāthamāha
yāvadevassahū kiñci tāvadeva akhādisuṁ
saṅgamma kulalā loke na hiṁsanti akiñcananti.
tassattho yāvadeva assa senassa ahu kiñci mukhena gahitaṁ
maṁsakhaṇḍaṁ tāvadeva naṁ imasmiṁ loke kulalā samāgantvā akhādisuṁ
tasmiṁ pana visaṭṭhe tamenaṁ akiñcanaṁ nippalibodhaṁ pakkhiṁ

footnote: 1 heraññikaphalakato.

page number: 353

sesapakkhino na hiṁsantīti.
so nagarā nikkhamitvā antarāmagge ekasmiṁ gāme sāyaṁ
ekassa gehe nipajji. tattha pana piṅgalā nāma dāsī
asukavelāya nāma āgaccheyyāsīti ekena purisena saddhiṁ saṅketaṁ adāsi.
sā sāmikānaṁ pāde dhovitvā tesu nipannesu tassa āgamanaṁ
olokentī ummāre nisīditvā idāni āgamissati idāni
āgamissatīti paṭhamayāmampi majjhimayāmampi vītināmesi. paccūsasamaye
pana na sodāni āgamissatīti chinnāsā hutvā nipajjitvā
niddaṁ okkami. bodhisatto idaṁ kāraṇaṁ disvā ayaṁ dāsī so
puriso āgamissatīti āsāya ettakaṁ kālaṁ nisinnā idānissa
anāgamanabhāvaṁ ñatvā chinnāsā hutvā sukhaṁ supati kilesesu hi
āsā nāma dukkhaṁ nirāsabhāvova sukhanti cintetvā tatiyaṁ gāthamāha
sukhaṁ nirāsā supati āsā phalavatī sukhā
āsaṁ nirāsaṁ katvāna sukhaṁ supati piṅgalāti.
tattha phalavatīti yassā āsāya phalaṁ laddhaṁ hoti sā tassa
phalassa sukhatāya sukhā nāma. nirāsaṁ katvā anāsaṁ katvā
chinditvā pajahitvāti attho. piṅgalāti esā piṅgaladāsī idāni
sukhaṁ supatīti.
sopuna divase tato gāmā araññaṁ pavisanto araññe
ekaṁ tāpasaṁ jhānaṁ appetvā nisinnaṁ disvā idhaloke ca
paraloke ca jhānasukhato uttaritaraṁ sukhaṁ natthīti cintetvā catutthaṁ

page number: 354

gāthamāha
na samādhiparo atthi asmiṁ loke paramhi ca
na paraṁ nāpi attānaṁ vihiṁsati samāhitoti.
tattha samādhiparoti samādhito paro añño sukhadhammo nāma
natthīti.
so araññaṁ pavisitvā isipabbajjaṁ pabbajitvā jhānābhiññā
uppādetvā brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
tāpaso ahamevāti.
sīlavīmaṁsajātakaṁ dasamaṁ
kuṭidūsakavaggo tatiyo
------------

page number: 355

kokilavaggavaṇṇanā
---------
kokālikajātakaṁ
yo ve kāle asampatteti idaṁ satthā jetavane viharanto
kokālikaṁ ārabbha kathesi. vatthu takkāriyajātake vitthāritaṁ.
atīte bārāṇasiyaṁ brahmadatte rajjaṁ kārente bodhisatto
tassa amaccaratanaṁ ahosi. rājā bahubhāṇī ahosi.
bodhisatto tassa bahubhāṇitaṁ nisedhessāmīti ekaṁ upamaṁ upadhārento
carati. athekadivasaṁ rājā uyyānaṁ gato maṅgalasilāpaṭṭe nisīdi.
tassa upari ambarukkho atthi. tatthekasmiṁ kākakulāvake
kāḷakokilā attano aṇḍakaṁ nikkhipitvā agamāsi. kākī taṁ
kokilāṇḍakaṁ paṭijaggi. aparabhāge tato kokilapotako nikkhami.
kākī putto meti saññāya mukhatuṇḍakena gocaraṁ āharitvā taṁ
paṭijaggi. so aviruḷhapakkho akāleyeva kokilaravaṁ ravi. kākī
ayaṁ idāneva tāva aññaṁ ravaṁ ravati vaḍḍhanto kiṁ karissatīti
tuṇḍena koṭṭetvā māretvā kulāvakā pātesi. so rañño
pādamūle pati. rājā bodhisattaṁ pucchi kimetaṁ sahāyāti.
bodhisatto ahaṁ rājānaṁ nivāretuṁ 1- ekaṁ upamaṁ pariyesissāmi

footnote: 1 vinetuṁ.

page number: 356

laddhādāni me sāti cintetvā mahārāja atimukharā nāma akāle
bahubhāṇino evarūpaṁ labhanti ayaṁ mahārāja kokilapotako kākiyā
vaḍḍho aviruḷhapakkho akāleyeva kokilaravaṁ ravi atha naṁ kākī
nāyaṁ mama puttoti ñatvā mukhatuṇḍena paharitvā pātesi manussā
vā hontu tiracchānā vā akāleyeva bahubhāṇino evarūpaṁ dukkhaṁ
labhantīti vatvā imā gāthā abhāsi
yo ve kāle asampatte ativelaṁ pabhāsati
evaṁ so nihato seti kokilo viya atrajo
na hi satthaṁ sunisitaṁ visaṁ halāhalammiva
evaṁ nikkaḍhe 1- pātesi vācā dubbhāsitā yathā
tasmā kāle akāle ca vācaṁ rakkheyya paṇḍito
nātivelaṁ pabhāseyya api attasamamhi vā
yo ca kāle mitaṁ bhāse matipubbo vicakkhaṇo
sabbe amitte ādeti supaṇṇo uragammivāti.
tattha kāle asampatteti attano vacanakāle asampatte.
ativelanti velātikkantaṁ katvā atirekappamāṇaṁ bhāsati.
halāhalammivāti halāhalaṁ iva. nikkaḍheti tasmiṁyeva khaṇe appatte 2-
kāle. tasmāti yasmā sunisitasatthahalāhalavisatopi khippataraṁ
dubbhāsitavacanameva pāteti tasmā. kāle akāle cāti vattuṁ yuttaṁ
kāle ca akāle ca vācaṁ rakkhetheva ativelaṁ na bhāseyya api attanā

footnote: 1 nikaṭṭhe. 2 appamattake.

page number: 357

same ninnānākaraṇepi puggaleti attho. matipubboti matiṁ purecārikaṁ
katvā kathanena matipubbo. vicakkhaṇoti ñāṇena vicāretvā
atthavindanapuggalo vicakkhaṇo nāma. uragammivāti uragaṁ iva.
idaṁ vuttaṁ hoti yathā supaṇṇo samuddaṁ khobhetvā mahābhogaṁ
uragaṁ ādeti gaṇhāti ādiyitvā ca taṁkhaṇaññeva naṁ simbaliṁ
āropetvā maṁsaṁ khādati evameva yo matipubbaṅgamo vicakkhaṇo
vattuṁ yuttakāle mitaṁ bhāsati so sabbe amitte ādeti gaṇhāti
attano vase vattetīti.
rājā bodhisattassa dhammadesanaṁ sutvā tato paṭṭhāya mitabhāṇī
ahosi. yasañcassa vaḍḍhetvā mahantataraṁ adāsi.
satthā imaṁ dhammadesanaṁ āharitvā jātakaṁ samodhānesi tadā
kokilapotako kokāliko ahosi paṇḍitāmacco pana ahamevāti.
kokālikajātakaṁ paṭhamaṁ
------------
rathalaṭṭhijātakaṁ
api hantvā hato brūtīti idaṁ satthā jetavane viharanto
kosalarañño purohitaṁ ārabbha kathesi.
so kira rathena attano bhogagāmakaṁ gacchanto sambādhe
magge rathaṁ pājento ekaṁ sakaṭasatthakaṁ disvā tumhākaṁ sakaṭaṁ
apanethāti gacchanto sakaṭe anapanīyamāne kujjhitvā

page number: 358

patodayaṭṭhiyā purimasakaṭe sākaṭikassa rathadhūre pahari. sā rathadhūre
paṭihatā nivattitvā tasseva nalāṭaṁ pahari. tāvadeva nalāṭe
gaṇḍo uṭṭhahi. so nivattitvā sākaṭikehi pahaṭomhīti rañño
ārocesi. sākaṭike pakkosāpetvā vinicchinantā tasseva dosaṁ
addasaṁsu. athekadivasaṁ dhammasabhāyaṁ kathaṁ samuṭṭhāpesuṁ āvuso
rañño kira purohito sākaṭikehi pahaṭomhīti aṭṭaṁ karonto sayameva
parajjhatīti. satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na
bhikkhave idāneva pubbepesa evarūpaṁ karotiyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
tasseva vinicchayāmacco ahosi. atha rañño purohito rathena
attano bhogagāmakaṁ gacchantoti sabbaṁ purimasadisameva. idha pana
tena rañño ārocite rājā sayaṁ vinicchaye nisīditvā sākaṭike
pakkosāpetvā kammaṁ asodhetvāva tumhehi mama purohitaṁ
koṭṭetvā nalāṭe gaṇḍo uṭṭhāpitoti vatvā sabbaṁ sahassaharaṇaṁ
nesaṁ karothāti āha. atha naṁ bodhisatto tumhe mahārāja
kammaṁ asodhetvāva etesaṁ sabbaṁ sahassaṁ harāpetha ekacce pana
attanāva attānaṁ paharitvāpi parena pahaṭamhāti vadanti tasmā
avinicchinitvā kātuṁ na yuttaṁ rajjaṁ kārentena nāma nisāmetvā
kammaṁ kātuṁ vaṭṭatīti vatvā imā gāthā abhāsi

page number: 359

api hantvā hato brūti jetvā jitoti bhāsati
pubbamakkhāyino rāja etadatthuṁ na saddahe
tasmā paṇḍitajātiyo suṇeyya itarassapi
ubhinnaṁ vacanaṁ sutvā yathā dhammo tathā kare
alaso gihī kāmabhogī na sādhu
asaññato pabbajito na sādhu
rājā na sādhu anisammakārī
yo paṇḍito kodhano taṁ na sādhu
nisamma khattiyo kayirā nānisamma disampati
nisammakārino rañño yaso kittī ca vaḍḍhatīti.
tattha api hantvāti api eko attanāva attānaṁ hantvā parena
pahaṭomhīti brūti katheti. jetvā jitoti sayaṁ vā pana paraṁ jinitvā ahaṁ
jitomhīti bhāsati. etadatthunti mahārāja pubbameva rājakulaṁ
gantvā akkhāyantassa pubbamakkhāyino etadatthuṁ na saddahe ekaṁsena
vacanaṁ na saddaheyya. tasmāti yasmā paṭhamataraṁ āgantvā
kathentassa ekaṁsena vacanaṁ na saddahātabbaṁ tasmā. yathā dhammoti
yathā vinicchayasabhāvo ṭhito tathā kareyya. asaññatoti kāyādīhi
asaññato dussīlo. taṁ na sādhūti taṁ tassa paṇḍitassa
ñāṇavato puggalassa addhānaggāhivasena 1- daḷhakopasaṅkhātaṁ kodhanaṁ taṁ
na sādhu. nānisammāti na anisāmetvā. disampatīti disānaṁ

footnote: 1 aṭṭhānaggāhivasena.

page number: 360

pati mahārāja. yaso kittī cāti issariyaparivāro ceva kittisaddo
ca vaḍḍhatīti.
rājā bodhisattassa vacanaṁ sutvā dhammena vinicchini. dhammena
vinicchiyamāne brāhmaṇasseva doso jātoti.
satthā imaṁ dhammadesanaṁ āharitvā jātakaṁ samodhānesi tadā
brāhmaṇo etarahi brāhmaṇova ahosi paṇḍitāmacco pana
ahamevāti.
rathalaṭṭhijātakaṁ dutiyaṁ
-----------
godhajātakaṁ
tadeva me tvanti idaṁ satthā jetavane viharanto ekaṁ
kuṭumbikaṁ ārabbha kathesi.
vatthu heṭṭhā vitthāritameva. idha pana nesaṁ uddhāraṁ sodhetvā
āgacchantānaṁ antarāmagge luddako ubhopi khādathāti ekaṁ
pakkagodhaṁ adāsi. so puriso bhariyaṁ pānīyatthāya pesetvā
sabbaṁ godhaṁ khāditvā tassā āgatakāle bhadde godhā palātāti
āha. sādhu sāmi pakkagodhāya palāyantiyā kiṁ sakkā kātunti.
sā jetavane pānīyaṁ pivitvā satthu santike sannisinnāpi satthārā
kiṁ upāsike ayaṁ te hitakāmo susineho upakārakoti pucchitā
bhante ahaṁ etassa hitakāmā susinehā ayampana mayi nissinehoti
āha. satthā hotu mā cintayi evaṁ nāmesa karoti

page number: 361

yadā pana te guṇaṁ sarati tadā tuyhaññeva sabbissariyaṁ detīti
vatvā tehi yācito atītaṁ āhari.
atītampi heṭṭhā vuttasadisameva. idha pana tesaṁ nivattantānaṁ
antarāmagge luddakā kilantabhāvaṁ disvā dvepi janā khādathāti
ekaṁ pakkagodhaṁ adaṁsu. rājadhītā taṁ valliyā bandhitvā ādāya
maggaṁ paṭipajji. te ekaṁ saraṁ disvā maggā ukkamma assatthamūle
nisīdiṁsu. rājaputto gaccha bhadde sarato paduminipaṇṇena udakaṁ
āhara maṁsaṁ khādissāmāti āha. sā godhaṁ sākhāya laggetvā
pānīyatthāya gatā. itaro sabbaṁ godhaṁ khāditvā agganaṅguṭṭhaṁ
gahetvā parammukho nisīdi. so tāya pānīyaṁ gahetvā āgatakāle
bhadde godhā sākhāya otaritvā vammikaṁ pāvisi ahaṁ dhāvitvā
agganaṅguṭṭhe gahesiṁ gahitaṭṭhānaṁ hattheyeva ṭhatvā 1- chijjitvā
bilaṁ paviṭṭhāti āha. hotu deva pakkagodhāya palāyantiyā
kiṁ karissāma ehi gacchāmāti. te pānīyaṁ pivitvā bārāṇasiṁ
agamaṁsu. rājaputto rajjaṁ patvā taṁ aggamahesiṭṭhānamatte ṭhapesi.
sakkārasammāno panassā natthi. bodhisatto tassā sakkāraṁ
kāretukāmo rañño santike ṭhatvā nanu mayaṁ ayye tumhākaṁ
santikā kiñci na labhāma kiṁ no na olokethāti āha.
tāta ahameva rañño santikā kiñci na labhāmi tuyhaṁ kiṁ
dassāmi rājāpi mayhaṁ idāni kiṁ dassati so araññato
āgamanakāle pakkagodhaṁ ekakova khādīti. ayye na devo evarūpaṁ

footnote: 1 katvā.

page number: 362

karissati mā evaṁ avacutthāti. atha naṁ devī tuyhaṁ taṁ tāta
na pākaṭaṁ raññoyeva mayhañca pākaṭanti vatvā paṭhamaṁ gāthamāha
tadeva me tvaṁ vidito vanamajjhe rathesabho
yassa te khaggabandhassa sannaddhassa tirīṭino
assatthadumasākhāya pakkā godhā palāyathāti.
tattha tadevāti asmiṁyeva kāle ayaṁ mayhaṁ adāyako
akārakoti evaṁ tvaṁ vidito aññe pana tava sabhāvaṁ na jānantīti
attho. khaggabandhassāti bandhakhaggassa. tirīṭinoti tirīṭivatthassa
maggāgamanakāle. pakkāti aṅgārapakkagodhā palāyathāti.
evaṁ raññā katadosaṁ parisamajjhe pākaṭaṁ katvā kathesi.
taṁ sutvā bodhisatto ayye devassa appiyakālato pabhūti
ubhinnampi aphāsukaṁ katvā kasmā idha vasathāti vatvā imā dve
gāthā abhāsi
name namantassa bhaje bhajantaṁ
kiccānukubbassa kareyya kiccaṁ
nānatthakāmassa kareyya atthaṁ
asambhajantampi na sambhajeyya
caje cajantaṁ vanathaṁ na kayirā
apetacittena na sambhajeyya
dijo dumaṁ khīṇaphalaṁva ñatvā
aññaṁ samekkheyya mahā hi lokoti.

page number: 363

tattha name namantassāti yo attani muducittena namati
tasseva paṭinameyya. kiccānukubbassāti attano uppannaṁ kiccaṁ
anukubbantasseva. nānatthakāmassāti avuḍḍhikāmassa. vanathaṁ na
kayirāti tasmiṁ cajante taṇhāsinehaṁ na kareyya. apetacittenāti
apagatacittena virattacittena. na sambhajeyyāti na samāgaccheyya.
aññaṁ samekkheyyāti aññaṁ olokeyya. yathā dijo khīṇaphalaṁ
rukkhaṁ ñatvā aññaṁ phalabharitaṁ rukkhaṁ gacchati tathā khīṇarāgaṁ
purisaṁ ñatvā aññaṁ susinehaṁ upagaccheyyāti adhippāyo.
rājā bodhisatte kathenteyeva tassā guṇaṁ saritvā
bhadde ettakaṁ kālaṁ tava guṇe na sallakkhesiṁ paṇḍitassayeva
kathāya sallakkhetvā mama aparādhaṁ sahantiyā idaṁ sakalarajjaṁ tuyhaṁyeva
dammīti vatvā catutthaṁ gāthamāha
so te karissāmi yathānubhāvaṁ
kataññutaṁ khattiyo pekkhamāno
sabbañca te issariyaṁ dadāmi
yassicchasī tassa tuvaṁ dadāmīti.
tattha soti so ahaṁ. yathānubhāvanti yathāsattiṁ yathābalaṁ.
yassicchasīti yassa icchasi tassa idaṁ rajjaṁ ādiṁ katvā yaṁ tvaṁ
icchasi taṁ dadāmīti.
evaṁ vatvā rājā deviyā sabbissariyaṁ adāsi. imināhaṁ
etissā guṇaṁ sarāpitoti paṇḍitassāpi mahantaṁ issariyaṁ adāsi.

page number: 364

satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ubhopi jāyapatikā sotāpattiphale
patiṭṭhahiṁsu. tadā jāyapatikā etarahi jāyapatikāyeva ahesuṁ.
paṇḍitāmacco pana ahamevāti.
godhajātakaṁ tatiyaṁ
---------
rājovādajātakaṁ
gavañce taramānānanti idaṁ satthā jetavane viharanto rājovādaṁ
ārabbha kathesi.
vatthu sakuṇajātake āvibhavissati. idha pana satthā mahārāja
porāṇakarājānopi paṇḍitānaṁ kathaṁ sutvā dhammena rajjaṁ kāretvā
saggapadaṁ pūrayamānā gamiṁsūti vatvā raññā yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto sikkhitasabbasippo isipabbajjaṁ
pabbajitvā abhiññā ca samāpattiyo ca nibbattetvā ramaṇīye
himavantappadese vanamūlaphalāhāro vihāsi. tadā rājā aguṇaparisaṅko
hutvā atthi nukho me koci aguṇaṁ kathentoti pariyesanto
antojane ca bahijane ca antonagare ca bahinagare ca kiñci
attano avaṇṇavādiṁ adisvā janapadesu nukho kathanti aññātakavesena
janapadaṁ carati. tatthāpi avaṇṇavādiṁ apassanto attano
guṇakathameva sutvā himavantappadese nukho kathanti araññaṁ pavisitvā

page number: 365

vicaranto bodhisattassa assamaṁ patvā taṁ abhivādetvā katapaṭisanthāro
ekamantaṁ nisīdi. tadā bodhisatto araññato paripakkāni nigrodhaphalāni
āharitvā paribhuñji. tāni honti madhurāni ojavantāni
sakkaracuṇṇasamarasāni. so rājānampi āmantetvā imaṁ
mahāpuñña nigrodhapakkaṁ khāditvā pānīyaṁ pivāhīti āha. rājā tathā
katvā bodhisattaṁ pucchi kinnukho bhante imaṁ nigrodhapakkaṁ ativiya
madhuranti. mahāpuñña nūna rājā dhammena samena rajjaṁ kāresi
teneva taṁ madhuranti. rañño adhammikakāle amadhuraṁ nukho bhante
hotīti. āma mahāpuñña rājūsu adhammikesu telamadhuphāṇitādīnipi
vanamūlaphalādīnipi amadhurāni honti nirojāni na kevalaṁ vā
etāni sakalampi raṭṭhaṁ nirojaṁ kasaṭaṁ hoti tesu pana dhammikesu
tānipi madhurāni honti ojavantāni sakalampi raṭṭhaṁ ojavantameva
hotīti. rājā evaṁ bhavissati bhanteti attano rājabhāvaṁ ajānāpetvāva
bodhisattaṁ vanditvā bārāṇasiṁ gantvā tāpasassa vacanaṁ vīmaṁsissāmīti
adhammena rajjaṁ kāretvā idāni jānissāmīti kiñci kālaṁ
vītināmetvā puna tattha gantvā vanditvā ekamantaṁ nisīdi.
bodhisattopissa tatheva vatvā nigrodhapakkaṁ adāsi. taṁ tassa tittikarasaṁ
ahosi. rājā nīrasanti saha kheḷena chaḍḍetvā tittikaṁ bhanteti
āha. bodhisatto mahāpuñña nūna rājā adhammiko bhavissati
rājūnañhi adhammikakāle araññe phalāphalaṁ ādiṁ katvā sabbaṁ nīrasaṁ
nirojaṁ jātaṁ hotīti vatvā imā gāthāyo abhāsi

page number: 366

gavañce taramānānaṁ jimhaṁ gacchati puṅgavo
sabbā gāvī jimhaṁ yanti nente jimhaṁ gate sati
evameva manussesu yo hoti seṭṭhasammato
so ce adhammaṁ carati pageva itarā pajā
sabbaṁ raṭṭhaṁ dukkhaṁ seti rājā ce hoti adhammiko
gavañce taramānānaṁ ujuṁ gacchati puṅgavo
sabbā gāvī ujuṁ yanti nente ujugate sati
evameva manussesu yo hoti seṭṭhasammato
so cepi dhammaṁ carati pageva itarā pajā
sabbaṁ raṭṭhaṁ sukhaṁ seti rājā ce hoti dhammikoti.
tattha gavañce taramānānanti gunnaṁ nadiṁ otarantīnaṁ. jimhanti
kuṭilaṁ vaṅkaṁ. nenteti nāyake gahetvā gacchante gavajeṭṭhake
usabhe gavajeṭṭhake puṅgave. pageva itarā pajāti itare sattā
puretarameva adhammaṁ carantīti attho. dukkhaṁ setīti na kevalaṁ
seti catūsupi iriyāpathesu dukkhameva vindati. adhammikoti yadi
rājā chandādiagatigamanavasena adhammiko hoti. sukhaṁ setīti sace
rājā agatigamanaṁ pahāya dhammiko hoti sabbaṁ raṭṭhaṁ catūsu iriyāpathesu
sukhappattameva hotīti.
rājā bodhisattassa dhammaṁ sutvā attano rājabhāvaṁ jānāpetvā
bhante pubbe nigrodhapakkaṁ ahameva madhuraṁ katvā tittikaṁ
akāsiṁ idāni puna madhuraṁ karissāmīti bodhisattaṁ vanditvā nagaraṁ

page number: 367

gantvā dhammena rajjaṁ kārento sabbaṁ paṭipākatikaṁ akāsi.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi tāpaso pana ahamevāti.
rājovādajātakaṁ catutthaṁ
------------
jambukajātakaṁ
brahā pavaḍḍhakāyo soti idaṁ satthā veḷuvane viharanto
devadattassa sugatālayakāraṇaṁ ārabbha kathesi.
vatthu heṭṭhā vitthāritameva. ayaṁ panettha saṅkhepattho.
satthārā sārīputta devadatto tumhe disvā kiṁ akāsīti vutto
thero āha bhante so tumhākaṁ anukaronto mama hatthe vījaniṁ
datvā nipajji atha naṁ kokāliko ure jānunā paharati iti
so tumhākaṁ anukaronto dukkhaṁ anubhotīti. taṁ sutvā satthā
na sārīputta devadatto idāneva mama kiriyaṁ anukaronto dukkhaṁ
anubhavati pubbepi anubhosiyevāti vatvā therena yācito atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
sīhayoniyaṁ nibbattitvā himavante guhāyaṁ vasamāno ekadivasaṁ mahisaṁ vadhitvā
maṁsaṁ khāditvā pānīyaṁ pivitvā guhaṁ āgacchati. eko sigālo taṁ disvā
palāyituṁ asakkonto urena nipajji. kiṁ jambukāti vutte upaṭṭhahissāmi
taṁ bhaddanteti āha. sīho tenahi ehīti taṁ attano

page number: 368

vasanaṭṭhānaṁ netvā divase divase maṁsaṁ āharitvā posesi. tassa
sīhavighāsena thūlasarīraṁ pattassa ekadivasaṁ māno uppajji. so sīhaṁ
upasaṅkamitvā āha ahaṁ sāmi niccakālaṁ tumhākaṁ palibodho tumhe
niccaṁ maṁsaṁ āharitvā maṁ posetha ajja tumhe idheva hotha ahaṁ
ekaṁ vāraṇaṁ vadhitvā maṁsaṁ khāditvā tumhākampi āharissāmīti.
sīho mā te jambuka etaṁ ruci na tvaṁ vāraṇaṁ vadhitvā maṁsaṁ
khādakayoniyaṁ nibbatto ahaṁ te vāraṇaṁ vadhitvā dassāmi vāraṇā
nāma mahā pavaḍḍhakāyā mā vilomaṁ gaṇha mama vacanaṁ karohīti
vatvā paṭhamaṁ gāthamāha
brahā pavaḍḍhakāyo so dīghadāḍhova jambuka
na tvaṁ tamhi kule jāto yattha gaṇhanti kuñjaranti.
tattha brahāti mahanto. pavaḍḍhakāyoti pavaḍḍhauggatakāyo 1-.
dīghadāḍhoti dīghadanto tehi dantehi tumhādise paharitvā jīvitakkhayaṁ
pāpeti. yatthāti yasmiṁ sīhakule jātā mattavaravāraṇaṁ gaṇhanti
tvaṁ tattha na jāto. sigālakule pana jātoti attho.
sigālo sīhe vārente guhā nikkhamitvā tikkhattuṁ hukka
hukkāti sigālikaṁ naditvā pabbatakūṭe ṭhito pabbatapādaṁ olokento
ekaṁ kāḷavāraṇaṁ pabbatapādena gacchantaṁ disvā ullaṅghitvā
tassa kumbhe patissāmīti parivattitvā pādamūle pati. vāraṇo
purimapādaṁ ukkhipitvā tassa matthake patiṭṭhapesi. sīsaṁ bhijjitvā

footnote: 1 uddhuggatakāyo.

page number: 369

cuṇṇavicuṇṇaṁ jātaṁ. so tattheva anutthunanto sayi. vāraṇo
koñcanādaṁ karonto pakkāmi. bodhisatto gantvā pabbatamatthake
ṭhito taṁ vināsampattaṁ disvā attano mānaṁ nissāya naṭṭho sigāloti
vatvā tisso gāthā abhāsi
asīho sīhamānena yo attānaṁ vikubbati
kuṭṭhuva gajamāsajja seti bhumyā anutthunaṁ
yasassino uttamapuggalassa
sañjātakkhandhassa mahabbalassa
asamekkhiya thāmabalūpapattiṁ
sa seti nāgena hatoyaṁ jambuko
yovīdha kammaṁ kurute pamāya
thāmabalaṁ attani saṁviditvā
jappena mantena subhāsitena
parikkhavā so vipulaṁ jinātīti.
tattha vikubbatīti parivatteti. kuṭṭhuvāti sigālo viya.
anutthunanti nitthunanto. idaṁ vuttaṁ hoti yathā ayaṁ kuṭṭhu
mahantaṁ vedanaṁ 1- patvā anutthunanto bhūmiyaṁ seti evaṁ yo
aññopi dubbalo balavatā viggahaṁ karoti sopi evarūpova hotīti.
yasassinoti issariyavato. uttamapuggalassāti kāyabalena ñāṇabalena
ca uttamapuggalassa. sañjātakkhandhassāti

footnote: 1 gajaṁ.

page number: 370

susaṇṭhitamahākhandhassa. mahabbalassāti mahāthāmassa. thāmabalūpapattinti
evarūpassa sīhassa thāmasaṅkhātaṁ balañceva sīhajātisaṅkhātaṁ upapattiñca
ajānitvā. kāyathāmañca ñāṇabalañca sīhupapattiñca ajānitvātipi
attho. sa setīti attānampi tena sadisaṁ maññamāno so
ayaṁ jambuko nāgena hato matasayanaṁ seti. pamāyāti paminitvā
upaparikkhitvā. pamāṇātipi pāṭho. attano pamāṇaṁ gahetvā
yo attano pamāṇena kuruteti attho. thāmabalanti thāmasaṅkhātaṁ
balaṁ. kāyathāmañca ñāṇabalañcātipi attho. jappenāti
jappena ajjhenenāti attho. mantenāti aññehi paṇḍitehi
saddhiṁ mantetvā karaṇena. subhāsitenāti saccādiguṇayuttena
anavajjavacanena. parikkhavāti parikkhāsampanno. so vipulaṁ
jinātīti so evarūpo hoti yaṁkiñci kammaṁ kurumāno attano thāmañca
balañca ñatvā jappamantavasena paricchinditvā subhāsitaṁ bhāsanto
karoti so vipulañca mahantaṁ atthaṁ jināti na parihāyatīti 1-.
evaṁ bodhisatto imāhi tīhi gāthāhi imasmiṁ loke kattabbayuttakaṁ
kammaṁ kathesīti.
satthā imaṁ dhammadesanaṁ āharitvā jātakaṁ samodhānesi tadā
sigālo devadatto ahosi sīho pana ahamevāti.
jambukajātakaṁ pañcamaṁ
----------

footnote: 1 parajjhati.

page number: 371

brahāchattajātakaṁ
tiṇaṁ tiṇanti lapasīti idaṁ satthā jetavane viharanto kuhakaṁ
bhikkhuṁ ārabbha kathesi. paccuppannavatthu kathitameva.
atīte pana bārāṇasiyaṁ brahmadatte rajjaṁ kārente bodhisatto
tassa atthadhammānusāsako amacco ahosi. bārāṇasīrājā
mahatiyā senāya kosalarājānaṁ abbhuggantvā sāvatthiyaṁ gantvā
yuddhena nagaraṁ pavisitvā rājānaṁ gaṇhi. kosalarañño pana putto
chatto nāma kumāro atthi. so aññātakavesena nikkhamitvā
takkasilaṁ gantvā tayo vede ca aṭṭhārasa sippāni ca uggaṇhitvā
takkasilato nikkhamma sabbasamayasippāni sikkhanto ekaṁ paccantagāmaṁ
pāpuṇi. taṁ nissāya pañcasatatāpasā araññe paṇṇasālāyaṁ
vasanti. kumāro te upasaṅkamitvā imesampi santike kiñci
sikkhissāmīti pabbajitvā yante jānanti taṁ sabbaṁ uggaṇhi.
so aparabhāge gaṇasatthā jāto. athekadivasaṁ isigaṇaṁ āmantetvā
mārisā kasmā majjhimadesaṁ na gacchathāti pucchi. mārisa
majjhimadese manussā nāma paṇḍitā te pañhaṁ pucchanti anumodanaṁ
kārāpenti maṅgalaṁ bhaṇāpenti asakkonte garahanti mayaṁ
tena bhayena na gacchāmāti. mā tumhe bhāyittha ahametaṁ
sabbaṁ karissāmīti. tenahi gacchāmāti. sabbe attano
khārivividhamādāya 1- anupubbena bārāṇasiṁ pattā. bārāṇasīrājāpi

footnote: 1 parikkhāraṁ vividhaṁ.

page number: 372

kosalarajjaṁ attano hatthagataṁ katvā tattha rājāyuttake ṭhapetvā
sayaṁ tattha vijjamānakadhanaṁ gahetvā bārāṇasiṁ gantvā uyyāne
lohacāṭiyo pūrāpetvā nidahitvā tasmiṁ samaye bārāṇasiyameva
vasi. atha te isayo rājuyyāne rattiṁ vasitvā punadivase nagaraṁ
bhikkhāya pavisitvā rājadvāraṁ agamaṁsu. rājā tesaṁ iriyāpathe
pasīditvā pakkosāpetvā mahātale nisīdāpetvā yāgukhajjakaṁ datvā
yāva bhattakālā taṁ taṁ pañhaṁ pucchi. chatto rañño cittaṁ
ārādhento sabbaṁ pañhaṁ visajjetvā bhattakiccāvasāne vicitraṁ anumodanaṁ
akāsi. rājā suṭṭhutaraṁ pasanno paṭiññaṁ gahetvā sabbepi te
uyyāne vāsesi. chatto nidhiuddharaṇamantaṁ jānāti. so tattha
vasanto kahaṁ nukho iminā mama pitu santakaṁ dhanaṁ nihitanti
mantaṁ parivattetvā olokento rājuyyāne nihitabhāvaṁ ñatvā
idha dhanaṁ gahetvā mama rajjaṁ gaṇhissāmīti cintetvā tāpase
āmantetvā mārisā ahaṁ kosalarañño putto bārāṇasīraññā
amhākaṁ rajjaṁ gahitaṁ aññātakavesena nikkhamitvā ettakaṁ kālaṁ
attano jīvitaṁ anurakkhiṁ idāni kulasantakaṁ dhanaṁ laddhaṁ ahaṁ
ādāya gantvā attano rajjaṁ gaṇhissāmi tumhe kiṁ karissathāti
āha. mayaṁ tayāeva saddhiṁ gamissāmāti. so sādhūti mahante
cammapasibbake kārāpetvā rattibhāge bhūmiyaṁ khaṇitvā dhanacāṭiyo
uddharitvā pasibbakesu dhanaṁ pakkhipitvā cāṭiyo tiṇassa pūrāpetvā
pañca isisatāni aññe ca manusse dhanaṁ gāhāpetvā palāyitvā

page number: 373

sāvatthiyaṁ gantvā rājāyuttake gāhāpetvā rajjaṁ gahetvā
pākāraṭṭālakādipaṭisaṅkharaṇaṁ kāretvā punapi taṁ raññā 1- yuddhena
aggahetabbaṁ katvā nagaraṁ ajjhāvasati. bārāṇasīraññopi tāpasā
uyyānato dhanaṁ gahetvā palātāti ārocesuṁ. so uyyānaṁ gantvā
cāṭiyo vivarāpetvā tiṇameva passi. tassa dhanaṁ nissāya mahanto
soko uppajji. so nagaraṁ gantvā tiṇaṁ tiṇanti vilapanto
carati. na tassa añño koci sokaṁ nibbāpetuṁ sakkoti.
bodhisatto cintesi rañño mahanto soko vilapanto carati
ṭhapetvā kho pana maṁ nāssa añño koci sokaṁ vinodetuṁ samattho
nissokaṁ taṁ karissāmīti. so ekadivasaṁ tena saddhiṁ sukhaṁ nisinno
vilapanakāle paṭhamaṁ gāthamāha
tiṇaṁ tiṇanti lapasi ko nu te tiṇamāhari
kinnu te tiṇakiccatthi tiṇameva pabhāsasīti.
tattha kinnu te tiṇakiccatthīti kiṁ nu tava tiṇena kiccaṁ
kātabbaṁ atthi. tiṇameva pabhāsasīti tvaṁ hi kevalaṁ tiṇaṁ
tiṇanti tiṇameva bhāsasi asukatiṇaṁ nāmāti na kathesi nāmaṁva
tāvassa kathehi asukatiṇaṁ nāmāti mayaṁ te āharissāma atha
pana te tiṇena ko attho atthi tiṇakāraṇaṁ 2- mā
vilapasīti.
rājā taṁ sutvā dutiyaṁ gāthamāha

footnote: 1 sapattaraññā. 2 nikkāraṇaṁ.

page number: 374

idhāgamā brahmacārī brahāchatto bahussuto
so me sabbaṁ samādāya tiṇaṁ nikkhippa gacchatīti.
tattha brahāti dīgho. chattoti tassa nāmaṁ. sabbaṁ samādāyāti
sabbaṁ dhanaṁ gahetvā. nikkhippa gacchatīti cāṭīsu tiṇaṁ nikkhipitvā
gatoti dassento evamāha.
taṁ sutvā bodhisatto tatiyaṁ gāthamāha
evetaṁ hoti kattabbaṁ appena bahumicchatā
sabbaṁ sakassa ādānaṁ anādānaṁ tiṇassa vā
tiṇassa cāṭīsu gato tattha kā paridevanāti.
tassattho appena tiṇena bahudhanaṁ icchatā evaṁ etaṁ
kattabbaṁ hoti yadidaṁ pitu santakassa dhanassa sabbaṁ ādānaṁ
agayhupakassa tiṇassa ca anādānaṁ iti mahārāja so
brahāchatto gahetabbayuttakaṁ attano pitu santakaṁ dhanaṁ gahetvā
aggahetabbayuttakaṁ tiṇaṁ cāṭīsu pakkhipitvā gato tattha kā paridevanāti.
taṁ sutvā rājā catutthaṁ gāthamāha
sīlavanto na kubbanti bālo sīlāni kubbati
aniccasīlaṁ dussīlyaṁ kiṁ paṇḍiccaṁ karissatīti.
tattha sīlavantoti ye sīlasampannā brahmacārino te
evarūpaṁ na kubbanti. bālo sīlāni kubbatīti bālo pana durācāro
evarūpāni attano anācārasaṅkhātāni sīlāni karoti. aniccasīlanti
addhuvena dīgharattaṁ appavattena sīlena samannāgataṁ.

page number: 375

dussīlyanti dussīlaṁ. kiṁ paṇḍiccaṁ karissatīti evarūpaṁ puggalaṁ
bāhusaccaparibhāvitaṁ paṇḍiccaṁ kiṁ karissati kiṁ sampādessati vipattimevassa 1-
karissatīti.
taṁ garahanto vatvā so tāya bodhisattassa gāthāya nissoko
hutvā dhammena rajjaṁ kāresi.
satthā imaṁ dhammadesanaṁ āharitvā jātakaṁ samodhānesi
tadā brahāchatto kuhakabhikkhu ahosi paṇḍitāmacco pana
ahamevāti.
brahāchattajātakaṁ chaṭṭhaṁ
-----------
pīṭhajātakaṁ
na te pīṭhamadāyimhāti idaṁ satthā jetavane viharanto aññataraṁ
bhikkhuṁ ārabbha kathesi.
so kira janapadato jetavanaṁ gantvā pattacīvaraṁ paṭisāmetvā
satthāraṁ vanditvā sāmaṇeradahare pucchi āvuso sāvatthiyaṁ
āgantukabhikkhūnaṁ ko upakārakoti. āvuso anāthapiṇḍiko nāma
mahāseṭṭhī visākhā nāma mahāupāsikā ete bhikkhusaṅghassa upakārakā
mātāpituṭṭhāniyāti. so sādhūti punadivase pātova ekabhikkhussāpi
apaviṭṭhakāle anāthapiṇḍikassa gharadvāraṁ agamāsi. avelāya
gatattā koci na olokesi. so tato kiñci alabhitvā visākhāya
gharadvāraṁ gato. tatrāpi atipātova gatattā kiñci na labhati.

footnote: 1 kiṁ nipphattimevassa.

page number: 376

so tattha tattha vicaritvā punāgacchanto yāguyā niṭṭhitāya gato.
punapi tattha tattha vicaritvā bhatte niṭṭhite gato. so
vihāraṁ gantvā dvepi kulāni assaddhāni appasannāneva ime
bhikkhū pana saddhāni pasannānīti kathentīti tāni kulāni paribhavanto
carati. athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso
asuko kira jānapado bhikkhu atikālasseva kuladvāraṁ gato bhikkhaṁ
alabhanto kulāni paribhavanto caratīti. satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte taṁ bhikkhuṁ pakkosāpetvā saccaṁ kirāti pucchitvā saccaṁ
bhanteti vutte kasmā tvaṁ bhikkhu kujjhasi pubbe anuppannepi
buddhe tāpasāpi tāva kuladvāraṁ gantvā bhikkhaṁ alabhitvā na
kujjhiṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto takkasilāyaṁ sabbasippāni
uggaṇhitvā aparabhāge tāpasapabbajjaṁ pabbajitvā himavante ciraṁ
vasitvā loṇambilasevanatthāya bārāṇasiṁ patvā rājuyyāneyeva
vasitvā punadivase nagaraṁ bhikkhāya pāvisi. tadā bārāṇasīseṭṭhī
saddho hoti pasanno. bodhisatto kataraṁ kulagharaṁ saddhanti
pucchitvā seṭṭhigharanti sutvā seṭṭhino gharadvāraṁ agamāsi.
tasmiṁ khaṇe seṭṭhī rājupaṭṭhānaṁ gato. manussāpi naṁ na passiṁsu.
so nivattitvā gacchati. atha naṁ so seṭṭhī rājakulā nikkhamanto

page number: 377

disvā vanditvā bhikkhābhājanaṁ gahetvā gharaṁ netvā nisīdāpetvā
pādadhovanamakkhanayāgukhajjakādīhi santappetvā antarābhatte kiñci
kāraṇaṁ apucchitvā 1- katabhattakiccaṁ vanditvā ekamantaṁ nisinno
bhante amhākaṁ gharadvāraṁ āgatā nāma yācakā vā dhammikasamaṇabrāhmaṇā
vā sakkārasammānaṁ alabhitvā gatapubbā nāma natthi tumhe
pana ajja amhākaṁ dārakehi adiṭṭhattā āsanaṁ vā pānīyaṁ
vā pādadhovanaṁ vā yāgubhattaṁ vā alabhitvāva gatā ayaṁ amhākaṁ
doso taṁ no khamituṁ vaṭṭatīti vatvā paṭhamaṁ gāthamāha
na te pīṭhamadāyimhā na pānaṁ napi bhojanaṁ
brahmacārī khamassu me evaṁ passāma accayanti.
tattha na te pīṭhamadāyimhāti pīṭhampi te na dāpayimhā.
taṁ sutvā bodhisatto dutiyaṁ gāthamāha
nevābhisajjāmi na cāpi kuppe
na cāpī me appiyamāsi kiñci
athopi me āsi manovitakko
etādiso nūna kulesu dhammoti.
tattha nevābhisajjāmīti neva laggāmi. etādisoti imassa
kulassa etādiso nūna sabhāvo dāyakavaṁso 2- esa bhavissatīti
evaṁ me manovitakko uppanno.
taṁ sutvā seṭṭhī dve gāthā abhāsi

footnote: 1 pucchitvā. 2 adāyakavaṁso.

page number: 378

esamhākaṁ kule dhammo pitupitāmaho sadā
āsanaṁ udakaṁ majjaṁ 1- sabbetaṁ nipadāmase
esamhākaṁ kule dhammo pitupitāmaho sadā
sakkaccaṁ upatiṭṭhāma 2- uttamaṁ viya ñātakanti.
tattha dhammoti sabhāvo. pitupitāmahoti pitūnañca pitāmahānañca
santako. udakanti pādadhovanaudakaṁ. majjanti pādamakkhanaṁ telaṁ.
sabbetanti sabbaṁ etaṁ. nipadāmaseti nipakārā upasaggā.
dāmaseti attho. dadāmāti vuttaṁ hoti. iminā yāva
sattamā kulaparivaṭṭā dāyakavaṁso amhākaṁ vaṁsoti dasseti. uttamaṁ
viya ñātakanti mātaraṁ viya pitaraṁ viya ca mayaṁ dhammikaṁ samaṇaṁ
vā brāhmaṇaṁ vā disvā sakkaccaṁ sahatthena upaṭṭhahāmāti
attho.
bodhisatto pana katipāhaṁ bārāṇasīseṭṭhino dhammaṁ desento
tattha vasitvā puna himavantameva gantvā abhiññā ca samāpattiyo
ca nibbattesi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne so bhikkhu sotāpattiphale
patiṭṭhahi. tadā bārāṇasīseṭṭhī ānando ahosi. tāpaso pana
ahamevāti.
pīṭhajātakaṁ sattamaṁ

footnote: 1 pajjaṁ. 2 sakkacca taṁ upaṭṭhahāma.

page number: 379

thusajātakaṁ
viditaṁ thusanti idaṁ satthā veḷuvane viharanto ajātasattuṁ ārabbha
kathesi.
tasmiṁ kira mātu kucchigate tassa mātu kosalarājadhītāya
bimbisārarañño dakkhiṇajannulohitapivanadohaḷo uppajjitvā thaddho
ahosi. sā paricārikāhi pucchitā tāsaṁ tamatthaṁ ārocesi.
rājāpi sutvā nemittake pakkosāpetvā deviyā kira evarūpo
dohaḷo uppanno tassā kā nipphattīti pucchi. nemittakā
deviyā kucchismiṁ nibbattasatto tumhe māretvā rajjaṁ gaṇhissati
āhaṁsu. rājā sace mama putto maṁ māretvā rajjaṁ gaṇhissati
ko ettha dosoti dakkhiṇajannuṁ satthena phāletvā lohitakaṁ
suvaṇṇataṭṭakena gahetvā dāpetvā deviṁ pāyesi. sā cintesi sace
mama kucchiyaṁ nibbatto putto pitaraṁ māressati kiṁ me tenāti.
sā gabbhapātanatthaṁ kucchiṁ maddāpesi. rājā ñatvā taṁ pakkosāpetvā
bhadde mayhaṁ kira putto maṁ māretvā rajjaṁ gaṇhissati
na kho panāhaṁ ajarāmaro puttamukhaṁ me passituṁ dehi mā ito
pabhūti evarūpaṁ kammaṁ akāsīti āha. sā tato paṭṭhāya uyyānaṁ
gantvā kucchiṁ maddāpesi. rājā ñatvā tato paṭṭhāya uyyānagamanaṁ
vāresi. sā paripuṇṇagabbhā puttaṁ vijāyi. nāmaggahaṇadivase
cassa ajātasseva pitu sattubhāvato ajātasattukumārotveva nāmaṁ

page number: 380

akaṁsu. tasmiṁ kumāraparihārena vaḍḍhante satthā ekadivasaṁ
pañcasatabhikkhuparivuto rañño nivesanaṁ gantvā nisīdi. rājā buddhappamukhaṁ
bhikkhusaṅghaṁ paṇītena khādanīyena bhojanīyena parivisitvā satthāraṁ vanditvā
dhammaṁ suṇanto nisīdi. tasmiṁ khaṇe kumāraṁ maṇḍetvā rañño
adaṁsu. rājā balavasinehena puttaṁ gahetvā ūrumhi nisīdāpetvā
puttapemena puttameva mamāyanto dhammaṁ na suṇāti. satthā
tassa pamādaṁ ñatvā mahārāja pubbe rājāno putte
āsaṅkayamānā paṭicchanne kāretvā amhākaṁ accayena nīharitvā
rajje patiṭṭhāpeyyāthāti āṇāpesunti vatvā tena yācito atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
takkasilāyaṁ disāpāmokkhācariyo hutvā bahū rājakumāre ca brāhmaṇakumāre
ca sippaṁ vācesi. bārāṇasiyaṁ rañño putto soḷasavassikakāle
tassa santikaṁ gantvā tayo vede ca sabbasippāni ca
uggaṇhitvā paripuṇṇasippo ācariyaṁ āpucchi. ācariyo
aṅgavijjāya vasena taṁ olokento imassa puttaṁ nissāya antarāyo
paññāyati tamahaṁ attano ānubhāvena harissāmīti cintetvā
catasso gāthā bandhitvā rājakumārassa adāsi evañca pana taṁ
vadehi tāta paṭhamaṁ gāthaṁ rajje patiṭṭhāya tava puttassa
soḷasavassikakāle bhattaṁ bhuñjanto vadeyyāsi dutiyaṁ mahāupaṭṭhānakāle
tatiyaṁ pāsādaṁ abhirūhamāno sopāṇasīse ṭhatvā catutthaṁ sayanagabbhaṁ

page number: 381

pavisanto ummāre ṭhatvāti. so sādhūti sampaṭicchitvā ācariyaṁ
vanditvā gato uparajje patiṭṭhāya pitu accayena rajje patiṭṭhāsi.
tassa putto soḷasavassikakāle rañño uyyānakīḷādīnaṁ atthāya
nikkhamantassa sirivibhavaṁ disvā pitaraṁ māretvā rajjaṁ gahetukāmo hutvā
attano upaṭṭhākānaṁ kathesi. te sādhu deva mahallakakāle
laddhena issariyena ko attho yenakenaci upāyena rājānaṁ
mārāpetvā rajjaṁ gaṇhituṁ vaṭṭatīti vadiṁsu. kumāro visaṁ
khādāpetvā māressāmīti pitarā saddhiṁ sāyamāsaṁ bhuñjanto visaṁ
gahetvā nisīdi. rājā bhattapātiyaṁ bhatte acchupanteyeva 1- paṭhamaṁ
gāthamāha
viditaṁ thusaṁ undurānaṁ viditaṁ pana taṇḍulaṁ
thusaṁ thusaṁ vivajjitvā taṇḍulaṁ pana khādareti.
tattha viditanti kāḷavaddalepi andhakāre undurānaṁ thuso
thusabhāvena taṇḍulo ca taṇḍulabhāvena vidito pākaṭoyeva. idha pana
liṅgavipallāsavasena thusaṁ taṇḍulanti vuttaṁ. khādareti thusaṁ vajjetvā
taṇḍulameva khādantīti vuttaṁ hoti.
tato kumāro cintesi yathā undurānaṁ andhakālepi thuso
thusabhāvena taṇḍulo ca taṇḍulabhāvena pākaṭo te thusaṁ vajjetvā
taṇḍulameva khādanti evameva mama mahāvisaṁ gahetvā nisinnabhāvo
pākaṭoti. kumāro ñātomhīti bhīto bhattapātiyaṁ visaṁ pātetuṁ

footnote: 1 āraddheyeva.

page number: 382

avisahitvā uṭṭhāya rājānaṁ vanditvā gato. so tamatthaṁ attano
upaṭṭhākānaṁ ārocetvā ajja tāvamhi ñāto idāni kathaṁ
māressāmāti pucchi. te tato paṭṭhāya uyyāne paṭicchannā
hutvā nikaṇṇikavasena mantayamānā attheko upāyoti khaggaṁ
sannayhitvā mahāupaṭṭhānagatakāle amaccānaṁ antare ṭhatvā rañño
pamādabhāvaṁ ñatvā khaggena paharitvā māretuṁ vaṭṭatīti vavaṭṭhapesuṁ.
kumāro sādhūti sampaṭicchitvā mahāupaṭṭhānakāle sannaddhakhaggo
gantvā itocito ca rañño paharaṇokāsaṁ upadhāreti. tasmiṁ
khaṇe rājā dutiyaṁ gāthamāha
yā mantanā araññasmiṁ yā ca gāme nikaṇṇikā
yañcetaṁ iti cintī 1- ca etampi viditaṁ mayāti.
tattha araññasminti uyyāne. nikaṇṇikāti kaṇṇamūle
sammantanā. yañcetaṁ iti cintī cāti yañca etaṁ idāni mama
paharaṇokāsapariyesanaṁ. idaṁ vuttaṁ hoti tāta kumāra yā esā
tava attano upaṭṭhākehi saddhiṁ uyyāne ca gāme ca nikaṇṇikā
mantanā yañcetaṁ idāni mama paharaṇatthāya iti cintīkāraṇaṁ
etampi sabbaṁ mayā ñātanti.
kumāro jānāti me veribhāvaṁ pitāti palāyitvā upaṭṭhākānaṁ
ārocesi. te sattaṭṭhadivase atikkamitvā kumāra na te
pitā veribhāvaṁ jānāti takkamantena 2- tvaṁ evaṁsaññī ahosi mārehi

footnote: 1 iti cīti ca. 2 takukamattena.

page number: 383

nanti vadiṁsu. so ekadivasaṁ khaggaṁ gahetvā sopāṇamatthake
gabbhadvāre aṭṭhāsi. atha rājā sopāṇamatthake ṭhito tatiyaṁ gāthamāha
dhammena kira jātassa pitā puttassa makkaṭo
daharasseva santassa dantehi phalamacchidāti.
tattha dhammenāti sabhāvena. puttassa makkaṭoti pitā makkaṭo
puttassa makkaṭapotakassa. idaṁ vuttaṁ hoti yathā araññe
jātamakkaṭo attano yūthapariharaṇaṁ āsaṅkanto taruṇasseva
makkaṭapotakassa dantehi phalaṁ chinditvā purisabhāvaṁ nāseti tathā tavapi
atirajjakāmassa phalādīni uppāṭāpetvā purisabhāvaṁ nāsessāmīti.
kumāro gaṇhāpetukāmo maṁ pitāti bhīto palāyitvā
pitarāmhi santajjitoti upaṭṭhākānaṁ ārocesi. te aḍḍhamāsamatte
vītivatte kumāra sace taṁ rājā jāneyya ettakaṁ
kālaṁ nādhivāseyya takkamantena tayā kathitaṁ mārehi nanti vadiṁsu.
so ekadivasaṁ khaggaṁ gahetvā uparipāsāde sirisayanaṁ pavisitvā
āgacchantameva naṁ paharissāmīti heṭṭhāpallaṅke nipajji. rājā
bhuttasāyamāso parijanaṁ uyyojetvā nipajjissāmīti sirigabbhaṁ
pavisitvā ummāre ṭhatvā catutthaṁ gāthamāha
yametaṁ parisappasi ajakāṇova sāsape
yopāyaṁ heṭṭhato seti etampi viditaṁ mayāti.
tattha parisappasīti bhayena itocito ca ahosi. sāsapeti
sāsapakkhette. yopāyanti yopi ayaṁ. idaṁ vuttaṁ hoti yampi

page number: 384

etaṁ tvaṁ sāsapavanaṁ paviṭṭhakāṇaeḷako viya bhayena itocito ca
saṁsappasi paṭhamaṁ visaṁ gahetvā āgatosi dutiyaṁ khaggena paharitukāmo
hutvā āgatosi tatiyaṁ khaggamādāya sopāṇamatthake aṭṭhāsi
idāni taṁ māressāmīti heṭṭhāsayane nipannosi sabbametaṁ jānāmi
na taṁ idāni visajjāmi gahetvā rājāṇaṁ kāressāmīti. evaṁ
tassa ajānantasseva sā sā gāthā taṁ taṁ atthaṁ dīpeti.
kumāro ñātomhi pitarā idāni maṁ nāsessatīti bhayappatto
heṭṭhāsayanā nikkhamitvā khaggaṁ rañño pādamūleva chaḍḍetvā
khamāhi devāti pādamūle urena nipajji. rājā na mayhaṁ koci
kammaṁ jānātīti tvaṁ cintesīti taṁ tajjetvā saṅkhalikabandhanena
bandhāpetvā bandhanāgāraṁ 1- pavesetvā ārakkhaṁ ṭhapesi. tadā rājā
bodhisattassa guṇaṁ sallakkhesi. so aparabhāge kālamakāsi.
tassa sarīrakiccaṁ katvā kumāraṁ bandhanāgārā nīharitvā rajje
patiṭṭhāpesuṁ.
satthā imaṁ dhammadesanaṁ āharitvā evaṁ mahārāja porāṇakarājāno
āsaṅkitabbayuttakaṁ āsaṅkantīti imaṁ kāraṇaṁ kathesi. evaṁ
kathentepi rājā neva sallakkhesi. satthā jātakaṁ samodhānesi
tadā takkasilāyaṁ disāpāmokkho ācariyo ahamevāti.
thusajātakaṁ aṭṭhamaṁ
---------

footnote: 1 kāraṇagharaṁ.

page number: 385

bāveruraṭṭhajātakaṁ
adassanena morassāti idaṁ satthā jetavane viharanto
hatalābhasakkāre titthiye ārabbha kathesi.
titthiyā hi anuppanne buddhe lābhino ahesuṁ.
uppanne pana buddhe hatalābhasakkārā sūriyuggamane jajjopanakā viya
jātā. tesaṁ taṁ pavuttiṁ ārabbha dhammasabhāyaṁ kathaṁ samuṭṭhāpesuṁ.
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
yāva guṇavanto na uppajjanti tāva nigguṇā lābhayasaggappattā
ahesuṁ guṇavantesu uppannesu nigguṇā hatalābhasakkārāva jātāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
morayoniyaṁ nibbattitvā vuḍḍhimanvāya sobhaggappatto araññe
vicari. tadā ekacce bāṇijā disākākaṁ gahetvā nāvāya bāveruraṭṭhaṁ
agamaṁsu. tasmiṁ kira kāleyeva bāveruraṭṭhe sakuṇā nāma natthi.
āgatāgatā raṭṭhavāsino taṁ pañjare 1- nisinnaṁ disvā passathimassa
chavivaṇṇaṁ galapariyosānaṁ mukhatuṇḍakaṁ maṇiguḷasadisāni akkhīnīti
kākameva pasaṁsitvā te bāṇijake āhaṁsu imaṁ ayyā sakuṇaṁ
amhākaṁ detha amhākampi iminā attho tumhe attano raṭṭhe
aññaṁ labhissathāti. tenahi mūlena gaṇhathāti. pañcakahāpaṇena

footnote: 1 kūpagge.

page number: 386

no dethāti. na demāti. anupubbena vaḍḍhetvā satena
dethāti vutte amhākaṁ esa bahūpakāro tumhehi pana saddhiṁ
metti hotūti kahāpaṇasataṁ gahetvā adaṁsu. te taṁ netvā
suvaṇṇapañjare pakkhipitvā nānappakārena macchamaṁsena ceva phalāphalena ca
paṭijaggiṁsu. aññesaṁ sakuṇānaṁ avijjamānaṭṭhāne dasahi asaddhammehi
samannāgato kāko lābhaggappatto ahosi. puna vāre te bāṇijā
ekaṁ mayūrarājānaṁ gahetvā yathā accharasaddena vassati pāṇippaharaṇasaddena
naccati evaṁ sikkhāpetvā bāveruraṭṭhaṁ agamaṁsu.
so mahājane sannipatite nāvāya dhūre ṭhatvā pakkhe vidhūnitvā
madhurassaraṁ nicchāretvā naccati. manussā taṁ disvā somanassajātā
etaṁ ayyā sobhaggappattaṁ susikkhitaṁ sakuṇarājānaṁ amhākaṁ dethāti
āhaṁsu. amhehi paṭhamaṁ kāko ānīto taṁ gaṇhittha idāni
ekaṁ morarājānaṁ ānayimhā etampi yācatha tumhākaṁ raṭṭhe sakuṇaṁ
nāma gahetvā āgantuṁ na sakkāti. hotu ayyā attano raṭṭhe
aññampi labhissatha imaṁ no dethāti mūlaṁ vaḍḍhetvā sahassena
gaṇhiṁsu. atha naṁ sattaratanavicitte pañjare ṭhapetvā macchamaṁsaphalāphalehi
ceva madhulājasakkharapānakādīhi paṭijaggiṁsu. mayūrarājā
lābhagga yasaggappatto jāto. tassāgatakālato paṭṭhāya kākassa
lābhasakkāro parihāyi. koci naṁ oloketumpi na icchi. kāko
khādanīyabhojanīyaṁ alabhamāno kā kāti vassanto gantvā ukkārabhūmiyaṁ
otarati.

page number: 387

satthā dve vatthūni ghaṭetvā abhisambuddho hutvā imā gāthā
abhāsi
adassanena morassa sikhino mañjubhāṇino
kākaṁ tattha apūjesuṁ maṁsena ca phalena ca
yadā ca sarasampanno moro bāverumāgato
atha lābho ca sakkāro vāyasassa ahāyatha
yāva nuppajjatī buddho dhammarājā pabhaṅkaro
tāva aññe apūjesuṁ puthū samaṇabrāhmaṇe
yadā ca sarasampanno buddho dhammaṁ adesayi
atha lābho ca sakkāro titthiyānaṁ ahāyathāti.
tattha sikhinoti sikhāya samannāgatassa. mañkhubhāṇinoti madhurassarassa.
apūjesunti apūjayiṁsu. phalena cāti nānappakārena phalāphalena
ca. bāverumāgatoti bāveruraṭṭhaṁ āgato. pāveruntipi pāṭho.
ahāyathāti parihīno. dhammarājāti navahi lokuttaradhammehi parisaṁ
rañjetīti dhammarājā. pabhaṅkaroti sattaloka okāsaloka saṅkhāralokesu
ālokassa katattā pabhaṅkaro. sarasampannoti brahmassarena samannāgato.
dhammaṁ adesayīti catusaccadhammaṁ pakāsetīti.
iti imā catasso gāthā bhāsitvā jātakaṁ samodhānesi
tadā kāko niggaṇṭho nāṭaputto ahosi morarājā pana ahamevāti.
bāveruraṭṭhajātakaṁ navamaṁ
-------------

page number: 388

visayhajātakaṁ
adāsi dānānīti idaṁ satthā jetavane viharanto anāthapiṇḍikaṁ
ārabbha kathesi.
vatthu heṭṭhā khadiraṅgārajātake vitthāritameva. idha pana satthā
anāthapiṇḍikaṁ āmantetvā porāṇakapaṇḍitā gahapati dānaṁ mā
dadāsīti ākāse ṭhatvā vārentaṁ sakkaṁ devarājānaṁ paṭibāhitvā
dānaṁ dadiṁsuyevāti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
asītikoṭivibhavo visayho nāma seṭṭhī hutvā pañcasīlehi samannāgato
dānajjhāsayo dānābhirato ahosi. so catūsu nagaradvāresu
nagaramajjhe attano nivesanadvāre cāti chasu ṭhānesu dānasālāyo
kārāpetvā dānaṁ pavattesi. divase divase chasatasahassāni visajjeti.
bodhisattassa ca yācakānañca ekasadisameva bhattaṁ hoti. tassa
jambūdīpaṁ unnaṅgalaṁ katvā dānaṁ dadato dānānubhāvena sakkassa
bhavanaṁ kampi. devarañño paṇḍukambalasilāsanaṁ uṇhākāraṁ dassesi.
sakko ko nukho maṁ ṭhānā cāvetukāmoti upadhārento mahāseṭṭhiṁ
disvā ayaṁ visayho ativiya paṭṭharitvā sakalajambūdīpaṁ unnaṅgalaṁ
karonto dānaṁ deti imināpi dānena maṁ cāvetvā sayaṁ sakko
bhavissati maññe dhanamassa nāsetvā etaṁ daliddaṁ katvā yathā
dānaṁ na deti tathā karissāmīti cintetvā sabbaṁ pana dhanaṁ

page number: 389

dhaññatelamadhuphāṇitādīni antamaso dāsakammakaraporisampi antaradhāpesi.
dānabyāvaṭā āgantvā sāmi dānaggaṁ pacchinnaṁ ṭhapitaṭṭhāne
kiñci na passāmāti ārocayiṁsu. ito paribbayaṁ haratha mā dānaṁ
pacchindathāti bhariyaṁ pakkosāpetvā bhadde dānaṁ pavattāpehīti
āha. sā sakalagehaṁ vicinitvā aḍḍhamāsakamattampi adisvā ayya
amhākaṁ nivatthavatthaṁ ṭhapetvā aññaṁ kiñci na passāmi sakalagehaṁ
tucchanti āha. sattaratanagabbhesu dvāraṁ vivarāpetvā na kiñci
addasa. seṭṭhiñca bhariyañca ṭhapetvā aññe dāsakammakarāpi na
paññāyiṁsu. puna mahāsatto bhariyaṁ āmantetvā bhadde na
sakkā dānaṁ pacchindituṁ sakalanivesanaṁ vicinitvā kiñci upadhārehīti
āha. tasmiṁ khaṇe eko tiṇahārako asitañceva kājañca
tiṇabandhanarajjuñca dvārantare chaḍḍetvā palāyi. seṭṭhibhariyā taṁ disvā
sāmi imaṁ ṭhapetvā aññaṁ na passāmīti āharitvā adāsi.
mahāsatto bhadde mayā ettakaṁ kālaṁ tiṇaṁ nāma na lāyitapubbaṁ
ajja pana tiṇaṁ lāyitvā āharitvā vikkīṇitvā yathānucchavikaṁ dānaṁ
dassāmīti dānupacchedabhayena asitañceva kājañca rajjuñca gahetvā
nagarā nikkhamma tiṇavatthuṁ gantvā tiṇaṁ lāyitvā eko amhākaṁ
bhavissati ekena dānaṁ dassāmīti dve tiṇakalāpe bandhitvā kāje
laggetvā ādāya gantvā nagaradvāre vikkīṇitvā māsake gahetvā
ekaṁ koṭṭhāsaṁ yācakānaṁ adāsi. yācakā bahū. tesaṁ mayhampi
dehīti vadantānaṁ itarampi koṭṭhāsaṁ puna datvā taṁdivasaṁ saddhiṁ

page number: 390

bhariyāya anāhāro vītināmesi. iminā niyāmena cha divasā vītivattā.
athassa sattame divase tiṇamāharamānassa sattāhaṁ nirāhārassa atisukhumālassa
nalāṭe sūriyātapena pahaṭamatte akkhīni bhamiṁsu. so satiṁ
paccupaṭṭhapetuṁ asakkonto tiṇaṁ avattharitvā pati. sakko tassa
kiriyaṁ upadhārayamāno vicarati. so taṁkhaṇaṁyeva āgantvā ākāse
ṭhatvā paṭhamaṁ gāthamāha
adāsi dānāni pure visayha
dadato ca te khayadhammo ahosi
ito parañce na dadeyya dānaṁ
tiṭṭheyyuṁ te saṁyamantassa bhogāti.
tassattho ambho visayha tvaṁ ito pubbe tava gehe dhane
vijjamāne sakalajambūdīpaṁ unnaṅgalaṁ katvā dānāni adāsi tassa ca te
evaṁ dadato bhogānaṁ khayadhammo khayasabhāvo ahosi sabbaṁ sāpateyyaṁ
khīṇaṁ ito parañcepi tvaṁ dānaṁ na dadeyyāsi kassaci kiñci na
dadeyyāsi tava saṁyamantassa adadantassa bhogā tatheva tiṭṭheyyuṁ ito
paṭṭhāya na dassāmīti mayhaṁ paṭiññaṁ dehi ahante bhoge dassessanti.
mahāsatto tassa vacanaṁ sutvā kosi tvanti āha.
sakkohamasmīti. bodhisatto sakko nāma sayaṁ dānaṁ datvā sīlaṁ
samādiyitvā uposathakammaṁ katvā satta vattapadāni pūretvā
sakkattaṁ patto tvaṁ pana attano issariyakāraṇaṁ dānaṁ vāresi
anariyavattaṁ karosīti vatvā tisso gāthāyo abhāsi

page number: 391

anariyamariyena sahassanetta
suduggatenāpi akiccamāhu
mā vo dhanaṁ taṁ ahu vā janinda
yaṁ bhogahetuṁ vijahemu saddhaṁ
yena eko ratho yāti yāti tena paro ratho
porāṇaṁ nihataṁ 1- vattaṁ vattatuññeva 2- vāsava
yadi hessati dassāma asante kiṁ dadāmhase
evaṁ bhūtāpi dassāma mā dānaṁ pamadāmhaseti.
tattha anariyanti lāmakaṁ pāpakammaṁ. ariyenāti parisuddhācārena
ariyena. suduggatenāpīti sudaliddenāpi. akiccamāhūti
akattabbanti buddhādayo ariyā vadanti. tvaṁ pana maṁ anariyamaggaṁ
ārocesīti adhippāyo. voti nipātamattaṁ. yaṁ bhogahetunti
yassa dhanassa paribhuñjanahetu mayaṁ dānasaddhaṁ vijahemu pariccajeyyāma
taṁ dhanameva mā ahu na no tena dhanena atthoti dīpeti.
rathoti yaṁ kiñci yānaṁ. idaṁ vuttaṁ hoti yena maggena eko
ratho yāti aññopi ratho rathassa gatamaggo esoti tena
maggena yāti. porāṇaṁ nihataṁ vattanti yaṁ mayā pubbeyeva nihataṁ
vattaṁ taṁ mayi dharante vattatuyeva mā tiṭṭhatūti attho.
evaṁ bhūtāpīti evaṁ tiṇahārakabhūtāpi mayaṁ yāva jīvāma tāva
dassāmayeva. kiṁkāraṇā. mā dānaṁ pamadāmhaseti adadanto

footnote: 1 nihitaṁ vaḍḍhaṁ. 2 vaḍḍhataññeva.

page number: 392

hi dānaṁ pamajjati nāma na sarati na sallakkheti ahaṁ pana
jīvamāno dānaṁ pammusituṁ na icchāmi tasmā dassāmiyevāti dīpeti.
sakko taṁ paṭibāhituṁ asakkonto kimatthāya dānaṁ dadāsīti
pucchi. neva sakkattaṁ na brahmattaṁ paṭṭhayamāno sabbaññutaṁ
paṭṭhento panāhaṁ dadāmīti. sakko tassa vacanaṁ sutvā tuṭṭho
hatthena piṭṭhiṁ parimajji. bodhisattassa taṁkhaṇaññeva parimajjitamattasseva 1-
sakalasarīraṁ paripūri. sakkānubhāvena cassa sabbo vibhavaparicchedo
paṭipākatikova hoti. sakko mahāseṭṭhi tvaṁ ito paṭṭhāya
divase divase dvādasa satasahassāni visajjento dānaṁ dehīti
tassa gehe aparimāṇadhanaṁ datvā taṁ uyyojetvā sakaṭṭhānameva gato.
satthā imaṁ dhammadesanaṁ āharitvā jātakaṁ samodhānesi tadā
seṭṭhibhariyā rāhulamātā ahosi visayho pana ahamevāti.
visayhajātakaṁ dasamaṁ
kokilavaggo catuttho

footnote: 1 paribhuttamattasseva.

page number: 393

cullakuṇālavaggavaṇṇanā
-----------
kuṇḍalikajātakaṁ
nirāmaṁ ārāmakarassūti imassa jātakassa vitthārakathā kuṇālajātake
āvibhavissatīti.
kuṇḍalikajātakaṁ 1- paṭhamaṁ
------------
vānarajātakaṁ
asakkhiṁ vata attānanti idaṁ satthā veḷuvane viharanto
devadattassa vadhāya parisakkanaṁ ārabbha kathesi. vatthu vitthāritameva.
atīte pana bārāṇasiyaṁ brahmadatte rajjaṁ kārente bodhisatto
himavantappadese kapiyoniyaṁ nibbattitvā vayappatto gaṅgātīre
vasi. athekā antogaṅgāya suṁsumārī bodhisattassa hadayamaṁse
dohaḷaṁ uppādetvā suṁsumārassa kathesi. so taṁ kapiṁ udake
nimmujjāpetvā māretvā hadayamaṁsaṁ suṁsumāriyā dassāmīti cintetvā
mahāsattaṁ āha ehi samma antaradīpake ambaphalaṁ 2- khādituṁ
gacchāmāti. ahaṁ kathaṁ gamissāmīti āha. taṁ mama piṭṭhiyaṁ
nisīdāpetvā nessāmīti. so tassa cittaṁ ajānanto laṅghitvā

footnote: 1 kaṇḍarijātakaṁ. 2 phalāphale.

page number: 394

piṭṭhiyaṁ nisīdi. suṁsumāro thokaṁ gantvā nimmujjituṁ ārabhi. atha
naṁ bānaro kiṁ maṁ bho udake nimmujjāpesīti āha. ahantaṁ
māretvā tava hadayamaṁsaṁ mama bhariyāya dassāmīti. handa 1- tvaṁ
mama hadayamaṁsaṁ ureti maññasīti. atha kahaṁ te ṭhapitanti. etaṁ
udumbare olambantaṁ na passasīti. passāmi dassasi pana
meti. āma dassāmīti. suṁsumāro dandhatāya naṁ gahetvā
nadītīre udumbaramūlaṁ gato. bodhisatto tassa piṭṭhito laṅghitvā
udumbararukkhe nisinno imā gāthā abhāsi
asakkhiṁ vata attānaṁ uṭṭhātuṁ udakā thalaṁ
nadānāhaṁ puna tuyhaṁ vasaṁ gacchāmi vārija
alametehi ambehi jambūhi panasehi ca
yāni pāraṁ samuddassa varaṁ mayhaṁ udumbaro
yo ca uppatitaṁ atthaṁ na khippamanubujjhati
amittavasamanveti pacchā ca anutappati
yo ca uppatitaṁ atthaṁ khippameva nibodhati
muccate sattusambādhā na ca pacchānutappatīti.
tattha asakkhiṁ vatāti samattho vata ahosiṁ. uṭṭhātunti
uddharituṁ. vārijāti suṁsumāraṁ ālapati. yāni pāraṁ samuddassāti
gaṅgaṁ samuddanāmenālapanto yāni samuddassa pāraṁ gantvā
khāditabbāni alantehīti vadati. pacchā ca anutappatīti uppannaṁ

footnote: 1 dandha.

page number: 395

atthaṁ khippaṁ ajānanto amittavasaṁ gacchati pacchā ca anutappatīti.
iti so catūhi gāthāhi lokiyakiccānaṁ nipphattikāraṇaṁ kathetvā
vanasaṇḍameva gato.
satthā imaṁ dhammedesanaṁ āharitvā jātakaṁ samodhānesi tadā
suṁsumāro devadatto ahosi bānaro pana ahamevāti.
vānarajātakaṁ dutiyaṁ
-----------
kuntinījātakaṁ
avasimhā tavāgāreti idaṁ satthā jetavane viharanto kosalarañño
gehe nivutthaṁ kuntinīsakuṇikaṁ 1- ārabbha kathesi.
sā kira rañño dūteyyahārikā. dve potakāpissā atthi.
rājā taṁ sakuṇikaṁ ekassa rañño paṇṇaṁ gāhāpetvā pesesi.
tassā gatakāle rājakule dārakā te sakuṇapotake hatthena parimaddantā
māresuṁ. sā āgantvā te potake mate passantī
kena me puttakā māritāti pucchi. asukena ca asukena cāti.
tasmiñca kāle rājakule posāvanikabyaggho atthi kakkhalo pharuso
bandhanavasena tiṭṭhati. atha te dārakā taṁ byagghaṁ dassanāya agamaṁsu.
sāpi sakuṇikā tehi saddhiṁ gantvā yathā imehi mama puttakā
māritā tatheva ne karissāmīti te dārake gahetvā byagghassa
pādamūle khipi. byaggho murumurāpetvā khādi. sā idāni

footnote: 1 kuntanisakuṇikaṁ.

page number: 396

me manoratho paripuṇṇoti uppatitvā himavantameva gatā. taṁ
kāraṇaṁ sutvā bhikkhū dhammasabhāyaṁ kathaṁ samuṭṭhāpesuṁ āvuso rājakule
kira kuntinīsakuṇikā yehissā potakā māritā te dārake
byagghassa pādamūle khipitvā himavantameva gatāti. satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepesā attano
potakaghātake dārake khipitvā himavantameva gatāti vatvā atītaṁ āhari.
atīte bārāṇasiyaṁ (brahmadatte rajjaṁ kārente) bodhisatto
(bārāṇasiyaṁ) dhammena samena rajjaṁ kāresi. nivesane ekā
kuntinīsakuṇikā dūteyyahārikā. sabbaṁ purimasadisameva. ayaṁ pana
viseso. ayaṁ byagghena dārake mārāpetvā cintesi idāni
na sakkā mayā idha vasituṁ gamissāmi gacchantī ca rañño
anārocetvāva na gamissāmīti. sā rājānaṁ upasaṅkamitvā ekamantaṁ
ṭhitā sāmi tumhākaṁ pamādena mama puttake dārakā māresuṁ
ahaṁ kodhavasikā hutvā te dārake paṭimāresiṁ idāni mayā idha
vasituṁ na sakkāti vatvā paṭhamaṁ gāthamāha
avasimhā tavāgāre niccaṁ sakkatapūjitā
tvamevadānimakari handa rāja vajāmahanti.
tattha tvamevadānimakarīti maṁ paṇṇaṁ gāhāpetvā pesetvā
attano pamādena mama piyaputtake arakkhanto tvaññevadāni etaṁ
mama gamanakāraṇaṁ akari. handāti upasaggaṭṭhe nipāto. rājāti

page number: 397

bodhisattaṁ ālapati. vajāmahanti himavantaṁ gacchāmīti.
taṁ sutvā rājā dutiyaṁ gāthamāha
yo ve kate paṭikate kibbise paṭikibbise
evantaṁ sammati veraṁ vasa kuntini mā gamāti.
tassattho yo puggalo parena kate kibbise attano
puttamāraṇādike dāruṇakamme kate puna attano tassa puggalassa
paṭikate paṭikibbise paṭikataṁ mayā tassāti jānāti evantaṁ
sammati veranti ettakena taṁ veraṁ sammati vūpasantaṁ hoti tasmā
vasa kuntini mā gamāti.
taṁ sutvā kuntinī tatiyaṁ gāthamāha
na katassa ca kattā ca mitti sandhiyate puna
hadayaṁ nānujānāti gacchaññeva rathesabhāti.
tattha na katassa ca kattā cāti pakatassa ca abhibhūtassa
ca uppīḷitassa puggalassa idāni vibhattipariṇāmaṁ katvā yo
kattā tassa cāti imesaṁ dvinnaṁ puggalānaṁ puna mittabhāvo nāma
na sandhiyati na ghaṭiyatīti attho. hadayaṁ nānujānātīti tena
kāraṇena mama hadayaṁ idha vāsaṁ nānujānāti. gacchaññeva rathesabhāti
tasmā ahaṁ mahārāja gamissāmiyevāti.
taṁ sutvā rājā catutthaṁ gāthamāha
katassa ceva kattā ca mitti sandhiyate puna
dhīrānaṁ no ca bālānaṁ vasa kuntini mā gamāti.

page number: 398

tassattho katassa ceva puggalassa yo ca kattā tassa mitti
sandhiyati puna sā pana dhīrānaṁ no ca bālānaṁ dhīrānaṁ hi metti
bhinnāpi puna ghaṭiyati bālānaṁ pana sakiṁ bhinnā bhinnāva hoti
tasmā vasa kuntini mā gamāti.
sakuṇikā evaṁ santepi na sakkā mayā vasituṁ sāmīti
rājānaṁ vanditvā uppatitvā himavantameva gatā.
satthā imaṁ dhammadesanaṁ āharitvā jātakaṁ samodhānesi tadā
kuntinīyeva etarahi kuntinī bārāṇasīrājā pana ahamevāti.
kuntinījātakaṁ tatiyaṁ
---------
ambajātakaṁ
yo nīliyaṁ maṇḍayatīti idaṁ satthā jetavane viharanto ekaṁ
ambagopakattheraṁ ārabbha kathesi.
so kira mahallakakāle pabbajito jetavanapaccante ambavane
paṇṇasālaṁ katvā ambe rakkhanto patitāni ambapakkāni khādanto
viharati. attano sambandhamanussānampi deti. tasmiṁ bhikkhācāraṁ
paviṭṭhe ambacorakā ambāni pātetvā khāditvā ca gahetvā
ca gacchanti. tasmiṁ khaṇe catasso seṭṭhidhītaro aciravatiyaṁ
nhāyitvā vicarantiyo taṁ ambavanaṁ pavisiṁsu. mahallako āgantvā
tā disvā tumhehi me ambāni khāditānīti āha. bhante
mayaṁ idāni āgatā na tumhākaṁ ambāni khādāmāti. tenahi

page number: 399

sapathaṁ karothāti. karoma bhanteti sapathaṁ kariṁsu. mahallako tā
sapathaṁ kāretvā lajjāpetvā visajjesi. tassa taṁ kiriyaṁ sutvā
bhikkhū dhammasabhāyaṁ kathaṁ samuṭṭhāpesuṁ āvuso asuko kira mahallako
attano vasanakaṁ ambavanaṁ paviṭṭhā seṭṭhidhītaro sapathaṁ kāretvā
lajjāpetvā visajjesīti. satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave idāneva pubbepesa ambagopako hutvā etā
seṭṭhidhītaro sapathaṁ kāretvā lajjāpetvā visajjesīti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
sakkattaṁ kāresi. tadā eko kūṭajaṭilo bārāṇasiyaṁ upanissāya
nadītīre ambavane paṇṇasālaṁ māpetvā ambe rakkhanto patitāni
ambapakkāni khādanto sambandhamanussānampi dadanto nānappakārena
micchājīvena jīvitaṁ kappento viharati. tadā sakko devarājā
ke nukho loke mātāpitaro upaṭṭhahanti kulejeṭṭhāpacāyanakammaṁ
karonti dānaṁ denti sīlaṁ rakkhanti uposathakammaṁ karonti ke
pabbajitvā samaṇadhamme yuttapaṭiyuttā viharanti ke anācāraṁ
carantīti lokaṁ volokento imaṁ ambagopakaṁ anācāraṁ jaṭilaṁ disvā
ayaṁ kūṭajaṭilo kasiṇaparikammādiṁ attano samaṇadhammaṁ pahāya ambavanaṁ
rakkhanto viharati saṁvejessāmi nanti tassa gāmaṁ bhikkhāya
paviṭṭhakāle attano ānubhāvena ambe pātetvā corehi vilumpite

page number: 400

viya akāsi. tadā bārāṇasito catasso seṭṭhidhītaro taṁ ambavanaṁ
pavisiṁsu. kūṭajaṭilo tā disvā tumhehi me ambāni khāditānīti
palibuddhi. bhante mayaṁ idāneva āgatā na te ambāni
khādāmāti. tenahi sapathaṁ karothāti. katvā pana gantuṁ
labhissāmāti. āma labhissathāti. sādhu bhanteti tāsaṁ jeṭṭhakā
sapathaṁ karontī paṭhamaṁ gāthamāha
yo nīliyaṁ maṇḍayati saṇḍāsena vihaññati
tassa sā vasamanvetu yā te ambe avāharīti.
tassattho yo puriso palitānaṁ kāḷavaṇṇakaraṇatthāya
nīlaphalādīni 1- yojetvā kataṁ nīlikaṁ maṇḍayati nīlakesantare ca uṭṭhitaṁ
palitaṁ uddharanto saṇḍāsena vihaññati kilamati tassa evarūpassa
mahallakassa sā vasamanvetu tathārūpaṁ patiṁ labhatu yā te ambe
avāharīti.
tāpaso tvaṁ ekamante tiṭṭhāti vatvā dutiyaṁ seṭṭhidhītaraṁ
kāresi. sā sapathaṁ karontī dutiyaṁ gāthamāha
vīsaṁ vā pañcavīsaṁ vā onatiṁseva jātiyā
tādisā pati mā laddhā yā te ambe avāharīti.
tassattho nāriyo nāma paṇṇarasasoḷasavassakāle purisānaṁ
piyā honti yā ca tava ambāni avāhari sā evarūpe yobbane
patiṁ alabhitvā jātiyā vīsaṁ vā pañcavīsaṁ vā ekena dvīhi

footnote: 1. tiphalādīhi.

page number: 401

onatāya onatiṁsaṁ vā vassāni patvā tādisā paripakkavayā hutvāpi
patiṁ mā laddhāti.
tāyapi sapathaṁ katvā ekamantaṁ ṭhitāya tatiyā tatiyaṁ
gāthamāha
dīghaṁ gacchatu addhānaṁ ekikā abhisāriyā
saṅkete pati māddasa yā te ambe avāharīti.
tassattho yā te ambe avāhari sā patiṁ paṭṭhayamānā
tassa santike abhisaraṇatāya abhisāriyā nāma hutvā ekikā adutiyā
gāvutadvigāvutamattaṁ dīghamaddhānaṁ gacchatu gantvāpi ca tasmiṁ
asukaṭṭhānaṁ nāma āgaccheyyāsīti kate saṅkete taṁ patiṁ mā
addasāti.
tāyapi sapathaṁ katvā ekamantaṁ ṭhitāya catutthā catutthaṁ
gāthamāha
alaṅkatā suvasanā mālinī candanussadā
ekikā sayane sayatu yā te ambe avāharīti.
sā uttānatthāyeva.
tāpaso tumhehi atibhāriyā sapathā katā aññehi ambā
khāditā bhavissanti gacchathadāni tumheti tā uyyojesi. sakko
bheravarūpārammaṇaṁ dassetvā kūṭatāpasaṁ tato palāpesi.
satthā imaṁ dhammadesanaṁ āharitvā jātakaṁ samodhānesi tadā
kūṭajaṭilo ayaṁ ambagopakamahallako ahosi catasso seṭṭhidhītaro

page number: 402

etāyeva sakko devarājā pana ahamevāti.
ambajātakaṁ 1- catutthaṁ
---------
gajakumbhajātakaṁ
vanaṁ yadaggi dahatīti idaṁ satthā jetavane viharanto ekaṁ
alasabhikkhuṁ ārabbha kathesi.
so kira sāvatthīvāsī kulaputto sāsane uraṁ datvā
pabbajitvāpi alaso ahosi uddesaparipucchāyonisomanasikāravattapaṭivattādi-
paribāhiro nīvaraṇābhivuto 2-. nisinnaṭṭhānādīsu iriyāpathesu tatheva
hoti. tassa taṁ ālasiyabhāvaṁ ārabbha dhammasabhāyaṁ kathaṁ samuṭṭhāpesuṁ
āvuso asuko nāma evarūpe niyyānike sāsane pabbajitvā
ālasiyo kusīto nīvaraṇābhivuto viharatīti. satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepesa ālasikoyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa amaccaratanaṁ ahosi. bārāṇasīrājā ālasiyajātiko ahosi.
bodhisatto rājānaṁ bodhayissāmīti ekaṁ upamaṁ upadhārento carati.
athekadivasaṁ rājā uyyānaṁ gantvā amaccagaṇaparivuto tattha vicaranto
ekaṁ gajakumbhaṁ nāma ālasiyaṁ passi. tathārūpā kira ālasiyā

footnote: 1 ambacorajātakaṁ. 2 nīvaraṇābhibhūto.

page number: 403

sakaladivasaṁ gacchantāpi ekaṅguladvaṅgulamattaṁ gacchanti. rājā taṁ
disvā ko nāma soti bodhisattaṁ pucchi. mahāsatto gajakumbho
nāma so mahārājāti. ālasiyo evarūpo hi sakalaṁ divasaṁ
gacchantopi ekaṅguladvaṅgulamattameva gacchatīti vatvā tena saddhiṁ
sallapanto ambho gajakumbha tumhākaṁ dandhaṁ gamanaṁ imasmiṁ araññe
dāvaggimhi uṭṭhite kiṁ karothāti vatvā paṭhamaṁ gāthamāha
vanaṁ yadaggi dahati pāvako kaṇhavattani
kathaṁ karosi pacalaka evaṁ dandhaparakkamoti.
tattha yadaggīti yadā aggi. pāvako kaṇhavattanīti aggino
nāmaṁ. pacalakāti taṁ ālapati. so hi calanto gacchati niccaṁ
vā pacalāyati tasmā pacalakoti vuccati. dandhaparakkamoti
muduviriyoti 1-.
taṁ sutvā gajakumbho dutiyaṁ gāthamāha
bahūni rukkhacchiddāni paṭhabyā vivarāni ca
tāni ce nābhisambhoma hoti no kālapariyāyoti.
tassattho paṇḍita amhākaṁ ito uttaritaragamanaṁ nāma natthi
imasmiṁ pana araññe rukkhacchiddāni ca paṭhaviyaṁ vivarāni ca bahūni
yadi tāni na pāpuṇāma hoti no kālapariyāyoti maraṇameva
no hotīti.
taṁ sutvā bodhisatto itarā dve gāthā abhāsi

footnote: 1. garuviriyo.

page number: 404

yo dandhakāle tarati taraṇīye ca dandhati
sukkapaṇṇaṁva akkamma atthaṁ bhañjeti attano
yo dandhakāle dandheti taraṇīye ca tārayi
sasīva rattiṁ vibhañji 1- tassattho paripūratīti.
tattha dandhakāleti tesaṁ tesaṁ kammānaṁ saṇikaṁ kattabbakāle
turitaturito vegena tāni kammāni karoti. sukkapaṇṇaṁvāti yathā
vātātapasukkatālapaṇṇaṁ balavā puriso akkamitvā bhañjeyya tattheva
cuṇṇavicuṇṇaṁ kareyya evaṁ so attano atthaṁ bhañjati. dandhetīti
dandhāyati dandhakātabbāni dandhameva karoti. tārayīti turitakātabbāni
kammāni turito ca karoti. sasīva rattiṁ vibhañjīti yathā
cando juṇhapakkhaṁ rattiṁ jotayamāno kāḷapakkharattito rattiṁ vibhañjanto
divase divase paripūrati evaṁ tassa purisassa attho paripūratīti
vuttaṁ hoti.
rājā bodhisattassa vacanaṁ sutvā tato paṭṭhāya analaso
jāto.
satthā imaṁ dhammadesanaṁ āharitvā jātakaṁ samodhānesi tadā
gajakumbho alaso bhikkhu ahosi paṇḍitāmacco pana ahamevāti.
gajakumbhajātakaṁ pañcamaṁ
------------

footnote: 1. vibhajaṁ.

page number: 405

kesavajātakaṁ
manussindaṁ jahitvānāti idaṁ satthā jetavane viharanto vissāsabhojanaṁ
ārabbha kathesi.
anāthapiṇḍikassa kira gehe pañcannaṁ bhikkhusatānaṁ nivaddhaṁ bhattaṁ
hoti. gehaṁ niccakālaṁ bhikkhusaṅghassa opānabhūtaṁ kāsāvapajjotaṁ
isivātapaṭivātaṁ. athekadivasaṁ rājā nagaraṁ padakkhiṇaṁ karonto seṭṭhino
nivesane bhikkhusaṅghaṁ disvā ahampi ariyasaṅghassa nivaddhaṁ bhikkhaṁ dassāmīti
vihāraṁ gantvā satthāraṁ vanditvā pañcannaṁ bhikkhusatānaṁ nivaddhaṁ bhikkhaṁ
paṭṭhapesi. tato paṭṭhāya rājanivesane niccaṁ bhikkhā diyyati
tivassikagandhasālībhojanaṁ paṇītaṁ. vissāsenapi sinehenapi sahatthā dāyakā
natthi. rājāyuttā dāpenti. bhikkhū nisīditvā bhuñjituṁ na icchanti.
nānaggarasabhattaṁ gahetvā attano attano upaṭṭhākakulaṁ gantvā taṁ
bhattaṁ tesaṁ datvā tehi dinnaṁ lūkhaṁ vā paṇītaṁ vā bhuñjanti.
athekadivasaṁ rañño bahū phalāphale āhariṁsu. rājā bhikkhusaṅghassa
dethāti āha. manussā bhattaggaṁ gantvā ekabhikkhumpi adisvā
eko bhikkhupi natthīti rañño ārocesuṁ. nanu velāyeva tāvāti.
āma velā bhikkhū pana tumhākaṁ gehe bhattaṁ gahetvā attano
vissāsikaupaṭṭhākānaṁ gehe gantvā taṁ bhattaṁ tesaṁ datvā tehi
dinnaṁ lūkhaṁ vā paṇītaṁ vā bhuñjantīti. rājā amhākaṁ bhattaṁ
paṇītaṁ kena nukho kāraṇena taṁ abhutvā aññaṁ bhuñjanti satthāraṁ

page number: 406

pucchissāmīti cintetvā vihāraṁ gantvā satthāraṁ vanditvā pucchi.
satthā mahārāja bhojanaṁ nāma vissāsaparamaṁ tumhākaṁ gehe vissāsaṁ
paccupaṭṭhapetvā sinehena dāyakānaṁ abhāvā bhikkhū bhattaṁ gahetvā
attano vissāsikaṭṭhāne paribhuñjanti mahārāja vissāsasadiso
añño raso nāma natthi avissāsikena dinnaṁ catumadhurampi
vissāsikena dinnatakkamattaṁ 1- na agghati porāṇakapaṇḍitāpi roge
uppanne raññā pañca vejjakulāni gahetvā bhesajje kāritepi
roge avūpasamamāne vissāsikānaṁ santikaṁ gantvā aloṇakaṁ
sāmākanivārayāguñceva udakamattasittaṁ aloṇakaṁ paṇṇañca paribhuñjitvā
nīrogā jātāti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsikaraṭṭhe brāhmaṇakule nibbatti. kappakumārotissa nāmaṁ kariṁsu.
so vayappatto takkasilāyaṁ sabbasippāni uggaṇhitvā aparabhāge
isipabbajjaṁ pabbaji. tadā kesavo nāma tāpaso pañcahi tāpasasatehi
parivuto gaṇasatthā hutvā himavante vasati. bodhisatto tassa
santikaṁ gantvā pañcannaṁ antevāsikasatānaṁ jeṭṭhantevāsiko hutvā
vihāsi. kesavatāpasassa hi tajjhāsayo sineho ahosi. te
aññamaññaṁ ativissāsikā ahesuṁ. aparabhāge kesavo te tāpase
ādāya loṇambilasevanatthāya manussapathaṁ gantvā bārāṇasiṁ patvā
rājuyyāne vasitvā punadivase nagaraṁ bhikkhāya pavisitvā rājadvāraṁ

footnote: 1. sāmākabhattaṁ.

page number: 407

agamāsi. rājā isigaṇaṁ disvā pakkosāpetvā antonivesane
bhojetvā paṭiññaṁ gahetvā uyyāne vasāpesi. atha vassāratte
atikkante kesavo rājānaṁ āpucchi. rājā bhante tumhe mahallakā
amhe tāva upanissāya vasatha daharatāpase himavantaṁ pesethāti
āha. so sādhūti jeṭṭhantevāsinā saddhiṁ te himavantaṁ pesetvā sayaṁ
ekakova ohiyi. kappopi himavantaṁ gantvā tāpasehi saddhiṁ vasi.
kesavo kappena vinā vasanto ukkaṇṭhitvā taṁ daṭṭhukāmo hutvā
niddaṁ na labhati. tassa niddaṁ alabhamānassa na sammā āhāro
pariṇāmaṁ gacchati. lohitapakkhandikā ahosi. bāḷhā vedanā
vattanti. rājā pañca vejjakulāni gahetvā tāpasaṁ paṭijaggi.
rogo neva vūpasammati. kesavo rājānaṁ āha mahārāja kiṁ mayhaṁ
maraṇaṁ icchatha udāhu arogabhāvanti. arogabhāvaṁ bhanteti. tenahi
maṁ himavantaṁ pesethāti. sādhu bhanteti rājā nāradaṁ nāma amaccaṁ
bhadantaṁ gahetvā vanacarakehi saddhiṁ himavantaṁ yāhīti pesesi. nārado
taṁ tattha netvā paccāgamāsi. kesavassāpi kappe diṭṭhamatteyeva
cetasikarogo vūpasanto ukkaṇṭhā paṭippassambhi. athassa
kappo aloṇena adhūpanena udakamattasittapaṇṇena saddhiṁ
sāmākanivārayāguṁ adāsi. tassa taṁkhaṇaññeva lohitapakkhandikā
paṭippassambhi. puna rājā nāradaṁ pesesi gaccha kesavatāpasassa pavuttiṁ
jānāhīti. so gantvā taṁ arogaṁ disvā bhante bārāṇasīrājā
pañca vejjakulāni gahetvā paṭijagganto tumhe aroge kātuṁ nāsakkhi

page number: 408

kathaṁ te kappo paṭijaggīti vatvā paṭhamaṁ gāthamāha
manussindaṁ jahitvāna sabbakāmasamiddhinaṁ
kathaṁ nu bhagavā kesī kappassa ramati assameti.
tattha manussindanti manussānaṁ indaṁ bārāṇasīrājānaṁ. kathaṁ
nu bhagavā kesīti kena nukho upāyena ayaṁ amhākaṁ bhagavā
kesavatāpaso kappassa assame ramatīti. evaṁ aññena saddhiṁ
sallapanto viya kesavassa abhiratikāraṇaṁ pucchi.
taṁ sutvā kesavo dutiyaṁ gāthamāha
sādhūni ramaṇīyāni santi vakkhā 1- manoramā
subhāsitāni kappassa nārada ramayanti manti.
tattha vakkhāti rukkhā. pāliyaṁ pana rukkhātve likhitaṁ.
subhāsitānīti kappena kathitāni subhāsitāni maṁ ramayantīti attho.
evañca pana vatvā evaṁ maṁ abhiramāpento kappo aloṇakaṁ
adhūpanaṁ udakasittapaṇṇamissaṁ sāmākanivārayāguṁ pāyesi tāya me
sarīre byādhi vūpasamito nīrogo jātomhīti āha. taṁ sutvā
nārado tatiyaṁ gāthamāha
sālīnaṁ odanaṁ bhuñje sucimaṁsupasecanaṁ
kathaṁ sāmākanivāraṁ aloṇaṁ nādayanti 2- tanti.
tattha bhuñjeti bhuñji. ayameva vā pāṭho. nādayantīti
nādayati pīṇeti toseti. gāthābandhasukhatthaṁ pana anunāsiko kato.

footnote: 1. rakkhā rukkhā. 2. chādayanti. sādayanti.

page number: 409

idaṁ vuttaṁ hoti yo tvaṁ sucimaṁsupasecanaṁ rājakule rājārahaṁ
sālībhattaṁ bhuñji taṁ kathamidaṁ sāmākanivāraṁ aloṇaṁ pīṇeti toseti
kathaṁ te evaṁ ruccatīti.
taṁ sutvā kesavo catutthaṁ gāthamāha
sādhuṁ vā yadivāsādhuṁ 1- appaṁ vā yadivā bahuṁ
vissaṭṭho yattha bhuñjeyya vissāsaparamā rasāti.
tattha yadivāsādhunti yadivā asādhuṁ. vissaṭṭhoti nirāsaṅko
vissāsappatto hutvā. yattha bhuñjeyyāti yasmiṁ nivesane evaṁ
bhuñjeyya tattha evaṁ bhuttaṁ yaṁ kiñci bhojanaṁ sādhumeva. kasmā.
yasmā vissāsaparamā rasāti vissāso paramo uttamo etesanti
vissāsaparamā rasā. vissāsarasasadiso hi raso nāma natthi.
avissāsikena hi dinnaṁ catumadhurampi vissāsikena dinnaṁ ambilakañjiyaṁ
na agghatīti.
nārado tassa vacanaṁ sutvā rañño santikaṁ gantvā kesavo
idaṁ nāma kathetīti ācikkhi.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi nārado sārīputto kesavo bakamahābrahmā
kappo pana ahamevāti.
kesavajātakaṁ chaṭṭhaṁ
--------

footnote: 1. asāduṁ yadivā sāduṁ.

page number: 410

ayakūṭajātakaṁ
sabbāyasaṁ kūṭanti idaṁ satthā jetavane viharanto lokatthacariyaṁ
ārabbha kathesi. vatthu mahākaṇhajātake āvibhavissati.
atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchimhi nibbattitvā vayappatto uggahitasippo
pitu accayena rajje patiṭṭhāya dhammena rajjaṁ kāresi.
tadā manussā devatāmaṅgalikā hutvā bahū ajeḷakādayo māretvā
devatānaṁ balīkammaṁ karonti. bodhisatto pāṇo na hantabboti
bheriñcārāpesi. yakkhā balīkammaṁ alabhamānā bodhisattassa
kujjhitvā himavante yakkhasamāgamaṁ gantvā bodhisattassa māraṇatthāya
ekaṁ kakkhalaṁ yakkhaṁ pesesuṁ. so kaṇṇikamattaṁ mahantaṁ
ādittaṁ ayakūṭaṁ gahetvā iminā naṁ paharitvā māressāmīti
āgantvā majjhimayāmasamanantare bodhisattassa sayanamatthake aṭṭhāsi.
tasmiṁ khaṇe sakkassa āsanaṁ uṇhākāraṁ dassesi. so āvajjamāno
taṁ kāraṇaṁ ñatvā indavajiraṁ ādāya gantvā yakkhassa
upari aṭṭhāsi. bodhisatto yakkhaṁ disvā kinnukho esa maṁ
rakkhamāno ṭhito udāhu māretukāmoti tena saddhiṁ sallapanto paṭhamaṁ
gāthamāha
sabbāyasaṁ kūṭamatippamāṇaṁ
paggayha yo tiṭṭhasi antalikkhe

page number: 411

rakkhāya maṁ tvaṁ vihitonusajja
udāhu me vāyamase 1- vadhāyāti.
tattha vihitonusajjāti vihitonusi ajja.
bodhisatto pana yakkhameva passati na sakkaṁ. yakkho sakkassa
bhayena bodhisattaṁ paharituṁ na sakkoti. so bodhisattassa kathaṁ
sutvā mahārāja nāhaṁ tava rakkhāya ṭhito iminā pana
jalitāyakūṭena paharitvā taṁ māressāmīti āgatomhi sakkassa bhayena
taṁ paharituṁ na sakkomīti etamatthaṁ dīpento dutiyaṁ gāthamāha
dūtohaṁ rājidha rakkhasānaṁ
vadhāya tuyhaṁ pahitohamasmi
indo ca taṁ rakkhati devarājā
tenuttamaṅgaṁ na te phālayāmīti.
taṁ sutvā bodhisatto itarā dve gāthā abhāsi
sace ca maṁ rakkhati devarājā
devānamindo maghavā sujampati
kāmaṁ pisācā vinadantu satte 2-
na santase rakkhasiyā pajāya
kāmaṁ kaṇḍantu kumbhaṇḍā sabbe paṁsupisācakā
nālaṁ pisācā yuddhāya mahatī sā vibhesikāti 3-.
tattha rakkhasiyā pajāyāti rakkhasīsaṅkhātāya pajāya

footnote: 1. cetayase. 2. sabbe. 3. vihesikā.

page number: 412

rakkhasasattānanti attho. kumbhaṇḍāti kumbhamattarahassaṅgā mahodarā yakkhā.
paṁsupisācakāti saṅkāraṭṭhāne pisācā. nālanti pisācakā nāma
mayā saddhiṁ yuddhāya na samatthā. mahatī sā vibhesikāti yaṁ
panete yakkhā sannipatitvā vibhesikaṁ dassenti sā mahatī vibhesikā
bhāyanākāradassanamattameva mayhaṁ na panāhaṁ bhāyāmīti attho.
sakko yakkhaṁ palāpetvā mahāsattaṁ ovaditvā mā bhāyi
mahārāja ito paṭṭhāya tava rakkhā mamāyattāti vatvā sakaṭṭhānameva gato.
satthā imaṁ dhammadesanaṁ āharitvā jātakaṁ samodhānesi tadā
sakko anuruddho ahosi bārāṇasīrājā pana ahamevāti.
ayakūṭajātakaṁ sattamaṁ
---------
araññajātakaṁ
araññā gāmamāgammāti idaṁ satthā jetavane viharanto
thūlakumārikāpalobhanaṁ ārabbha kathesi. vatthu cullanāradakassapajātake
āvibhavissati.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto takkasilāyaṁ uggahitasippo
bhariyāya kālakatāya puttaṁ gahetvā isipabbajjaṁ pabbajitvā
himavante vasanto puttaṁ assamapade ṭhapetvā phalāphalatthāya gacchati.
tadā coresu paccantagāmaṁ paharitvā karamare gahetvā gacchantesu

page number: 413

ekā kumārikā palāyitvā taṁ assamapadaṁ pattā tāpasakumāraṁ
palobhetvā sīlavināsaṁ pāpetvā ehi gacchāmāti āha. pitā
tāvee ma āgacchatu taṁ passitvā gamissāmīti. tenahi disvā
āgacchāti nikkhamitvā antarāmagge nisīdi. tāpasakumāro pitari
āgate paṭhamaṁ gāthamāha
araññā gāmamāgamma kiṁsīlaṁ kiṁvataṁ ahaṁ
purisaṁ tāta seveyyaṁ taṁ me akkhāhi pucchitoti.
tattha araññā gāmamāgammāti tāta ahaṁ ito araññato
manussapathaṁ vasanatthāya gato vasanagāmaṁ patvā kiṁ karomīti.
athassa pitā ovādaṁ dadanto tisso gāthā āha
yo taṁ vissāsaye tāta vissāsañca khameyya te
sussūsī ca titikkhī ca taṁ bhajehi ito gato
yassa kāyena vācāya manasā natthi dukkaṭaṁ
orasīva patiṭṭhāya taṁ bhajehi ito gato
haliddarāgaṁ kapicittaṁ purisaṁ rāgavirāginaṁ
tādisaṁ tāta mā sevi nimmanusampi ce siyāti.
tattha yo taṁ vissāsayeti yo puriso taṁ vissāseyya na
parisaṅkeyya. vissāsañca khameyya teti yo ca attani kayiramānaṁ
tava vissāsampatto nirāsaṅko taṁ khameyya. sussūsīti yo ca tava
vissāsavacanaṁ sotuṁ icchati. titikkhīti yo ca tayā kataṁ aparādhaṁ
khamati. taṁ bhajehīti taṁ purisaṁ bhajeyyāsi payirupāseyyāsi.

page number: 414

orasīva patiṭṭhāyāti yathā tassa urasi patiṭṭhāya vaḍḍhito orasaputto
tvaṁ tādiso urasi patiṭṭhitaputto viya hutvā evarūpaṁ purisaṁ
bhajeyyāsīti attho. haliddarāganti haliddarāgasadisaṁ athiracittaṁ.
kapicittanti lahuparivattitāya makkaṭacittaṁ. rāgavirāginanti muhutteneva
rajjanavirajjanasabhāvaṁ. nimmanussampi ce siyāti sakalajambūdīpatalaṁ
kāyaduccaritādirahitassa manussassa abhāvena nimmanussaṁ siyā tathāpi
tādisaṁ lahucittaṁ mā sevi sabbampi manussapathaṁ vicinitvā heṭṭhā
vuttaguṇasampannameva purisaṁ seveyyāsīti attho.
taṁ sutvā tāpasakumāro ahaṁ tāta imehi guṇehi samannāgataṁ
purisaṁ kattha labhissāmi na gacchāmi tumhākaṁyeva santike
vasissāmīti vatvā nivatti. athassa pitā kasiṇaparikammaṁ ācikkhi.
ubhopi aparihīnajjhānā brahmalokaparāyanā ahesuṁ.
satthā imaṁ dhammadesanaṁ āharitvā jātakaṁ samodhānesi tadā
putto ca kumārikā ca eteyeva ahesuṁ pitā tāpaso pana
ahamevāti.
araññajātakaṁ aṭṭhamaṁ
---------
sandhibhedajātakaṁ
neva itthīsu sāmaññanti idaṁ satthā jetavane viharanto
pesuññasikkhāpadaṁ ārabbha kathesi.
ekasmiṁ hi samaye satthā chabbaggiyā bhikkhū pesuññaṁ

page number: 415

upasaṁharantīti sutvā te pakkosāpetvā saccaṁ kira tumhe bhikkhave
bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharatha
tena anuppannāni ceva bhaṇḍanāni uppajjanti uppannāni ca bhaṇḍanāni
bhiyyobhāvāya saṁvattantīti pucchitvā saccanti vutte te bhikkhū
garahitvā bhikkhave pisuṇāvācā nāma tikhiṇā satthappahārasadisā
daḷho vissāsopi tāya khippaṁ bhijjati tañca pana gahetvā attano
mettibhindanakajano sīhausabhasadisova hotīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa putto hutvā vayappatto takkasilāyaṁ uggahitasippo pitu
accayena dhammena rajjaṁ kāresi. tadā eko gopālako araññato
kulesu gāvo paṭijaggitvā āgacchanto ekaṁ gabbhiniṁ asallakkhetvā
pahāya gato. tassā ekāya sīhiyā saddhiṁ vissāso uppajji.
tā ubhopi daḷhamittā hutvā ekato vicaranti. aparabhāge gāvī
vacchakaṁ sīhī sīhapotakaṁ vijāyi. te ubhopi janā kulena
āgatamettiyā daḷhamettā hutvā ekato vicaranti. atheko vanacarako
araññaṁ pavisitvā tesaṁ vissāsaṁ disvā araññe uppajjanakabhaṇḍaṁ
ādāya bārāṇasiyaṁ gantvā rañño datvā api te samma araññe
kiñci acchariyaṁ diṭṭhapubbanti raññā puṭṭho deva aññaṁ kiñci na
passāmi ekaṁ pana sīhañca usabhañca aññamaññaṁ vissāsike ekatova
carante addasanti āha. etesaṁ tatiyake uppanne bhayaṁ
bhavissati yadā nesaṁ tatiyaṁ passasi atha me ācikkheyyāsīti.

page number: 416

so sādhu devāti. vanacarake pana bārāṇasiṁ gate eko sigālo
sīhañca usabhañca upaṭṭhahi. vanacarako araññaṁ gantvā taṁ disvā
tatiyassa uppannabhāvaṁ rañño kathessāmīti nagaraṁ gato. sigālo
cintesi mayā ṭhapetvā sīhamaṁsañca usabhamaṁsañca aññaṁ akhāditapubbaṁ
nāma natthi ime bhinditvā imesaṁ maṁsaṁ khādissāmīti.
so ayaṁ taṁ evaṁ vadati ayaṁ taṁ evaṁ vadatīti ubhopi te aññamaññaṁ
bhinditvā nacirasseva kalahaṁ katvā maraṇakālappatte akāsi.
vanacarakopi āgantvā rañño tesaṁ deva tatiyo uppannoti
āha. ko soti. sigālo devāti. rājā ubhopi te
bhinditvā mārāpessati mayaṁ tesaṁ matakāle sampāpuṇissāmāti
vatvā rathaṁ abhirūhitvā vanacarakena desitamaggena gacchanto tesu
aññamaññaṁ kalahaṁ katvā jīvitakkhayaṁ pattesu sampāpuṇi. sigālo
tuṭṭhacitto ekavāraṁ sīhamaṁsaṁ khādati ekavāraṁ usabhamaṁsaṁ khādati.
rājā te ubhopi jīvitakkhayaṁ patte disvā rathe ṭhitova sārathinā
saddhiṁ sallapanto imā gāthā abhāsi
neva itthīsu sāmaññaṁ nāpi bhakkhesu sārathi
athassa santibhedassa passa yāva sucintitaṁ
asi tikkhova maṁsasmiṁ pesuññaṁ parivattati
yatthusabhañca sīhañca bhakkhayanti migādhamā
imaṁ so sayanaṁ seti yamimaṁ passasi sārathi
yo vācaṁ sandhibhedassa pisuṇassa nibodhati

page number: 417

te janā sukhamedhanti narā saggagatāriva
ye vācaṁ sandhibhedassa nāvabodhenti sārathīti.
tattha neva itthīsūti samma sārathi imesaṁ dvinnaṁ janānaṁ neva
itthīsu sāmaññaṁ atthi na bhakkhesu aññameva hi itthiṁ sīho
sevati aññaṁ usabho aññañca bhakkhaṁ sīho khādati aññañca
usabhoti attho. athassāti evaṁ kalahakāraṇe avijjamānepi
atha imassa mittasandhibhedakassa duṭṭhasigālassa ubhinnaṁ maṁsaṁ khādissāmīti
cintetvā ime mārentassa passa yāva 1- sucintitanti
adhippāyo. yatthāti yasmiṁ pesuññe parivattamāne usabhañca
sīhañca migādhamā sigālā khādanti taṁ pesuññaṁ maṁsamhi tikhiṇā
asi viya mittabhāvaṁ chindantameva parivattatīti dīpeti. yamimaṁ passasīti
samma sārathi yaṁ imaṁ passasi imesaṁ dvinnaṁ matasayanaṁ aññopi
yo puggalo sandhibhedakassa pisuṇassa pisuṇavācaṁ nibodhati gaṇhati
so imaṁ sayanaṁ seti evameva maratīti dasseti. sukhamedhantīti sukhaṁ
vindanti labhanti. narā saggagatārivāti saggaṁ gatā dibbabhogasamaṅgino
narā viya te sukhaṁ vindantīti attho. nāvabodhentīti na
sārato paccenti tādisampi vacanaṁ sutvā codetvā sāretvā
mettiṁ abhinditvā pākatikāva hontīti.
rājā imā gāthā bhāsitvā sīhassa kesaracammanakhadāḍhe
gāhāpetvā nagarameva gato.

footnote: 1. yāva taṁ cintitaṁ jātaṁ. sucintitanti adhippāyo.

page number: 418

satthā imaṁ dhammadesanaṁ āharitvā jātakaṁ samodhānesi tadā
rājā ahameva ahosīti.
sandhibhedajātakaṁ navamaṁ
---------
devatāpañhajātakaṁ
hanti hatthehi pādehīti ayaṁ devatāpucchā mahāumaṅgajātake 1-
āvibhavissatīti.
devatāpañhajātakaṁ dasamaṁ
cullakuṇālavaggo pañcamo
catukkanipātavaṇṇanā niṭṭhitā
----------

footnote: 1. ummaggajātake.

page number: 419

pañcakanipātajātakaṭṭhakathā
maṇikuṇḍalavaggavaṇṇanā
--------
maṇikuṇḍalajātakaṁ
jinno raṭṭhassamaṇikuṇḍale cāti idaṁ satthā jetavane viharanto
kosalarañño antepure sabbatthasādhakaṁ paduṭṭhāmaccaṁ ārabbha kathesi.
vatthu heṭṭhā vitthāritameva. idha pana bodhisatto
bārāṇasīrājā ahosi. paduṭṭhāmacco kosalarājānaṁ ānetvā kāsikaraṭṭhaṁ
gāhāpetvā bārāṇasīrājānaṁ bandhāpetvā bandhanāgāre khipāpesi.
rājā jhānaṁ uppādetvā ākāse pallaṅkena nisīdi. corarañño
sarīre dāho uppajji. so bārāṇasīrājānaṁ upasaṅkamitvā paṭhamaṁ
gāthamāha
jinno 1- raṭṭhassamaṇikuṇḍale 2- ca
putte ca dāre ca tatheva jinno
sabbesu bhogesu asesakesu
kasmā na santappasi sokakāleti.
tattha jinno raṭṭhassamaṇikuṇḍale cāti tvaṁ mahārāja raṭṭhañca
asse ca maṇikuṇḍalāni ca jinno. rathamaṇikuṇḍale cātipi
pāṭho. asesakesūti nissesakesu.

footnote: 1. jīno. 2. rathassamaṇikuṇḍalā.

page number: 420

taṁ sutvā bodhisatto imā dve gāthā abhāsi
pubbeva maccaṁ vijahanti bhogā
macco vā te pubbataraṁ jahāti
asassatā bhogino kāmakāmi
tasmā na socāmihaṁ sokakāle
udeti pūreti 1- khīyati cando
atthaṅgametvāna 2- paleti sūriyo
vijitā 3- mayā sattuka lokadhammā
tasmā na socāmihaṁ sokakāleti.
tattha pubbeva maccanti maccaṁ vā bhogā pubbeva paṭhamaññeva
vijahanti macco vā te bhoge pubbataraṁ jahāti. kāmakāmīti
corarājānaṁ ālapati. ambho kāme kāmayamāna kāmakāmi bhogino
nāma loke asassatā bhogesu vā naṭṭhesu jīvamānāva abhogino
honti bhoge vā pahāya sayaṁ nassanti tasmā ahaṁ mahājanassa
sokakālepi na socāmīti attho. vijitā mayā sattuka lokadhammāti
corarājānaṁ ālapati. ambho sattuka mayā lābho alābho
yaso ayasoti ādayo lokadhammā vijitā yatheva hi cando
udeti ca pūrati ca puna ca khīyati yathā ca sūriyo andhakāraṁ
vidhamanto mahantaṁ lokappadesaṁ tappetvāna puna sāyaṁ atthaṁ paleti
atthaṁ gacchati na dissati evameva bhogā uppajjanti vinassanti ca

footnote: 1. āpurati veti. 2. atthaṁ tapetvāna. 3. viditā.

page number: 421

tattha kiṁ sokena tasmā na socāmīti attho.
evaṁ mahāsatto corarañño dhammaṁ desetvā idāni taññeva
coraṁ garahanto 1- āha
alaso gihī kāmabhogī na sādhu
asaññato pabbajito na sādhu
rājā na sādhu anisammakārī
yo paṇḍito kodhano taṁ na sādhu
nisamma khattiyo kayirā nānisamma disampati
nisammakārino rañño yaso kittī ca vaḍḍhatīti.
imā pana dve gāthā heṭṭhā vitthāritāyeva.
corarājā bodhisattaṁ khamāpetvā rajjaṁ paṭicchāpetvā attano
janapadameva gato.
satthā imaṁ dhammadesanaṁ āharitvā jātakaṁ samodhānesi tadā
kosalarājā ānando ahosi bārāṇasīrājā pana ahamevāti.
maṇikuṇḍalajātakaṁ paṭhamaṁ
----------
sujātajātakaṁ
kinnu santaramānovāti idaṁ satthā jetavane viharanto
matapittikaṁ kuṭumbikaṁ ārabbha kathesi.
so kira pitari mate paridevamāno vicarati sokaṁ vinodetuṁ

footnote: 1. tassevācāraṁ pariggaṇhanto.

page number: 422

na sakkoti. atha satthā tassa sotāpattiphalupanissayaṁ disvā
sāvatthiyaṁ piṇḍāya caritvā pacchāsamaṇaṁ ādāya tassa gehaṁ
gantvā paññattāsane nisinno taṁ vanditvā nisinnaṁ kiṁ upāsaka
socasīti vatvā āma bhanteti vutte āvuso porāṇakapaṇḍitā
paṇḍitānaṁ kathaṁ sutvā pitari kālakate na sociṁsūti vatvā
tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kuṭumbikagehe nibbatti. sujātakumārotissa nāmaṁ kariṁsu. tassa
vayappattassa pitāmaho kālamakāsi. athassa pitā pitu kālakiriyato
paṭṭhāya sokasamappito āḷāhanaṁ gantvā āḷāhanato aṭṭhīni
āharitvā attano ārāme mattikathūpaṁ katvā tāni tattha nidahitvā
gatagatavelāya thūpaṁ pupphehi pūjetvā cetiyaṁ āvijjanto paridevati
neva nhāyati na vilimpati na bhuñjati na kammante vicāreti.
taṁ disvā bodhisatto pitā me ayyakassa matakālato paṭṭhāya
sokābhibhūto carati ṭhapetvā pana maṁ añño etaṁ saññāpetuṁ
na sakkoti ekena naṁ upāyena nissokaṁ karissāmīti bahigāme
ekaṁ matagoṇaṁ disvā tiṇañca pānīyañca āharitvā tassa purato
katvā khāda khāda piva pivāti vadati. āgatāgatā taṁ disvā
samma sujāta kiṁ ummattakosi matagoṇassa tiṇodakaṁ desīti
vadanti. so kiñci na paṭivadati. athassa pitu santikaṁ gantvā
putto te ummattako jāto matagoṇassa tiṇodakaṁ detīti

page number: 423

āhaṁsu. taṁ sutvā kuṭumbikassa pitusoko apagato puttasoko
patiṭṭhito. so vegena āgantvā nanu tvaṁ tāta sujāta
paṇḍito kiṁkāraṇā matagoṇassa tiṇodakaṁ desīti vatvā dve
gāthā abhāsi
kinnu santaramānova lāyitvā haritaṁ tiṇaṁ
khāda khādāti vilapi gatasantaṁ jaraggavaṁ
na hi annena pānena mato goṇo samuṭṭhahe
tvañca tucchaṁ vilapasi yathātaṁ dummatī tathāti.
tattha santaramānovāti turito viya hutvā. lāyitvāti
luñcitvā. vilapīti vippalapasi. gatasantaṁ jaraggavanti
vigatajīvitaṁ jiṇṇagoṇaṁ. yathātanti ettha tanti nipātamattaṁ.
yathā dummati appapañño vippalapeyya tathā tvaṁ tucchaṁ abhūtaṁ
vippalapasīti.
tato bodhisatto dve gāthā abhāsi
tatheva tiṭṭhati sīsaṁ hatthapādā ca bāladhi
sotā tatheva tiṭṭhanti maññe goṇo samuṭṭhahe
nevayyakassa sīsaṁ vā hatthapādā na dissare
rudaṁ mattikathūpasmiṁ nanu tvaññeva dummatīti.
tattha tathevāti yathā pubbe ṭhitaṁ tatheva tiṭṭhati. maññeti
etesaṁ sīsādīnaṁ tatheva ṭhitattā ayaṁ goṇo samuṭṭhaheyyāti maññāmi.
nevayyakassa sīsanti ayyakassa pana sīsaṁ vā hatthapādā vā na

page number: 424

dissanti. piṭṭhipādā na dissaretipi pāṭho. nanu tvaññeva
dummatīti ahaṁ tāva sīsādīni passanto evaṁ karomi tvaṁ
pana kiñci na passasi jhāpitaṭṭhānato aṭṭhīni āharitvā thūpaṁ
katvā paridevasi iti maṁ paṭicca sataguṇena sahassaguṇena nanu
tvameva dummatīti bhijjanadhammā nāma saṅkhārā bhijjanti tattha
kā paridevanāti.
taṁ sutvā bodhisattassa pitā mama putto paṇḍito
idhalokaparalokakiccaṁ jānāti mama saññāpanatthāya etaṁ kammamakāsīti
cintetvā tāta sujāta paṇḍita sabbe saṅkhārā aniccāti me
ñātā ito paṭṭhāya na socissāmi pitusokaharaṇakaputtena
nāma tādisena bhavitabbanti vatvā puttassa thutiṁ karonto āha
ādittaṁ vata maṁ santaṁ ghatasittaṁva pāvakaṁ
vārinā viya osiñcaṁ sabbaṁ nibbāpaye daraṁ
abbuḷhaṁ vata me sallaṁ sokaṁ hadayanissitaṁ
yo me sokaparetassa pitusokaṁ apānudi
sohaṁ abbuḷhasallosmi vītasoko anāvilo
na socāmi na rodāmi tava sutvāna māṇava
evaṁ karonti sapaññā ye honti anukampakā
vinivattayanti sokamhā sujāto pitaraṁ yathāti.
tattha nibbāpayeti nibbāpayi. daranti sokadarathaṁ. sujāto
pitaraṁ yathāti yathā mama putto sujāto maṁ pitaraṁ samānaṁ attano

page number: 425

sapaññatāya sokamhā vinivattayi evaṁ aññepi sapaññā sokamhā
vinivattayantīti.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne kuṭumbiko sotāpattiphale patiṭṭhahi.
tadā sujāto ahamevāti.
sujātajātakaṁ dutiyaṁ
--------
venasākhajātakaṁ
nayidaṁ niccaṁ bhavitabbanti idaṁ satthā bhaggesu suṁsumāragiriṁ
nissāya bhesakaḷāvane viharanto bodhirājakumāraṁ ārabbha kathesi.
bodhirājakumāro nāma udenassa putto tasmiṁ kāle suṁsumāragiriṁ 1-
vasanto ekaṁ pariyodātasippaṁ vaḍḍhakiṁ pakkosāpetvā aññehi
rājūhi asadisaṁ katvā kokanudaṁ nāma pāsādaṁ kārāpesi.
kārāpetvā capana ayaṁ vaḍḍhakī aññassāpi rañño evarūpaṁ pāsādaṁ
kareyyāti maccharāyanto tassa akkhīni uppāṭāpesi. tenassa
akkhīnaṁ uppāṭitabhāvopi bhikkhusaṅghe pākaṭo jāto. tasmā bhikkhū
dhammasabhāyaṁ kathaṁ samuṭṭhāpesuṁ āvuso bodhirājakumāro kira
tathārūpassa vaḍḍhakino akkhīni uppāṭāpesi aho kakkhalo pharuso
sāhasikoti. satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na bhikkhave

footnote: 1. suṁsumāragire.

page number: 426

idāneva pubbepesa kakkhalo pharuso sāhasikova na kevalañca
idāneva pubbepesa khattiyasahassānaṁ akkhīni uppāṭāpetvā
māretvā tesaṁ maṁsena balīkammaṁ kāresīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
takkasilāyaṁ disāpāmokkho ācariyo ahosi. jambūdīpatale
khattiyamāṇavā ca brāhmaṇamāṇavā ca tasseva santike sippaṁ
uggaṇhiṁsu. bārāṇasīraññopi putto brahmadattakumāro nāma tassa
santike tayo vede uggaṇhi. so pana pakatiyā kakkhalo pharuso
sāhasiko ahosi. mahāsatto aṅgavijjāvasena tassa kakkhalapharusasāhasikabhāvaṁ
ñatvā tāta tvaṁ kakkhalo pharuso sāhasiko pharusena nāma
laddhaṁ issariyaṁ aciraṭṭhitikaṁ hoti so issariye naṭṭhe
bhinnanāvo viya samudde patiṭṭhaṁ na labhati tasmā mā evarūpo
ahosīti ovadanto dve gāthā abhāsi
nayidaṁ niccaṁ bhavitabbaṁ brahmadatta
khemaṁ subhikkhaṁ sukhatā 1- ca kāye
atthaccaye mā ahu sampamuḷho
bhinnaplavo sāgarasseva majjhe
yāni karoti puriso tāni attani passati
kalyāṇakārī kalyāṇaṁ pāpakārī ca pāpakaṁ
yādisaṁ vapate bījaṁ tādisaṁ rūhate 2- phalanti.

footnote: 1. suhatā. 2. harate.

page number: 427

tattha sukhatā ca kāyeti tāta brahmadatta yadetaṁ khemaṁ vā
subhikkhaṁ vā yā vā esā sukhatā ca kāye idaṁ sabbaṁ imesaṁ
sattānaṁ niccaṁ sabbakālameva na bhavati idaṁ pana aniccaṁ hutvā
abhāvadhammaṁ. atthaccayeti so tvaṁ aniccatāvasena issariye
vigate attano atthassa accayena yathā nāma bhinnaplavo
bhinnanāvo manusso sāgaramajjhe patiṭṭhaṁ alabhanto sampamuḷho
hoti evaṁ mā ahu sampamuḷho. tāni attani passatīti tesaṁ
kammānaṁ phalaṁ vindanto tāni attani passati nāma.
so ācariyaṁ vanditvā bārāṇasiṁ gantvā pitu sippaṁ dassetvā
uparajje patiṭṭhāya pitu accayena rajjaṁ pāpuṇi. tassa piṅgiyo
nāma purohito ahosi kakkhalo pharuso. so yasalobhena cintesi
yannūnāhaṁ iminā raññā sakalajambūdīpe sabbe rājāno gāhāpeyyaṁ
evamesa ekarājā bhavissati ahampi ekapurohito homīti.
so taṁ rājānaṁ attano kathaṁ gāhāpesi. rājā mahatiyā senāya
nikkhamitvā ekassa rañño nagaraṁ rundhitvā taṁ rājānaṁ gaṇhi.
eteneva upāyena sakalajambūdīpe rajjaṁ gahetvā rājasahassaparivuto
takkasilāyaṁ rajjaṁ gaṇhissāmīti agamāsi. bodhisatto nagaraṁ
paṭisaṅkharitvā parehi appadhaṁsiyaṁ akāsi. bārāṇasīrājāpi gaṅgānadītīre
mahato nigrodharukkhassa mūle sāṇiṁ parikkhipāpetvā upari vitānaṁ
kāretvā sayanaṁ paññāpetvā nivāsaṁ gaṇhi. so jambūdīpatale
sahassarājāno gahetvā yujjhamānopi takkasilaṁ gahetuṁ asakkonto

page number: 428

purohitaṁ pucchi ācariya mayaṁ ettakehi rājūhi saddhiṁ āgantvā
takkasilaṁ gahetuṁ na sakkoma kinnukho kātabbanti. mahārāja
rājasahassānaṁ akkhīni uppāṭetvā māretvā kucchiṁ phāletvā
pañcamadhuramaṁsaṁ ādāya imasmiṁ nigrodhe nibbattadevatāya balīkammaṁ
katvā antavaṭṭīhi rukkhaṁ parikkhipitvā lohitapañcaṅgulikāni karoma
evaṁ no khippameva jayo bhavissatīti. rājā sādhūti paṭissuṇitvā
antosāṇiyaṁ mahābale malle ṭhapetvā ekamekaṁ rājānaṁ
pakkosāpetvā nippīḷanena visaññaṁ kāretvā akkhīni uppāṭāpetvā
māretvā maṁsaṁ ādāya kalevarāni gaṅgāyaṁ pavāhetvā vuttappakāraṁ
balīkammaṁ kāretvā balibheriṁ ākoṭṭāpetvā yuddhāya gato.
athassa ajjisakato 1- nāma eko yakkho āgantvā dakkhiṇakkhiṁ
uppāṭetvā agamāsi. mahatī vedanā uppajji. so vedanāpatto
gantvā nigrodhassa mūle paññattāsane uttānako nipajji.
tasmiṁ khaṇe eko gijjho ekaṁ tikhiṇakoṭikaṁ aṭṭhiṁ gahetvā
rukkhagge nisinno maṁsaṁ khāditvā aṭṭhiṁ visajjesi. aṭṭhikoṭi
āgantvā rañño vāmakkhimhi ayasūlā viya patitvā akkhīni
bhindi. tasmiṁ khaṇe bodhisattassa vacanaṁ sallakkhesi. so amhākaṁ
ācariyo ime sattā vījānurūpaṁ phalaṁ viya kammānurūpaṁ vipākaṁ
anubhontīti kathento idaṁ disvā kathesi maññeti vatvā vippalapanto
dve gāthā abhāsi

footnote: 1 aṭṭālakato.

page number: 429

idaṁ tadācariyavaco pārācariyo 1- yadabravi
māssu tvaṁ akari pāpaṁ yantaṁ pacchā kataṁ tape
ayameva so piṅgiyo venasākho 2-
yamhi ghātayiṁ khattiyānaṁ sahasse
alaṅkate candanasāralitte
tameva dukkhaṁ paccāgataṁ mamanti.
tattha idaṁ tadācariyavacoti idantaṁ ācariyassa vacanaṁ.
pārācariyoti taṁ gottena kitteti. pacchā katanti yaṁ pāpaṁ tayā
kataṁ pacchā taṁ tāpeyya kilameyya taṁ mā karīti ovādaṁ adāsi
ahaṁ panassa vacanaṁ na karinti. ayamevāti nigrodharukkhaṁ dassento
vilapati. venasākhoti patthaṭasākho. yamhi ca ghātayinti yamhi
rukkhe khattiyasahasse māresuṁ. alaṅkate candanasāralitteti
rājālaṅkārehi alaṅkate lohitacandanasārānulitte te khattiye yatthāhaṁ 3-
ghātesiṁ ayameva so rukkho idāni mayhaṁ kiñci parittāṇaṁ kātuṁ
na sakkotīti dīpeti. tameva dukkhanti yaṁ mayā paresaṁ
akkhiuppāṭanadukkhaṁ kataṁ idaṁ me tatheva paṭiāgataṁ. idāni no
ācariyassa vacanaṁ matthakaṁ pattanti paridevati.
so evaṁ paridevantova aggamahesiṁ anussaritvā
sāmāpi kho candanalittagattī
siṅgūva 4- sobhañjakassa uggatā

footnote: 1 pārāsariyo. 2 dhonasākho. 3 sattāhaṁ. 4 laṭaṭhīva.

page number: 430

adisvā kālaṁ karissāmi ubbariṁ
taṁ me ito dukkhataraṁ bhavissatīti
gāthamāha.
tassattho mama bhariyā suvaṇṇasāmā ubbarī yathā nāma
siṅgurukkhassa ujū uggatā sākhā mandamāluteritā kampamānā sobhati
evaṁ itthīvilāsaṁ kurumānā sobhati tamahaṁ idāni akkhīnaṁ bhinnattā
ubbariṁ adisvāva kālaṁ karissāmi taṁ me tassā adassanaṁ ito
maraṇadukkhatopi dukkhataraṁ bhavissatīti.
so evaṁ vippalapantoyeva maritvā niraye nibbatti. na
taṁ issariyapaluddho purohito parittāṇaṁ kātuṁ sakkhi na attano
issariyaṁ. tasmiṁ matamatteyeva balakāyā bhijjitvā palāyiṁsu.
satthā imaṁ dhammadesanaṁ āharitvā jātakaṁ samodhānesi tadā
rājā bodhirājakumāro ahosi piṅgiyo devadatto ahosi
disāpāmokkho ācariyo ahamevāti.
venasākhajātakaṁ 1- tatiyaṁ
-----------
uragajātakaṁ
uragova tacaṁ jiṇṇanti idaṁ satthā jetavane viharanto
mataputtakaṁ kuṭumbikaṁ ārabbha kathesi.
vatthu matabhariyāmatapittikavatthusadisameva. idhāpi satthā tatheva

footnote: 1. dhonasākhajātakaṁ.

page number: 431

tassa nivesanaṁ gantvā taṁ āgataṁ vanditvā nisinnaṁ kiṁ āvuso
socasīti pucchitvā āma bhante puttassa me matakālato paṭṭhāya
socāmīti vutte āvuso bhijjanadhammaṁ nāma bhijjati nassanadhammaṁ
nāma nassati tañca kho na ekasseva nāpi ekasmiṁyeva gāme
aparimāṇesu pana cakkavāḷesu tīsu bhavesu amaraṇadhammo nāma
natthi taṁbhāveneva ṭhātuṁ samattho ekasaṅkhāropi sassato nāma
natthi sabbe sattā maraṇadhammā saṅkhārā bhijjanadhammā
porāṇakapaṇḍitāpi putte mate nassanadhammaṁ naṭṭhanti na
sociṁsūti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
bārāṇasiyaṁ dvāragāmake brāhmaṇakule nibbattitvā kuṭumbaṁ
saṇṭhapetvā kasikammena jīvitaṁ kappesi. tassa putto ca dhītā cāti
dve dārakā ahesuṁ. so puttassa vayappattassa samānakulato
kumārikaṁ ānesi. iti te dāsiyā saddhiṁ cha janā ahesuṁ
bodhisatto bhariyā putto dhītā suṇisā dāsīti. te samaggā
sammodamānā piyasaṁvāsā ahesuṁ. bodhisatto sesānaṁ pañcannaṁ
evaṁ ovādaṁ deti tumhe yathāladdhaniyāmeneva dānaṁ detha sīlaṁ
rakkhatha uposathakammaṁ karotha maraṇasatiṁ bhāvetha tumhākaṁ
maraṇabhāvaṁ sallakkhetha imesaṁ hi sattānaṁ maraṇaṁ dhuvaṁ jīvitaṁ
addhuvaṁ sabbe saṅkhārā aniccā khayavayadhamminova rattiñca divā ca
appamattā hothāti. te sādhūti ovādaṁ sampaṭicchitvā

page number: 432

appamattā maraṇasatiṁ bhāventi. athekadivasaṁ bodhisatto puttena saddhiṁ
khettaṁ gantvā kasati. putto kacavaraṁ saṅkaḍḍhitvā jhāpesi.
tassāvidūre ekasmiṁ vammike āsīviso atthi. dhūmo tassa akkhīni
pahari. so kuddho nikkhamitvā imaṁ nissāya mayhaṁ bhayanti
catasso dāḍhā nimmujjāpento taṁ ḍaṁsi. so maritvāva patati.
bodhisatto parivattitvā taṁ patitaṁ disvā goṇe ṭhapetvā gantvā
tassa matabhāvaṁ ñatvā taṁ ukkhipitvā ekasmiṁ rukkhamūle nipajjāpetvā
pārupitvā neva rodati na paridevati. bhijjanadhammaṁ pana
bhinnaṁ maraṇadhammaṁ mataṁ sabbe saṅkhārā aniccā maraṇanipphattikāti
aniccabhāvameva sallakkhetvā kasi. so khettasamīpena
gacchantaṁ ekaṁ paṭivissakaṁ purisaṁ disvā tāta gehaṁ gacchasīti
pucchitvā āmāti vutte tenahi amhākampi gharaṁ gantvā
brāhmaṇiṁ vadeyyāsi ajja kira pubbe viya dvinnaṁ bhattaṁ
anāharitvā ekasseva āhāraṁ āhareyyātha pubbe ca ekikāva
dāsī āhāraṁ āharati ajja pana cattāropi janā suddhavatthanivatthā
gandhapupphahatthā āgaccheyyāthāti. so sādhūti gantvā
brāhmaṇiyā tatheva kathesi. kena te tāta idaṁ sāsanaṁ dinnanti.
brāhmaṇena ayyeti. sā putto me matoti aññāsi.
kampanamattampissā nāhosi. evaṁ subhāvitacittā suddhavatthanivatthā
pana gandhapupphahatthā āhāraṁ gāhāpetvā sesehi saddhiṁ khettaṁ
agamāsi. ekassapi roditaṁ vā paridevitaṁ vā nāhosi. bodhisatto

page number: 433

puttassa nipannacchāyāyameva nisīditvā bhuñji. bhuttāvasāne
sabbepi dārūni uddharitvā taṁ citakaṁ āropetvā gandhapupphehi
pūjetvā jhāpesuṁ. kassaci ekabindupi assu nāhosi. sabbe
subhāvitamaraṇasatino. tesaṁ sīlatejena sakkassa bhavanaṁ uṇhākāraṁ
dassesi. so ko nukho maṁ ṭhānā cāvetukāmoti upadhārento
tesaṁ guṇatejena uṇhabhāvaṁ ñatvā pasannamānaso hutvā mayā
etesaṁ santikaṁ gantvā sīhanādaṁ nadāpetvā sīhanādapariyosāne
tesaṁ nivesanaṁ sattaratanapuṇṇaṁ katvā āgantuṁ vaṭṭatīti vegena
tattha gantvā āḷāhanapasse ṭhito tāta kiṁ karothāti āha.
ekaṁ manussaṁ jhāpema sāmīti. na tumhe manussaṁ jhāpessatha
ekaṁ pana migaṁ māretvā pacatha maññeti. natthetaṁ sāmi
manussameva jhāpemāti. tenahi verimanusso vo bhavissatīti.
atha naṁ bodhisatto orasaputto no sāmi na verikoti āha.
tenahi te appiyaputto bhavissatīti. atipiyaputto me sāmīti. atha
kasmā na rodasīti. so arodanakāraṇaṁ kathento paṭhamaṁ gāthamāha
uragova tacaṁ jiṇṇaṁ hitvā gacchati santanuṁ
evaṁ sarīre nibbhoge pete kālakate sati
dayhamāno na jānāti ñātīnaṁ paridevataṁ 1-
tasmā etaṁ na socāmi gato so tassa yā gatīti.
tattha santanunti attano sarīraṁ. nibbhogeti jīvitindriyassa

footnote: 1. paridevitaṁ.

page number: 434

abhāvena bhogarahite. peteti paralokaṁ paṭigate. kālakateti
katakāle mateti attho. idaṁ vuttaṁ hoti sāmi mama putto
yathā nāma urago jiṇṇaṁ tacaṁ nicchinditvā 1- anoloketvā
anapekkho chaḍḍetvā gaccheyya evaṁ attano sarīraṁ chaḍḍetvā
gacchati tassa jīvitindriyarahite sarīre evaṁ nibbhoge tasmiñca
me putte pete puna paṭigate maraṇakālaṁ katvā ṭhite sati ko
kāruññena 2- vā paridevena vā attho ayaṁ hi yathā sūlehi
vijjhitvā dayhamāno sukhadukkhaṁ na jānāti evaṁ ñātīnaṁ paridevatampi
na jānāti tena kāraṇena ahaṁ etaṁ na socāmi yā
tassa attano gati taṁ so gatoti.
sakko bodhisattassa vacanaṁ sutvā brāhmaṇiṁ pucchi amma
tuyhaṁ so kiṁ hotīti. dasa māse kucchiyā pariharitvā thaññaṁ
pāyetvā hatthapāde saṇṭhapetvā vaḍḍhitaputto me sāmīti.
amma pitā tāva purisabhāvena mā rodatu mātu hadayaṁ pana mudukaṁ
hoti tvaṁ kasmā na rodasīti. sā arodanakāraṇaṁ kathentī
anabbhito 3- tato āgā nānuññāto ito gato
yathāgato tathā gato tattha kā paridevanā
dayhamāno na jānāti ñātīnaṁ paridevataṁ
tasmā etaṁ na socāmi gato so tassa yā gatīti
gāthādvayamāha.

footnote: 1 nivattituvā. 2 rodanena. 3 anavhāto.

page number: 435

tattha anabbhitoti ayaṁ tāta mayā paralokato anabbhitova
ayācitova. āgāti amhākaṁ gehaṁ āgato. itoti ito
manussalokato gacchantopi mayā ananuññātova gato.
yathāgatoti āgacchantopi yathā attanova ruciyā āgato gacchantopi
tatheva gato. tatthāti tasmiṁ tassa ito gamane kā paridevanā.
dayhamānoti gāthā vuttanayeneva veditabbā.
atha sakko brāhmaṇiyā kathaṁ sutvā bhaginiṁ pucchi amma
tuyhaṁ so kiṁ hotīti. bhātā me sāmīti. amma bhaginiyo
nāma bhātūsu sasinehā honti tvaṁ kasmā na rodasīti. sāpissa
arodanakāraṇaṁ kathentī
sace rode kīsā assaṁ tassā me kiṁ phalaṁ siyā
ñātimittāsuhajjānaṁ bhiyyo no aratī siyā
dayhamāno na jānāti ñātīnaṁ paridevataṁ
tasmā etaṁ na socāmi gato so tassa yā gatīti
gāthādvayamāha.
tattha saceti yadi ahaṁ bhātari mate rodeyyaṁ kīsasarīrā
assaṁ bhātu pana me tappaccayā vuḍḍhi nāma natthīti dasseti.
tassā meti tassā mayhaṁ rodantiyā kiṁ phalaṁ ko ānisaṁso
bhaveyya avuḍḍhi pana paññāyatīti dīpeti. Ñātimittāsuhajjānanti
ñātimittasuhajjānaṁ. ayameva vā pāṭho. bhiyyo noti
ye amhākaṁ ñātī ca mittā ca suhajjā ca tesaṁ

page number: 436

adhikatarā arati siyā.
atha sakko bhaginiyā kathaṁ sutvā tassa bhariyaṁ pucchi amma
tuyhaṁ so kiṁ hotīti. pati me sāmīti. itthiyo nāma patimhi
mate vidhavā honti anāthā tvaṁ kasmā na rodasīti. sāpissa
arodanakāraṇaṁ kathentī
yathāpi dārako candaṁ gacchantaṁ anurodati
evaṁ sampadamevetaṁ yo petamanusocati
dayhamāno na jānāti ñātīnaṁ paridevataṁ
tasmā etaṁ na socāmi gato so tassa yā gatīti
gāthādvayamāha.
tassattho yathā nāma yatthakatthaci yuttāyuttaṁ labbhanīyālabbhanīyaṁ
ajānanto bāladārako mātu uccaṅke nisinno puṇṇamāsiyaṁ
puṇṇacandaṁ ākāse gacchantaṁ disvā amma candaṁ me dehi
amma candaṁ me dehīti punappunaṁ rodati evaṁ sampadameva
evaṁ nipphattikameva etassa ruṇṇaṁ hoti yo petaṁ kālakataṁ
anusocati itopi ca niratthakataraṁ kiṁkāraṇā so hi vijjamānaṁ
candaṁ anusocati 1- mayhaṁ pana pati mato etarahi avijjamāno
sūlehi vijjhitvā dayhamānopi na kiñci jānātīti.
sakko bhariyāya kathaṁ sutvā dāsiṁ pucchi amma tuyhaṁ so kiṁ
hotīti. ayyo me sāmīti. nanu tvaṁ iminā pīḷetvā pothetvā

footnote: 1. anurodati.

page number: 437

paribhuttā abhavissa tasmā sumutto 1- ayanti na rodasīti. sāmi
mā evaṁ avaca etaṁ etassa anucchavikaṁ khantimettānudayasampanno
me ayyaputto ure saṁvaḍḍhitaputto viya ahosīti. atha
kasmā na rodasīti. sāpissa arodanakāraṇaṁ kathentī
yathāpi udakakumbho bhinno appaṭisandhiyo
evaṁ sampadamevetaṁ yo petamanusocati
dayhamāno na jānāti ñātīnaṁ paridevataṁ
tasmā etaṁ na socāmi gato so tassa yā gatīti
gāthādvayamāha.
tassattho yathā nāma udakakumbho ukkhipiyamāno patitvā
sattadhā bhinno puna tāni kapālāni paṭipāṭiyā ṭhapetvā
sandhihitvā paṭipākatikaṁ kātuṁ na sakkoti yo petaṁ anusocati
tassāpi etaṁ anusocanaṁ evaṁ nipphattikameva hoti matassa puna
jīvāpetuṁ asakkuṇeyyato iddhimato vā iddhānubhāvena bhinnaṁ kumbhaṁ
sandhihitvā udakassa pūretuṁ sakkā bhaveyya kālakato pana iddhibalenāpi
na sakkā paṭipākatikaṁ kātunti. itarā gāthā vuttatthāyeva.
sakko sabbesaṁ dhammakathaṁ sutvāva pasīditvā tumhehi
appamattehi maraṇasati bhāvitā mā tumhe ito paṭṭhāya sahatthā
kammaṁ karittha ahaṁ sakko devarājā ahaṁ vo gehe aparimāṇāni
sattaratanāni karissāmi tumhe dānaṁ detha sīlaṁ rakkhatha

footnote: 1. sumato.

page number: 438

uposathaṁ upavasatha appamattā hothāti tesaṁ ovādaṁ datvā gehaṁ
aparimitaṁ dhanaṁ katvā pakkāmi.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne kuṭumbiko sotāpattiphale
patiṭṭhahi. tadā dāsī khujjuttarā ahosi. dhītā uppalavaṇṇā.
putto rāhulo. mātā khemā. brāhmaṇo pana ahamevāti.
uragajātakaṁ catutthaṁ
--------
dhaṅkajātakaṁ
aññe socanti rodantīti idaṁ satthā jetavane viharanto
kosalarañño ekaṁ amaccaṁ ārabbha kathesi.
vatthu heṭṭhā kathitasadisameva. idha pana rājā attano
upakārakassa amaccassa mahantaṁ yasaṁ datvā paribhedakānaṁ kathaṁ gahetvā
taṁ bandhitvā bandhanāgāre kāresi. so tassa nisinnova
sotāpattimaggaṁ nibbattesi. rājā tassa guṇaṁ sallakkhetvā
mocāpesi. so gandhamālaṁ ādāya satthu santikaṁ gantvā vanditvā
nisīdi. atha naṁ satthā anattho kira te uppannoti pucchi.
āma bhante anatthena me attho āgato sotāpattimaggo
nibbattitoti vutte na kho upāsaka tvaññeva anatthena atthaṁ āhari
porāṇakapaṇḍitāpi āhariṁsūti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 439

tassa aggamahesiyā kucchimhi nibbatti. ghaṭakumārotissa nāmaṁ
kariṁsu. so aparena samayena takkasilāyaṁ uggahitasippo dhammena
rajjaṁ kāresi. tassa antepure eko amacco dubbhi. taṁ so
paccakkhato ñatvā raṭṭhā pabbājesi. tadā sāvatthiyaṁ dhaṅkarājā 1-
rajjaṁ kāresi. so tassa santikaṁ gantvā taṁ upaṭṭhahitvā
heṭṭhā vuttanayeneva attano vacanaṁ gaṇhāpetvā bārāṇasīrajjaṁ
gaṇhāpesi. so rajjaṁ gahetvā bodhisattaṁ saṅkhalikāhi bandhāpetvā
bandhanāgāraṁ pavesesi. bodhisatto jhānaṁ nibbattetvā ākāse
pallaṅkena nisīdi. dhaṅkassa sarīre dāho uṭṭhahi. so gantvā
bodhisattassa suvaṇṇādāsaphullapadumasassirīkaṁ mukhaṁ disvā bodhisattaṁ
pucchanto paṭhamaṁ gāthamāha
aññe socanti rodanti aññe assumukhā janā
pasannamukhavaṇṇosi kasmā ghaṭa na socasīti.
tattha aññeti taṁ ṭhapetvā sesā manussā.
athassa bodhisatto asocanakāraṇaṁ kathento sesagāthā abhāsi
nābbhatītaharo soko anāgatasukhāvaho
tasmā dhaṅka na socāmi natthi soke dutīyatā
socaṁ paṇḍukīso hoti bhattañcassa na ruccati
amittā sumanā honti sallaviddhassa ruppato

footnote: 1. vaṅkarājā.

page number: 440

gāme vā yadivāraññe ninne vā yadivā thale
ṭhitaṁ maṁ nāgamissati evaṁ diṭṭhapado ahaṁ
yassattā nālamekova sabbakāmarasāharo
sabbāpi paṭhavī tassa na sukhaṁ āvahissatīti.
tattha nābbhatītaharoti nābbhatītāharo. ayameva vā pāṭho.
soko nāma abbhatītaṁ atikkantaṁ niruddhaṁ atthaṅgataṁ puna nāharati.
dutīyatāti sahāyatā. atītāharaṇe vā anāgatāharaṇe vā soko
nāma kassaci sahāyo na hoti tenāpi kāraṇenāhaṁ na socāmīti
vadati. socanti socanto. sallaviddhassa ruppatoti sokasallena
viddhassa teneva ghaṭṭiyamānassa diṭṭhā vata no paccatthikassa
piṭṭhīti amittā sumanā hontīti attho. ßēhitaṁ maṁ nāgamissatīti
samma dhaṅkarāja etesu gāmādīsu yatthakatthaci ṭhitaṁ maṁ
paṇḍukīsasabhāvādikasokamūlakaṁ byasanaṁ na āgamissati. evaṁ diṭṭhapadoti
yathā taṁ byasanaṁ nāgacchati evaṁ mayā jhānapadaṁ diṭṭhaṁ.
aṭṭhalokadhammaṁ padantipi vadantiyeva. pāliyaṁ pana na mattaṁ
nāgamissatīti likhitaṁ. taṁ aṭṭhakathāsupi natthi.
pariyosānagāthāya. icchitapaṭṭhitaṭṭhena jhānasukhasaṅkhātaṁ sabbakāmarasaṁ
āharatīti sabbakāmarasāharo. idaṁ vuttaṁ hoti yassa
rañño sahāyā sabbe 1- sahāye attā ca eko sabbakāmarasāharova
hoti nālaṁ sabbajjhānasukhasaṅkhātaṁ kāmarasaṁ āharituṁ asamattho tassa

footnote: 1 pahāya aññasahāye.

page number: 441

rañño sabbāpi paṭhavī na sukhaṁ āvahissati kāmāturassa hi sukhaṁ
nāma natthi yo kilesadaratharahitaṁ pana jhānasukhaṁ āharituṁ samattho
so rājā sukhito hotīti. yo panetāya gāthāya (attho)
yassatthā nālamekotipi pāṭho tassattho na dissatīti.
iti dhaṅko catasso gāthā sutvā bodhisattaṁ khamāpetvā
rajjaṁ paṭicchāpetvā pakkāmi. mahāsattopi rajjaṁ amaccānaṁ
niyyādetvā himavantappadesaṁ gantvā isipabbajjaṁ pabbajitvā
aparihīnajjhāno brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
dhaṅkarājā ānando ahosi ghaṭarājā pana ahamevāti.
dhaṅkajātakaṁ 1- pañcamaṁ
---------
kārandiyajātakaṁ
eko araññeti idaṁ satthā jetavane viharanto dhammasenāpatiṁ
ārabbha kathesi.
thero kira āgatāgatānaṁ dussīlānaṁ migaluddamacchabandhādīnaṁ
diṭṭhadiṭṭhānaññeva sīlaṁ gaṇhatha sīlaṁ gaṇhathāti sīlaṁ deti. te
there garubhāvena tassa kathaṁ bhindituṁ asakkontā sīlaṁ gaṇhanti
gahetvā ca pana na rakkhanti attano attano kammameva karonti.
thero attano saddhivihārike āmantetvā āvuso ime manussā

footnote: 1. ghaṭajātakaṁ.

page number: 442

mama santike sīlaṁ gaṇhiṁsu gahetvā ca pana na rakkhantīti āha.
bhante tumhe tesaṁ aruciyā sīlaṁ detha ete tumhākaṁ kathaṁ
bhindituṁ asakkontā gaṇhanti tumhe ito paṭṭhāya evarūpānaṁ
sīlaṁ mā adatthāti. thero anattamano ahosi. taṁ pavuttiṁ
sutvā bhikkhū dhammasabhāyaṁ kathaṁ samuṭṭhāpesuṁ āvuso sārīputto
kira diṭṭhadiṭṭhānaññeva sīlaṁ detīti. satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepesa diṭṭhadiṭṭhānaṁ ayācantānaññeva
sīlaṁ detīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto takkasilāyaṁ disāpāmokkhassa
ācariyassa jeṭṭhantevāsiko kārandiyo ahosi. tadā so ācariyo
diṭṭhadiṭṭhānaññeva kevaṭṭādīnaṁ ayācantānaṁyeva sīlaṁ gaṇhatha sīlaṁ
gaṇhathāti sīlaṁ deti. te gahetvāpi na rakkhanti. ācariyo
tamatthaṁ antevāsikānaṁ ārocesi. antevāsikā bhante tumhe
etesaṁ aruciyā sīlaṁ detha tasmā bhindanti itodāni paṭṭhāya
yācantānaññeva dadeyyātha no ayācantānanti vadanti. so
vippaṭisārī ahosi. evaṁ santepi diṭṭhadiṭṭhānaṁ sīlaṁ detiyeva.
athekadivasaṁ ekasmā gāmā manussā āgantvā brāhmaṇavācanakatthāya
ācariyaṁ nimantayiṁsu. so kārandiyamāṇavaṁ 1- pakkositvā

footnote: 1. kāraṇḍiyamāṇavaṁ.

page number: 443

tāta ahaṁ na gacchāmi tvaṁ ime pañcasate māṇave gahetvā
tattha gantvā vācanakāni sampaṭicchitvā amhākaṁ dinnakoṭṭhāsaṁ
āharāti pesesi. so gantvā paṭinivattento antarāmagge ekaṁ
kandaraṁ disvā cintesi amhākaṁ ācariyo diṭṭhadiṭṭhānaṁ ayācantānaṁva
sīlaṁ deti itodāni paṭṭhāya yathā yācantānaññeva
deti tathā naṁ karissāmīti. so tesu māṇavakesu sukhanisinnesu
uṭṭhāya mahantaṁ silaṁ ukkhipitvā kandarāya khipi punapi khipi puna
khipiyeva. atha naṁ te māṇavā uṭṭhāya ācariya kiṁ karosīti
āhaṁsu. so kiñci na kathesi. te vegena āgantvā ācariyassa
ārocesuṁ. ācariyo āgantvā tena saddhiṁ sallapanto
paṭhamaṁ gāthamāha
eko araññe girikandarāyaṁ
paggayha mahantaselaṁ pavejjhasi
punappunaṁ santaramānarūpo
kārandiya konu tavayidhatthoti.
tattha konu tavayidhatthoti konu tava idha kandarāyaṁ silākhipanena
attho.
so tassa vacanaṁ sutvā ācariyaṁ codetukāmo 1- dutiyaṁ gāthamāha
ahaṁ himaṁ sāgarasevitantaṁ
samaṁ karissāmi yathāpi pāṇi

footnote: 1. bodhetukāmo.

page number: 444

vikīriya sānūni ca pabbatāni
tasmā selaṁ kandarāyaṁ pakkhipāmīti.
tattha ahaṁ himanti ahaṁ hi imaṁ mahāpaṭhaviṁ. sāgarasevitantanti
sāgarehi sevitaṁ cāturantaṁ. yathāpi pāṇīti hatthatalaṁ viya
samaṁ karissāmīti. vikīriyāti vikīritvā. sānūni ca pabbatānīti
paṁsupabbate ca silāpabbate ca.
taṁ sutvā brāhmaṇo tatiyaṁ gāthamāha
nayimaṁ mahiṁ arahati pāṇikappaṁ
samaṁ manusso karaṇāyameko
maññāmimaññeva dariṁ jigiṁsaṁ
kārandiya hāyasi jīvalokanti.
tattha karaṇāyamekoti karaṇāya eko kātuṁ na sakkotīti
dīpeti. maññāmimaññeva dariṁ jigiṁsanti ahaṁ maññāmi tiṭṭhatu
paṭhavī imaññeva etaṁ dariṁ jigiṁsaṁ pūraṇatthāya vāyamanto silāni
pariyesanto upāyaṁ vicintentova tvaṁ imaṁ jīvalokaṁ hāyasi jahissasi
marissasīti attho.
taṁ sutvā māṇavo catutthaṁ gāthamāha
sace ayaṁ bhūtadharaṁ na sakko 1-
samaṁ manusso karaṇāyameko
evameva tvaṁ brahme ime manusse
nānādiṭṭhike nānayissasi teti.

footnote: 1. sattho.

page number: 445

tassattho sace ayaṁ eko manusso imaṁ bhūtadharaṁ mahāpaṭhaviṁ
samaṁ kātuṁ na sakko na samattho evameva tvaṁ ime dussīlamanusse
nānādiṭṭhike nānayissasi te evaṁ sīlaṁ gaṇhathāti vadanto
attano vasaṁ na ānayissasi paṇḍitapurisāyeva hi pāṇātipātaṁ
akusalanti garahanti saṁsāramocakādayo panettha kusalasaññino te
tvaṁ kathaṁ ānayissasi tasmā diṭṭhadiṭṭhānaṁ sīlaṁ adatvā yācantānaññeva
dehīti.
taṁ sutvā ācariyo yuttaṁ vadati kārandiyo idāni na
evaṁ karissāmīti attano viruddhabhāvaṁ ñatvā pañcamaṁ gāthamāha
saṅkhittarūpena bhāvaṁ mamatthaṁ
akkhāsi kārandiya evametaṁ
yathā na sakko paṭhavī samāyaṁ
kātuṁ manussena tathā manussāti.
tattha samāyanti samā ayaṁ.
evaṁ ācariyo māṇavassa thutiṁ akāsi. sopi naṁ codetvā
sayaṁ gharaṁ nesi.
satthā imaṁ dhammadesanaṁ āharitvā jātakaṁ samodhānesi
tadā brāhmaṇo sārīputto ahosi kārandiyapaṇḍito pana
ahamevāti.
kārandiyajātakaṁ chaṭṭhaṁ
--------

page number: 446

laṭukikajātakaṁ
vandāmi taṁ kuñjaraṁ saṭṭhihāyanti idaṁ satthā veḷuvane
viharanto devadattaṁ ārabbha kathesi.
ekasmiṁ hi divase bhikkhū dhammasabhāyaṁ kathaṁ samuṭṭhāpesuṁ āvuso
devadatto kakkhalo pharuso sāhasiko sattesu karuṇāmattampissa
natthīti. satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
pubbepesa nikkaruṇoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
hatthiyoniyaṁ nibbattitvā vayappatto pāsādiko mahākāyo
asītisahassavāraṇaparivāro yūthapati hutvā himavantappadese vihāsi. tadā
ekā laṭukikā sakuṇikā hatthīnaṁ vicaraṇaṭṭhāne aṇḍāni nikkhipi.
tāni pariṇatāni bhinditvā sakuṇapotakā nikkhamiṁsu. tesu aviruḷhapakkhesu
uppatituṁ asakkontesuyeva mahāsatto asītisahassavāraṇaparivuto
gocarāya caranto taṁ padesaṁ sampatto. taṁ disvā laṭukikā
cintesi ayaṁ hatthirājā mama puttake madditvā māressati
handa naṁ puttakānaṁ parittāṇatthāya dhammikārakkhaṁ yācāmīti.
sā ubho pakkhe ekato katvā tassa purato ṭhatvā paṭhamaṁ
gāthamāha
vandāmi taṁ kuñjaraṁ saṭṭhihāyanaṁ
āraññikaṁ yūthapatiṁ yasassiṁ

page number: 447

pakkhehi taṁ añjalikaṁ karomi
mā me vadhi puttake dubbalāyāti.
tattha saṭṭhihāyananti saṭṭhivassakālena hāyanabalaṁ. yasassinti
parivārasampannaṁ. pakkhehi taṁ añjalikanti pakkhehi tava añjalikaṁ
karomīti attho.
mahāsatto mā cintayi laṭukike ahaṁ te puttake rakkhissāmīti
sakuṇapotakānaṁ upari ṭhatvā asītiyā hatthisahassesu
gatesu laṭukikaṁ āmantetvā laṭukike amhākaṁ pacchato eko
ekacārikahatthī āgacchati so amhākaṁ vacanaṁ na karissati tasmiṁ
āgate tampi yācitvā puttakānaṁ sotthibhāvaṁ kareyyāsīti vatvā
pakkāmi. sāpi tassa paccuggamanaṁ katvā ubhohi pakkhehi añjaliṁ
katvā dutiyaṁ gāthamāha
vandāmi taṁ kuñjaraṁ ekacāriṁ
āraññikaṁ pabbatasānugocaraṁ
pakkhehi taṁ añjalikaṁ karomi
mā me vadhi puttake dubbalāyāti.
tattha pabbatasānugocaranti ghanaselapabbatesu ca paṁsupabbatesu
ca gocaraṁ gaṇhanakaṁ.
so tassā vacanaṁ sutvā tatiyaṁ gāthamāha
vadhissāmi te laṭukike putte
kiṁ me tuvaṁ kāhasi dubbalāsi

page number: 448

satasahassānipi tādisīnaṁ
vāmena pādena ca pothapeyyanti.
tattha vadhissāmi teti tvaṁ kasmā mama vicaraṇamagge puttakāni
ṭhapesi yasmā tasmā vadhissāmi te puttakānīti āha.
kiṁ me tuvaṁ kāhasīti mayhaṁ mahāthāmassa tvaṁ dubbalā kiṁ
karissasi. pothapeyyanti ahampi tādisānaṁ laṭukikānaṁ satasahassānipi
vāmena pādena sañcuṇṇeyyaṁ dakkhiṇena pādena pana kathā
natthīti.
evañcapana vatvā so tassā puttake pādena sañcuṇṇetvā
muttena pavāhetvā nadanto pakkāmi. laṭukikā rukkhasākhāya nisīditvā
idāni tāva vāraṇa nadanto gacchasi katipāhena me kiriyaṁ passissasi
kāyabalato ñāṇabalassa mahantabhāvaṁ na jānāsi hotu me jānāpessāmi
nanti taṁ santajjayamānā catutthaṁ gāthamāha
naheva sabbattha balena kiccaṁ
balaṁ hi bālassa vadhāya hoti
karissāmi te nāgarāja anatthaṁ
yo me vadhi puttake dubbalāyāti.
tattha balenāti kāyabalena. anatthanti avuḍḍhiṁ. yo meti
yo tvaṁ mama dubbalāya puttake vadhi ghātesīti.
sā evaṁ vatvā katipāhaṁ ekaṁ kākaṁ upaṭṭhahitvā tena tuṭṭhena
kiṁ te karomīti vuttā sāmi aññaṁ me kātabbaṁ natthi ekassa

page number: 449

pana ekacārivāraṇassa tuṇḍena paharitvā tumhehi akkhīni bhinnāni
paccāsiṁsāmīti āha. sā tena sādhūti sampaṭicchitā ekaṁ
nīlamakkhikaṁ upaṭṭhahi. tāyapi kinte karomīti vuttā iminā
kāraṇena ekacārivāraṇassa akkhīsu bhinnesu tumhehi tattha asāṭikaṁ
pātituṁ icchāmīti vatvā tāyapi sādhūti vutte ekaṁ maṇḍūkaṁ
upaṭṭhahitvā tena kiṁ karomīti vuttā yadā ekacārivāraṇo andho
hutvā pānīyaṁ pariyesati tadā pabbatamatthake ṭhito saddaṁ katvā
tasmiṁ pabbatamatthakaṁ abhiruḷhe otaritvā papāte saddaṁ kareyyātha
ahaṁ ettakaṁ tumhākaṁ santikā paccāsiṁsāmīti āha. so tassā
vacanaṁ sutvā sādhūti sampaṭicchi. athekadivasaṁ kāko vāraṇassa
dvepi akkhīni tuṇḍena bhindi. makkhikā asāṭikaṁ pātesi. so
puḷuvehi khajjanto vedanāpatto pipāsābhibhūto pānīyaṁ pariyesamāno
vicari. tasmiṁ kāle maṇḍūko pabbatamatthake ṭhatvā saddaṁ akāsi.
vāraṇo ettha pānīyaṁ bhavissatīti pabbataṁ abhiruyhi. atha maṇḍūko
otaritvā papāte ṭhatvā saddaṁ akāsi. vāraṇo pānīyaṁ
bhavissatīti papātābhimukho gacchanto parigalitvā 1- pabbatapāde patitvā
jīvitakkhayaṁ pāpuṇi. laṭukikā tassa matabhāvaṁ ñatvā diṭṭhā me
paccāmittassa piṭṭhīti haṭṭhatuṭṭhā tassa sarīre caṅkamitvā yathākammaṁ gatā.
satthā na bhikkhave kenaci saddhiṁ veraṁ nāma kātabbaṁ evaṁ

footnote: 1. pavaṭṭetvā.

page number: 450

balasampannampi vāraṇaṁ ime cattāro janā ekato hutvā jīvitakkhayaṁ
pāpesunti
kākañca passa laṭukikaṁ maṇḍūkaṁ nīlamakkhikaṁ
ete nāgaṁ aghātesuṁ passa verassa verinaṁ
tasmā hi veraṁ na kayirātha appiyenapi kenacīti
imaṁ abhisambuddhagāthaṁ vatvā jātakaṁ samodhānesi.
tattha passāti aniyāmitālapanametaṁ. bhikkhū pana sandhāya
vuttattā passatha bhikkhaveti vuttaṁ hoti. eteti ete cattāro
ekato hutvā. aghātesunti taṁ vadhiṁsu. passa verassa verinanti
passatha verikānaṁ verassa gatinti attho.
tadā ekacārihatthī devadatto ahosi. yūthapati pana ahamevāti.
laṭukikajātakaṁ sattamaṁ
-----------
culladhammapālajātakaṁ
ahameva dūsiyā bhūnahatāti idaṁ satthā veḷuvane viharanto
devadattassa vadhāya parisakkanaṁ ārabbha kathesi.
aññesu jātakesu devadatto bodhisattassa tāsamattampi kātuṁ
nāsakkhi. imasmiṁ pana culladhammapālajātake bodhisattassa sattamāsikakāle
hatthapāde ca sīsañca chindāpetvā asimālakaṁ nāma kāresi.
daddarajātake gīvaṁ vattetvā 1- māretvā uddhane maṁsaṁ pacitvā khādi.

footnote: 1 valitvā.

page number: 451

khantivādijātake dvīhipi kasāhi pahārasahassehi tāḷāpetvā hatthapāde
ca kaṇṇanāsañca chindāpetvā jaṭāsu gahetvā kaḍḍhāpetvā
uttānakaṁ nipajjāpetvā ure pādena paharitvā gato. bodhisatto
taṁdivasaññeva jīvitakkhayaṁ pāpuṇi. cullanandikajātakepi mahākapijātakepi
mārāpesiyeva. evamevesa dīgharattaṁ vadhāya parisakkanto
buddhakāle parisakkatiyeva. athekadivasaṁ bhikkhū dhammasabhāyaṁ kathaṁ
samuṭṭhāpesuṁ āvuso devadatto buddhānaṁ māraṇatthameva upāyaṁ
karoti sammāsambuddhaṁ mārāpessāmīti dhanuggahaṁ payojesi silaṁ
pavijjhi nāḷāgiriṁ visajjāpesīti. satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepesa mayhaṁ vadhāya parisakkateva
idāni pana tāsamattampi kātuṁ na sakkoti pubbe maṁ
dhammapālakumārakāle attano puttaṁ samānaṁ jīvitakkhayaṁ pāpetvā
asimālakaṁ nāma kāresīti vatvā atītaṁ āhari.
atīte bārāṇasiyaṁ mahāpatāpe nāma rajjaṁ kārente bodhisatto
tassa aggamahesiyā candāya deviyā kucchimhi nibbatti.
dhammapālotissa nāmaṁ kariṁsu. tamenaṁ sattamāsikakāle mātā gandhodakena
nhāpetvā alaṅkaritvā kīḷāpayamānā nisīdi. rājā tassā
vasanaṭṭhānaṁ agamāsi. sā puttaṁ kīḷāpayamānā sinehena samappitā
hutvā rājānaṁ passitvāpi na uṭṭhahi. so cintesi ayaṁ idāneva
tāva puttaṁ nissāya mānaṁ karoti maṁ kismiñci na maññati putte

page number: 452

pana vaḍḍhante mayi manussotipi na saññaṁ karissati idāneva
ghātessāmīti. so nivattitvā gantvā rājāsane nisīditvā
attano vidhānena āgacchatūti coraghātakaṁ pakkosāpesi. so
kāsāvavatthanivattho rattamālādharo pharasuṁ aṁse ṭhapetvā upadhānaghaṭikaṁ
hatthapādaṭhapanadaṇḍakaṁ ādāya āgantvā rājānaṁ vanditvā
kiṁ karomi devāti aṭṭhāsi. deviyā sirigabbhaṁ pavisitvā dhammapālaṁ
ānehīti. devīpi rañño kujjhitvā nivattabhāvaṁ ñatvā bodhisattaṁ
ure nipajjāpetvā rodamānā nisīdi. coraghātako gantvā taṁ
piṭṭhiyā hatthena paharitvā hatthato kumāraṁ acchinditvā ādāya
rañño santikaṁ āgantvā kiṁ karomi devāti āha. rājā
ekaṁ phalakaṁ āharāpetvā purato nikkhipāpetvā idha naṁ nipajjāpehīti
āha. so tatheva akāsi. candādevī puttassa pacchatova paridevamānā
āgacchi. puna coraghātako kiṁ karomi devāti āha.
dhammapālassa hatthe chindāti. candādevī mahārāja mama putto
sattamāsiko bālako na kiñci jānāti natthetassa doso doso
pana mahantopi 1- mayi bhaveyya tasmā mayhaṁ hatthe chindāpehīti
imamatthaṁ pakāsentī paṭhamaṁ gāthamāha
ahameva dūsiyā bhūnahatā rañño mahāpatāpassa
etaṁ muñcatu dhammapālaṁ hatthe me deva chedahīti.
tattha dūsiyāti dūsikā tumhe disvā anuṭṭhahamānā

footnote: 1. honto.

page number: 453

dosakārikāti attho. dūsikātipi pāṭho. ayameva attho. bhūnahatāti
hatabhūnā hatavuḍḍhīti attho. raññoti idaṁ dūsiyāti padena
yojetabbaṁ. ahaṁ rañño mahāpatāpassa aparādhakārikā nāyaṁ kumāro
tasmā niraparādhaṁ etaṁ bālakaṁ muñcatu dhammapālaṁ sace hi hatthe
chedāpetukāmo dosakārikāya hatthe me deva chedehīti ayamettha attho.
rājā coraghātakaṁ olokesi. kiṁ karomi devāti. papañcaṁ
akatvā hatthe chindāti. tasmiṁ khaṇe coraghātako tikhiṇapharasuṁ
gahetvā kumārassa taruṇavaṁsakalīre viya dve hatthe chindi. so
dvīsu hatthesu chindiyamānesu neva rodati na paridevati. khantiñca
mettañca purecārikaṁ katvā adhivāsesi. candā pana devī
chinnahatthakoṭiyaṁ gahetvā uccaṅke katvā lohitalittā paridevamānā
vicari. puna coraghātako kiṁ karomi devāti pucchi. dvepi pāde
chindāti. taṁ sutvā candādevī dutiyaṁ gāthamāha
ahameva dūsiyā bhūnahatā rañño mahāpatāpassa
etaṁ muñcatu dhammapālaṁ pāde me deva chedahīti.
tattha adhippāyo purimanayeneva veditabbo.
rājāpi puna coraghātakaṁ āṇāpesi. so ubhopi pāde
chindi. candādevī pādakoṭikaṁ gahetvā uccaṅke katvā lohitalittā
paridevamānā sāmi mahāpatāpa nanu tumhehi chinnahatthapādā
nāma dārakā mātarā posetabbā honti ahaṁ bhatiṁ katvā mama
puttaṁ posessāmi dehi me etanti āha. coraghātako kiṁ deva

page number: 454

katā rājāṇā niṭṭhitaṁ mama kiccanti pucchi. na tāva niṭṭhitanti.
atha kiṁ karomīti. sīsamassa chindāti. tato candādevī
tatiyaṁ gāthamāha
ahameva dūsiyā bhūnahatā rañño mahāpatāpassa
etaṁ muñcatu dhammapālaṁ sīsaṁ me deva chedahīti.
vatvā ca pana sīsaṁ upanesi. puna coraghātako kiṁ karomi
devāti pucchi. sīsamassa chindāti. so sīsaṁ chinditvā katā
deva rājāṇāti pucchi. na tāva katāti. atha kiṁ karomi
devāti. asituṇḍena taṁ sampaṭicchitvā asimālakaṁ nāma karohīti.
so tassa kalevaraṁ ākāse khipitvā taṁ asituṇḍena sampaṭicchitvā
asimālakaṁ nāma katvā mahātale vippakīri. candādevī
bodhisattassa maṁse uccaṅke katvā mahātale rodamānā paridevamānā
imā gāthā abhāsi
naha nūnimassa rañño mittāmaccā ca vijjare
suhadā ye na vadanti rājānaṁ mā ghātayi orasaṁ puttaṁ
naha nūnimassa rañño mittā ñātī ca vijjare
suhadā ye na vadanti rājānaṁ mā ghātayi atrajaṁ puttaṁ
candanasārānulittā hatthā chijjanti dhammapālassa
dāyādassa paṭhabyā pāṇā me deva rujjhatīti 1-.
tattha mittāmaccā ca vijjareti nūna imassa rañño

footnote: 1. tatiyagāthā atirekaṁ viya khāyati.

page number: 455

daḷhamittā vā sabbakiccesu sahabhāvino amaccā vā muduhadayatāya suhadā
vā keci na vijjanti. ye na vadantīti ye adhunā āgantvā
attano piyaputtaṁ mā ghātayīti na vadanti imaṁ rājānaṁ paṭisedhenti
te natthiyevāti maññāmi.
dutiyagāthāya ñātīti ñātakā.
imā pana dve gāthā vatvā candādevī ubhohi hatthehi
hadayamaṁsaṁ dhārayamānā tatiyaṁ gāthamāha
candanasārānulittā bāhā chijjanti dhammapālassa
dāyādassa paṭhabyā pāṇā me deva rujjhatīti 1-.
tattha dāyādassa paṭhabyāti pitusantakāya cāturantāya paṭhaviyā
dāyādassa lohitacandanasārānulittā hatthā chijjanti pādā chijjanti
sīsaṁ chijjati asimālakopi kato tava sīsaṁ 2- acchinditvā
gatosidānīti evamādīni vippalapantā evamāha. pāṇā me deva
rujjhatīti deva mayhaṁ imaṁ sokaṁ dhāretuṁ asakkontiyāva jīvitaṁ nirujjhatīti.
tassā evaṁ paridevamānāya evaṁ dayhamānaṁ veḷu viya 3- hadayaṁ
phali. sā tattheva jīvitakkhayaṁ pattā. rājāpi pallaṅke ṭhātuṁ
asakkonto mahātale pati. padaratalaṁ dvidhā bhijji. so tatopi
bhūmiyaṁ pati. tato catunahutādhikadviyojanasatasahassabahalāpi ghanapaṭhavī
tassāguṇaṁ dhāretuṁ asakkontī bhijjitvā vivaramadāsi. avīcito

footnote: 1 nirujjhanti. 2 vaṁsaṁ. 3 dayhamāne veḷuvane veḷu viya.

page number: 456

jālā uṭṭhāya kuladattiyena kambalena parikkhipantā viya taṁ gahetvā
avīcimhi khipi. candāya ca bodhisattassa ca amaccā sarīrakiccaṁ
kariṁsu.
satthā imaṁ dhammadesanaṁ āharitvā jātakaṁ samodhānesi tadā
rājā devadatto ahosi candādevī mahāpajāpatīgotamī
dhammapālakumāro pana ahamevāti.
culladhammapālajātakaṁ aṭṭhamaṁ
------------
suvaṇṇamigajātakaṁ
vikkama re mahāmigāti idaṁ satthā jetavane viharanto sāvatthiyaṁ
ekaṁ kuladhītaraṁ ārabbha kathesi.
sā kira sāvatthiyaṁ dvinnaṁ aggasāvakānaṁ upaṭṭhākakulassa dhītā
hutvā saddhā pasannā buddhamāmakā dhammamāmakā saṅghamāmakā
ācārasampannā paṇḍitā dānādipuññābhiratā. taṁ aññaṁ sāvatthiyaṁyeva
samānajātikaṁ micchādiṭṭhikakulaṁ vāresi. athassā mātāpitaro
amhākaṁ dhītā saddhā pasannā tīṇi ratanāni mamāyati dānādipuññābhiratā
tumhe micchādiṭṭhikā imissāpi yathāruciyā dānaṁ vā dātuṁ dhammaṁ
vā sotuṁ vihāraṁ vā gantuṁ sīlaṁ vā rakkhituṁ uposathakammaṁ vā
kātuṁ na dassatha na mayaṁ tumhākaṁ dema attanā sadisā
micchādiṭṭhikakulāva kumārikaṁ gaṇhathāti āhaṁsu. te tehi paṭikkhittā
tumhākaṁ dhītā amhākaṁ gharaṁ gantvā yathādhippāyena sabbametaṁ

page number: 457

karotuṁ na mayaṁ vāressāma detha no etanti vatvā tenahi
gaṇhathāti vuttā bhaddakena nakkhattena maṅgalaṁ katvā taṁ attano
gharaṁ ānayiṁsu. sā vattācārasampannā patidevatā ahosi.
sassusassurasāmikavattāni katāneva honti. sā ekadivasaṁ sāmikaṁ
āha icchāmahaṁ ayyaputta amhākaṁ kulupakattherānaṁ dānaṁ dātunti.
sādhu bhadde yathāajjhāsayena dehīti. sā there nimantāpetvā
mahantaṁ sakkāraṁ katvā paṇītabhojanaṁ bhojetvā ekamantaṁ
nisīdāpetvā bhante imaṁ kulaṁ micchādiṭṭhikaṁ assaddhaṁ tiṇṇaṁ
ratanānaṁ guṇaṁ na jānāti sādhu ayyā yāva imaṁ kulaṁ tiṇṇaṁ
ratanānaṁ guṇaṁ jānāti tāva idheva bhikkhaṁ gaṇhathāti āha.
therā adhivāsetvā tattha nivaddhaṁ bhuñjanti. puna sāmikaṁ āha
ayyaputta therā idha nivaddhaṁ āgacchanti kiṁkāraṇā tumhe na
passathāti. sādhu passissāmīti. sā punadivase therānaṁ bhattakiccapariyosāne
tassa ārocesi. so upasaṅkamitvā therehi saddhiṁ paṭisanthāraṁ
katvā ekamantaṁ nisīdi. athassa dhammasenāpati dhammakathaṁ kathesi.
so therassa dhammakathāya ceva iriyāpathesu ca pasīditvā tato
paṭṭhāya therānaṁ āsanaṁ paññāpesi pānīyaṁ parissāveti antarābhatte
dhammakathaṁ suṇāti. tassa aparabhāge micchādiṭṭhi bhijji. athekadivasaṁ
thero tesaṁ dvinnampi dhammakathaṁ kathento saccāni pakāsesi.
saccapariyosāne ubhopi sotāpattiphale patiṭṭhahiṁsu. tato paṭṭhāya
tassa mātāpitaro ādiṁ katvā antamaso dāsakammakarāpi sabbepi

page number: 458

micchādiṭṭhiṁ bhinditvā buddhadhammasaṅghamāmakāyeva jātā. athekadivasaṁ
sā dārikā sāmikaṁ āha ayyaputta kiṁ me gharāvāsena icchāmahaṁ
pabbajitunti. so sādhu bhadde ahampi pabbajissāmīti
mahantena parivārena taṁ bhikkhunīupassayaṁ netvā pabbājetvā sayampi
satthāraṁ upasaṅkamitvā pabbajjaṁ yāci. taṁ satthā pabbājesi
upasampādesi. te ubhopi vipassanaṁ vaḍḍhetvā na cirasseva arahattaṁ
pāpuṇiṁsu. athekadivasaṁ dhammasabhāyaṁ kathaṁ samuṭṭhāpesuṁ āvuso asukā
nāma daharabhikkhunī attano ceva paccayā jātā sāmikassa ca
attanāpi pabbajitvā arahattaṁ patvā tampi pāpesīti. satthā
āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva tāva esā
sāmikaṁ rāgapāsā mocesi pubbepesā porāṇakapaṇḍite pana
maraṇapāsā mocesīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
migayoniyaṁ nibbattitvā vayappatto abhirūpo ahosi pāsādiko
dassanīyo suvaṇṇavaṇṇo lākhārasaparikammakatehi viya hatthapādehi
rajatadāmasadisehi visāṇehi maṇiguḷikāya paṭibhāgehi akkhīhi
kambalageṇḍukasadisena piñjena 1- samannāgato. bhariyāpi tassa taruṇā
migī abhirūpā pāsādikā ahosi. te samaggasaṁvāsaṁ vasiṁsu.
asītisahassacitramigā bodhisattaṁ upaṭṭhahiṁsu. tadā luddakā mige

footnote: 1. mukhena.

page number: 459

vadhiṁsu pāse uḍḍesuṁ. athekadivasaṁ bodhisatto migānaṁ purato
gacchanto pādena pāse bajjhitvā chindissāmi nanti ākaḍḍhi.
cammaṁ chijji. punākaḍḍhantassa maṁsaṁ chijji nhāru chijji. pāso
aṭṭhiṁ āhacca aṭṭhāsi. so pāsaṁ chindituṁ asakkonto
maraṇabhayatajjito bandharavaṁ ravi. taṁ sutvā bhīto migagaṇo palāyi.
bhariyā panassa palāyitvā migānaṁ antare olokentī taṁ adisvā
idaṁ bhayaṁ mayhaṁ piyasāmikassa uppannaṁ bhavissatīti vegena tassa
santikaṁ gantvā assumukhī rodamānā sāmi tvaṁ mahābalo kiṁ
etaṁ pāsaṁ saṇṭhāretuṁ na sakkhissasi vegaṁ janetvā chindāhi
nanti tassa ussāhaṁ janentī paṭhamaṁ gāthamāha
vikkama re mahāmiga vikkama re harīpada
chinda varattikaṁ pāsaṁ nāhaṁ ekā vane rameti.
tattha vikkamāti parakkama ākaḍḍhāti attho. reti āmantane
nipāto. harīpadāti suvaṇṇapāda. sakalasarīrampi tassa
suvaṇṇavaṇṇaṁ. ayaṁ pana rāgavegenevaṁ āha. nāhaṁ ekāti
ahaṁ tayā vinā ekā vane na ramissāmi tiṇodakaṁ pana aggahetvā
sussitvā marissāmīti dasseti.
taṁ sutvā migo dutiyaṁ gāthamāha
vikkamāmi na pādemi 1- bhūmiṁ sumbhāmi vegasā
daḷho varattiko pāso pādaṁ me parikantatīti.

footnote: 1. pāremi.

page number: 460

tattha vikkamāmīti bhadde te ahaṁ viriyaṁ karomi. na pādemīti
pāsaṁ pana chindituṁ na sakkomīti attho. bhūmiṁ sumbhāmīti
api nāma chijjeyyāti pādena pāse bhūmiṁ paharāmi. vegasāti
vegena. parikantatīti cammādīni chindanto samantā kantati.
atha naṁ migī mā bhāyi sāmi ahaṁ attano balena luddakaṁ
yācitvā tava jīvitaṁ āharissāmi sace yācamānā sakkhissāmi
mama jīvitampi datvā tava jīvitaṁ āharissāmīti mahāsattaṁ assāsetvā
lohitalittaṁ bodhisattaṁ pariggahetvā aṭṭhāsi. luddakopi asiñca
sattiñca gahetvāva kappuṭṭhānaggi viya āgacchati. sā taṁ disvā
sāmi migaluddako āgacchati ahaṁ attano balaṁ karissāmi tvaṁ
mā bhāyīti taṁ assāsetvā luddakassa paṭipathaṁ gantvā
paṭikkamitvā ekamantaṁ ṭhitā taṁ vanditvā sāmi mama sāmiko
suvaṇṇavaṇṇo sīlācārasampanno asītisahassānaṁ migānaṁ rājāti
bodhisattassa guṇaṁ kathetvā migarāje ṭhiteyeva attano vadhaṁ yācantī
tatiyaṁ gāthamāha
attharassu palāsāni asiṁ nibbāha luddaka
paṭhamaṁ maṁ vadhitvāna hana pacchā mahāmiganti.
tattha palāsānīti maṁsaṁ ṭhapanatthāya palāsapaṇṇāni attharassu.
asiṁ nibbāhāti asiṁ kosato nīhara.
taṁ sutvā luddako manussabhūtā tāva sāmikassa atthāya
attano jīvitaṁ na denti ayaṁ tiracchānagatā jīvitañceva pariccajati

page number: 461

manussabhāsāya ca madhurena sarena katheti ajja imissā ca patino
cassā jīvitaṁ dammīti pasannacitto catutthaṁ gāthamāha
na me sutaṁ vā diṭṭhaṁ vā bhāsantiṁ mānusiṁ migiṁ
tvañca bhadde sukhī hohi eso cāpi mahāmigoti.
tattha sutaṁ vā diṭṭhaṁ vāti mayā ito pubbe evarūpaṁ diṭṭhaṁ
vā sutaṁ vā natthi. bhāsantiṁ mānusiṁ miginti ahaṁ hi ito
pubbe mānusīvācaṁ bhāsantiṁ migiṁ neva addasaṁ. na ca me sutā
vā diṭṭhā vā bhāsantī mānusī migītipi pāli. tesaṁ yathāpālimeva
attho dissati. bhaddeti luddako paṇḍito upāyakusalo 1- iti
taṁ ālapitvā puna tvañca eso cāpi mahāmigoti dvepi janā
sukhitā niddukkhā hothāti taṁ assāsetvā bodhisattassa santikaṁ
gantvā vāsiyā cammapāsaṁ chinditvā pāde laggaṁ pāsaṁ saṇikaṁ
nīharitvā nhārūhi nhāruṁ maṁsena maṁsaṁ cammena cammaṁ paṭicchādetvā
pādaṁ hatthena parimajji. taṁkhaṇaññeva mahāsattassa pūritapāramitānubhāve
luddakassa ca mettacittānubhāvena migiyā ca mittadhammānubhāvena
nhārumaṁsacammāni ca nhārumaṁsacammehi ghaṭayiṁsu. bodhisattopi
sukhito niddukkho aṭṭhāsi. migī bodhisattaṁ sukhitaṁ disvā somanassajātā
luddakassa anumodanaṁ karontī pañcamaṁ gāthamāha
evaṁ luddaka nandassu saha sabbehi ñātibhi
yathāhamajja nandāmi muttaṁ disvā mahāmiganti.

footnote: 1 bhaddeti laṭṭhake paṇḍite upāyakusale.

page number: 462

tattha luddakāti dāruṇakammakiriyāya laddhanāmavasena ālapati.
bodhisatto (1)- ayaṁ luddako mayhaṁ avassayo jāto
mayāpissa avassayena bhavituṁ vaṭṭatīti (2)- gocarabhūmiyaṁ diṭṭhaṁ ekaṁ maṇikhaṇḍaṁ
tassa datvā samma ito paṭṭhāya pāṇātipātādīni mā kari
iminā kuṭumbaṁ saṇṭhapento dārake posento dānasīlādīni puññāni
karohīti tassa ovādaṁ datvā araññaṁ pāvisi.
satthā imaṁ dhammadesanaṁ āharitvā jātakaṁ samodhānesi tadā
luddako channo ahosi migī daharabhikkhunī migarājā pana ahamevāti.
suvaṇṇamigajātakaṁ navamaṁ
--------
susandhījātakaṁ
vāti gandho timirānanti idaṁ satthā jetavane viharanto
ukkaṇṭhitabhikkhuṁ ārabbha kathesi.
taṁ hi satthā saccaṁ kira tvaṁ bhikkhu ukkaṇṭhitosīti pucchitvā
saccanti vutte kiṁ disvāti vatvā alaṅkatamātugāmanti
vutte mātugāmo nāmesa bhikkhu na sakkā rakkhituṁ
porāṇakapaṇḍitāpi supaṇṇabhavane katvā rakkhantāpi rakkhituṁ nāsakkhiṁsūti
vatvā tena yācito atītaṁ āhari.
atīte bārāṇasiyaṁ tambarājā nāma rajjaṁ kāresi. tassa

footnote: 1 mayhaṁ jīvitañca migiyā ca asītisahassamigānañca jīvitaṁ iminā luddena dinnaṁ.
footnote: 2 attano guṇajeṭṭhakassa bhāvena dadantassa dātabbaṁ yuttanti.

page number: 463

susandhī 1- nāma aggamahesī ahosi uttamarūpadharā. tadā bodhisatto
supaṇṇayoniyaṁ nibbatti. tasmiṁ kāle nāgadīpo serumadīpo nāma
ahosi. bodhisatto imasmiṁ dīpe supaṇṇabhavane vasati.
bodhisatto supaṇṇabhavanato nikkhamitvā bārāṇasiṁ gantvā tambarājena
saddhiṁ māṇavakavesena jūtaṁ kīḷati. tassa rupasampattiṁ disvā
paricārikā amhākaṁ raññā saddhiṁ evarūpo nāma māṇavako jūtaṁ
kīḷatīti susandhiyā ārocesuṁ. sā sutvā taṁ daṭṭhukāmā hutvā
ekadivasaṁ alaṅkaritvā jūtamaṇḍalaṁ āgantvā paricārikānaṁ antare
ṭhitā naṁ olokesi. sopi deviṁ olokesi. dvepi aññamaññaṁ
paṭibaddhacittā ahesuṁ. supaṇṇarājā attano ānubhāvena nagare
vātaṁ samuṭṭhāpesi. gehapātanabhayena rājanivesanā manussā
nikkhamiṁsu. so attano ānubhāvena andhakāraṁ katvā deviṁ gahetvā
ākāsena āgantvā nāgadīpe attano bhavanaṁ pāvisi. susandhiyā
gataṭṭhānaṁ jānantā nāma nāhesuṁ. so tāya saddhiṁ abhiramanto
gantvā raññā saddhiṁ jūtaṁ kīḷati. rañño pana aggo 2- nāma
gandhabbo atthi. so deviyā gataṭṭhānaṁ ajānanto taṁ gandhabbaṁ
āmantetvā gaccha tāta gandhabba sabbaṁ thalajalapathaṁ anuvicaritvā
deviyā gataṭṭhānaṁ passāhīti uyyojesi. so paribbayaṁ gahetvā
dvāragāmato paṭṭhāya vicinanto bhārukacchaṁ pāpuṇi. tadā
bhārukacchavāṇijā nāvāya suvaṇṇabhūmiṁ gacchanti. so te

footnote: 1 sussondī. 2 saggo.

page number: 464

upasaṅkamitvā ahaṁ gandhabbo nāvāya vettanaṁ khaṇḍetvā tumhākaṁ gandhabbaṁ
karissāmi mampi nethāti āha. te sādhūti tampi āropetvā
nāvaṁ visajjesuṁ. te upayātāya nāvāya taṁ pakkositvā
gandhabbaṁ no karohīti āhaṁsu. ahaṁ ce gandhabbaṁ kareyyaṁ mayi
pana gandhabbaṁ karonte macchā calissanti atha vo nāvā
bhijjissatīti. manussamagge gandhabbaṁ karonte macchānaṁ calanaṁ nāma
natthi karohīti. tenahi mā mayhaṁ kujjhitthāti vīṇaṁ muñcitvā
tantissarena gītassaraṁ gītassarena tantissaraṁ anatikkamanto gandhabbaṁ
akāsi. tena saddena sammattā hutvā macchā caliṁsu. atheko
maṅkaro uppatitvā nāvāya patanto nāvaṁ bhindi. so aggo
antophalake nipajjitvā yathāvātaṁ gacchanto nāgadīpe
supaṇṇabhavanassa nigrodharukkhassa santikaṁ pāpuṇi. susandhīpi devī
supaṇṇarājassa jūtaṁ kīḷituṁ gatakāle vimānā otaritvā velante vicarantī
taṁ aggagandhabbaṁ disvā sañjānitvā kathaṁ āgatosīti pucchi.
so sabbaṁ kathesi. tenahi mā bhāyīti taṁ assāsetvā bāhāhi
pariggahetvā vimānaṁ āropetvā sayanapiṭṭhe nipajjāpetvā
samatthakāle dibbabhojanaṁ datvā dibbagandhodakena nhāpetvā dibbavatthehi
acchādetvā dibbagandhapupphehi alaṅkaritvā puna dibbasayane
nipajjāpesi. evaṁ taṁ paṭijaggiyamānā supaṇṇarañño āgatavelāya
paṭicchādetvā gatakāle tena saddhiṁ kilesavasena abhirami. tato
māsaḍḍhamāsaccayena bārāṇasīvāsino vāṇijā dārudakaggahaṇatthāya

page number: 465

tasmiṁ dīpe nigrodharukkhamūle sampattā. so tehi saddhiṁ nāvaṁ
abhiruyha bārāṇasiṁ gantvā rājānaṁ disvāva tassa jūtakīḷanavelāyaṁ
vīṇaṁ gahetvā rañño gandhabbaṁ karonto paṭhamaṁ gāthamāha
vāti gandho timirānaṁ kusamuddova ghosavā
dūre ito hi susandhī tamba kāmā tudanti manti.
tattha timirānanti timirarukkhapupphānaṁ. taṁ kira nigrodhaṁ
parivāretvā timirarukkhā atthi. te sandhāyevaṁ vadati. kusamuddoti
udakasamuddo. ghosavāti mahāravo. tasseva nigrodhassa santike
samuddaṁ sandhāya evamāha. ito hīti imamhā nagarā. tambāti
rājānaṁ ālapati. athavā. tambakāmāti tambena kāmitakāmā
tambakāmā nāma te maṁ hadaye vijjhantīti dīpeti.
taṁ sutvā supaṇṇarājā dutiyaṁ gāthamāha
kathaṁ samuddamatari kathaṁ addakkhi serumaṁ
kathaṁ tassā ca tuyhañca ahu agga samāgamoti.
tattha serumanti serumadīpaṁ.
tato aggo tisso gāthā abhāsi
bharukacchā payātānaṁ bāṇijānaṁ dhanesinaṁ
maṅkarehi bhidā nāvā phalakena mahaṇṇavaṁ 1-
sā maṁ saṇhena mudunā niccaṁ candanagandhinī
aṅgena uddharī bhaddā mātā puttaṁva orasaṁ

footnote: 1 ahamaplaviṁ.

page number: 466

sā maṁ annena pānena vatthena sayanena ca
attanāpi ca maddakkhī 1- evaṁ tamba vijānahīti.
tattha sā maṁ saṇhena mudunāti evaṁ phalakena tīraṁ uttiṇṇaṁ
maṁ samuddatīre vicarantī sā disvā mā bhāyīti saṇhena mudunā
vacanena samassāsetvāti attho. aṅgenāti bāhuyugalaṁ idha aṅgenāti
vuttaṁ. bhaddāti dassanīyā pāsādikā. sā maṁ annenāti sā
maṁ etena annādinā santappesīti attho. attanāpi cāti na
kevalaṁ annādīheva attanāpi maṁ abhiramantī santappesīti dīpeti.
maddakkhīti maddanayanā. mudunākārena olokanasīlāti vuttaṁ hoti.
mattakkhītipi pāṭho. madamattehi viya akkhīhi samannāgatāti attho.
evaṁ tambāti evaṁ tambarāja jānāhīti.
supaṇṇarājā gandhabbassa kathentasseva vippaṭisārī hutvā
ahaṁ supaṇṇabhavane vasantopi rakkhituṁ nāsakkhiṁ kiṁ me tāya
dussīlāyāti taṁ ānetvā rañño paṭidatvā pakkāmi. tato
paṭṭhāya na punāgacchi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale patiṭṭhahi.
tadā rājā ānando ahosi. supaṇṇarājā pana ahamevāti.
susandhījātakaṁ dasamaṁ
maṇikuṇḍalavaggo paṭhamo

footnote: 1 mandakkhī.

page number: 467

vaṇṇārohavaggavaṇṇanā
-----------
vaṇṇārohajātakaṁ
vaṇṇārohenāti idaṁ satthā sāvatthiyaṁ upanissāya jetavane
viharanto dve aggasāvakatthere ārabbha kathesi.
ekasmiṁ hi samaye ubhopi mahātherā imaṁ antovassaṁ
araññavāsaṁ anubrūhessāmāti satthāraṁ āpucchitvā gaṇaṁ ohāya
sayameva pattacīvaramādāya jetavanā nikkhamitvā ekaṁ paccantagāmaṁ
nissāya araññe vihariṁsu. aññataropi vighāsādapuriso therānaṁ
upaṭṭhānaṁ karonto tattheva ekamante vasi. so therānaṁ
samaggavāsaṁ disvā ime ativiya samaggā vasanti sakkā nukho ete
aññamaññaṁ bhinditunti cintetvā sārīputtattheraṁ upasaṅkamitvā
kinnukho bhante ayyena mahāmoggallānattherena saddhiṁ tumhākaṁ
kiñci veraṁ atthīti pucchi. kiṁ panāvusoti. esa bhante
mamāgatakāle sārīputto nāma jātigottakulappadesehi vā
suttaganthehi 1- vā paṭivedhaiddhīhi vā mayā saddhiṁ kiṁ pahotīti tumhākaṁ
aguṇameva kathesīti. thero sitaṁ katvā gaccha tvaṁ āvusoti
āha. so aparasmimpi divase mahāmoggallānattherampi upasaṅkamitvā
tatheva kathesi. sopi naṁ sitaṁ katvā gaccha tvaṁ

footnote: 1 sutagandhehi.

page number: 468

āvusoti vatvā sārīputtattheraṁ upasaṅkamitvā āvuso esa
vighāsādo tumhākaṁ santike kiñci kathesīti pucchi. āvuso
mayāpi saddhiṁ kathesi imaṁ nīharituṁ vaṭṭatīti. sādhu āvuso
nīharāti vutte thero mā idha vasīti accharaṁ paharitvā taṁ
nīhari. te ubhopi samaggasaṁvāsaṁ vasitvā satthu santikaṁ gantvā
vanditvā nisīdiṁsu. satthā paṭisanthāraṁ katvā sukhena vassaṁ
vasitthāti pucchi. bhante eko vighāsādo amhe bhinditukāmo
hutvā bhindituṁ asakkonto palāyīti vutte nakho so sārīputta
idāneva pubbepesa tumhe bhindissāmīti bhindituṁ asakkonto
palāyīti vatvā tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
araññe rukkhadevatā ahosi. tadā sīho ca byaggho ca araññe
pabbataguhāyaṁ vasanti. eko sigālo te upaṭṭhahanto tesaṁ vighāsaṁ
khāditvā mahākāyo hutvā ekadivasaṁ cintesi mayā sīhabyagghānaṁ
maṁsaṁ na khāditapubbaṁ mayā ime dve jane bhindituṁ vaṭṭati tato
tesaṁ kalahaṁ katvā matānaṁ maṁsaṁ khādissāmīti. so sīhaṁ
upasaṅkamitvā kiṁ sāmi tumhākaṁ byagghena saddhiṁ kiñci veraṁ atthīti
pucchi. kiṁ pana sammāti. esa bhante mama āgatakāle sīho
nāma sarīravaṇṇena vā ārohapariṇāhena vā jātibalaviriyehi vā
mama kalabhāgampi na pāpuṇātīti tumhākaṁ aguṇameva kathesīti.
atha naṁ sīho gaccha tvaṁ na so evaṁ kathessatīti āha.

page number: 469

byagghampi upasaṅkamitvā eteneva upāyena kathesi. taṁ sutvā
byaggho sīhaṁ upasaṅkamitvā samma tvaṁ kira idañcidañca vadesīti
pucchanto paṭhamaṁ gāthamāha
vaṇṇārohena jātiyā balanikkamanena ca
subāhu na mayā seyyo sudāḍho iti bhāsasīti.
tattha balanikkamanena cāti kāyabalena ceva viriyabalena ca.
subāhu na mayā seyyoti ayaṁ subāhu nāma byaggho etehi
kāraṇehi mayā neva sadiso na uttaritaroti saccaṁ kira tvaṁ
sobhanāhi dāḍhāhi samannāgato sudāḍho migarājā evaṁ vadesīti.
taṁ sutvā sudāḍho sesā catasso gāthā abhāsi
vaṇṇārohena jātiyā balanikkamanena ca
sudāḍho na mayā seyyo subāhu iti bhāsasi
evañce maṁ viharantaṁ subāhu samma dubbhasi
nadānāhaṁ tayā saddhiṁ saṁvāsamabhirocaye
yo paresaṁ vacanāni saddahetha yathātathaṁ
khippaṁ bhijjetha mittasmiṁ verañca pasave bahuṁ
na so mitto yo sadā appamatto
bhedāsaṅkī randhamevānupassī
yasmiñca seti urasīva putto
save mitto yo abhejjo parebhīti.
tattha sammāti vayassa. dubbhasīti yadi evaṁ tayā saddhiṁ

page number: 470

samaggavāsaṁ vasantaṁ maṁ sigālassa kathaṁ gahetvā tvaṁ dubbhasi hanituṁ
icchasi itodāni paṭṭhāya ahaṁ tayā saddhiṁ vāsaṁ na abhirocaye.
yathātathanti tattato yathātathaṁ yathātacchaṁ avisaṁvādakena ariyena
vuttaṁ vacanaṁ saddhāyitabbaṁ. evaṁ yo yesañca tesañca paresaṁ
vacanāni saddahethāti attho. yo sadā appamattoti yo niccaṁ
appamatto hutvā mittassa vissāsaṁ na deti so mitto nāma
na hotīti attho. bhedāsaṅkīti ajja bhijjissati sve bhijjissatīti
evaṁ mittassa bhedameva āsaṅkati. randhamevānupassīti chiddaṁ
vivarameva passanto. urasīva puttoti yasmiṁ mitte mātu hadaye
putto viya nirāsaṅko nibbhayo seti.
iti imāhi catūhi gāthāhi sīhena mittaguṇe kathite byaggho
mayhaṁ dosoti sīhaṁ khamāpesi. te tatheva samaggavāsaṁ vasiṁsu.
sigālo pana palāyitvā aññattha gatoti.
satthā imaṁ dhammadesanaṁ āharitvā jātakaṁ samodhānesi tadā
sigālo vighāsādo ahosi sīho sārīputto byaggho moggallāno
taṁ kāraṇaṁ paccakkhato disvā tasmiṁ vane nivuṭṭharukkhadevatā
pana ahamevāti.
vaṇṇārohajātakaṁ paṭhamaṁ
--------
sīlavīmaṁsajātakaṁ
sīlaṁ seyyoti idaṁ satthā jetavane viharanto ekaṁ

page number: 471

sīlavīmaṁsakabrāhmaṇaṁ ārabbha kathesi.
taṁ kira rājā esa sīlasampannoti aññehi brāhmaṇehi
atirekaṁ katvā passati. so cintesi kinnukho maṁ rājā sīlavāti
garuṁ katvā passati udāhu sutadhārayuttoti vīmaṁsissāmi tāva
sīlassa vā sutassa vā mahantabhāvanti. so ekadivasaṁ heraññikaphalakato
kahāpaṇaṁ gaṇhāti. heraññiko garubhāvena na kiñci
āha. dutiyavārepi na kiñci āha. tatiyavāre pana taṁ
vilumpakacorakoti gāhāpetvā rañño dassetvā kiṁ iminā
katanti vutte kuṭumbaṁ vilumpatīti āha. saccaṁ kira brāhmaṇāti.
na mahārāja kuṭumbaṁ vilumpāmi mayhaṁ pana sīlaṁ nukho mahantaṁ
sutaṁ nukhoti kukkuccaṁ ahosi svāhaṁ etesu kataraṁ nukho
mahantanti vīmaṁsanto tayo vāre kahāpaṇaṁ gaṇhiṁ taṁ maṁ esa
bandhāpetvā tumhākaṁ dasseti idāni me sutato sīlassa
mahantabhāvo ñāto na me gharāvāsenattho pabbajissāmahanti
pabbajjaṁ anujānāpetvā gharadvāraṁ anoloketvāva jetavanaṁ gantvā
satthāraṁ pabbajjaṁ yāci. tassa satthā pabbajjañca upasampadañca
dāpesi. so acirupasampanno vipassitvā aggaphale
patiṭṭhahi.
bhikkhū dhammasabhāyaṁ kathaṁ samuṭṭhāpesuṁ āvuso asukabrāhmaṇo
attano sīlaṁ vīmaṁsitvā pabbajito vipassitvā arahattaṁ pattoti.
satthā āgantvā kāyanuttha bhikkhave etarahi kathāya sannisinnāti

page number: 472

pucchitvā imāya nāmāti vutte na bhikkhave idāneva ayameva
pubbepi paṇḍitā sīlaṁ vīmaṁsitvā pabbajitvā attano patiṭṭhaṁ
akaṁsuyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇakule nibbattitvā vayappatto takkasilāyaṁ sabbasippāni
uggaṇhitvā bārāṇasiṁ gantvā rājānaṁ passi. rājā tassa
purohitaṭṭhānaṁ adāsi. so pañca sīlāni rakkhati. rājāpi naṁ
sīlavāti garuṁ katvā passi. so cintesi kinnukho rājā
sīlavāti maṁ garuṁ katvā passati udāhu sutadhārayuttoti. sabbaṁ
paccuppannavatthusadisameva. idha pana so brāhmaṇo idāni me
sutato sīlassa mahantabhāvo ñātoti vatvā imā pañca gāthā abhāsi
sīlaṁ seyyo sutaṁ seyyo iti me saṁsayo ahu
sīlameva sutā seyyo iti me natthi saṁsayo
moghā jāti ca vaṇṇo ca sīlameva kiruttamaṁ
sīlena anupetassa sutenattho na vijjati
khattiyo ca adhammaṭṭho vesso cādhammanissito
te pariccajjubho loke upapajjanti duggatiṁ
khattiyā brāhmaṇā vessā suddā caṇḍālapukkusā
idha dhammaṁ caritvāna bhavanti tidive samā
na vedā samparāyāya na jāti napi bandhavā
sakañca sīlasaṁsuddhaṁ samparāyasukhāvahanti.

page number: 473

tattha sīlameva sutā seyyoti sutapariyattito sataguṇena
sahassaguṇena sīlameva uttaritaranti. evañcapana vatvā sīlaṁ
nāmetaṁ ekavidhaṁ saṁvaravasena duvidhaṁ cārittavārittavasena tividhaṁ
kāyikavācasikamānasikavasena catubbidhaṁ pāṭimokkhasaṁvaraindriyasaṁvara-
ājīvapārisuddhipaccayasannissitavasenāti mātikaṁ ṭhapetvā vitthārento
sīlassa vaṇṇaṁ abhāsi. moghāti aphalā tucchā. jātīti
khattiyakulādīsu nibbatti. vaṇṇoti sarīravaṇṇo abhirūpabhāvo.
yā hi yasmā sīlarahitassa jātisampadā vā vaṇṇasampadā vā
saggasukhaṁ dātuṁ na sakkoti tasmā ubhayampi taṁ moghanti āha.
sīlameva kirāti anussavavasena vadati na pana sayaṁ jānāti.
anupetassāti anupagatassa. sutenattho na vijjatīti sīlarahitassa
sutapariyattimattena idhaloke vā paraloke vā kāci vuḍḍhi
nāma natthi. tato parā dve gāthā jātiyā moghabhāvaṁ
dassanatthaṁ vuttā. tattha te pariccajjubho loketi te dussīlā
devalokañca manussalokañcāti ubhopi loke pariccajitvā duggatiṁ
upapajjanti. caṇḍālapukkusāti chavacchaḍḍakacaṇḍālā ca pupphacchaḍḍaka-
pukkusā ca. bhavanti tidive samāti ete sabbepi sīlānubhāvena
devaloke nibbattā samā honti nibbisesā devātveva saṅkhyaṁ
gacchanti. pañcamagāthā sabbesampi sutādīnaṁ moghabhāvaṁ dassanatthaṁ
vuttā. tassattho mahārāja ete vedādayo ṭhapetvā idhaloke
yasamattadānaṁ samparāye dutiye vā tatiye vā bhave yasaṁ vā sukhaṁ

page number: 474

vā dātuṁ nāma na sakkonti parisuddhaṁ pana attano sīlameva taṁ
sakkotīti.
evaṁ mahāsatto sīlaguṇe kathetvā rājānaṁ pabbajjaṁ
anujānāpetvā taṁdivasameva himavantaṁ pavisitvā isipabbajjaṁ pabbajitvā
abhiññā ca samāpattiyo ca nibbattetvā brahmalokaparāyano
ahosi.
satthā imaṁ dhammadesanaṁ āharitvā jātakaṁ samodhānesi tadā
sīlaṁ vīmaṁsitvā isipabbajjaṁ pabbajito ahamevāti.
sīlavīmaṁsajātakaṁ dutiyaṁ
---------
hirijātakaṁ
hirintarantanti idaṁ satthā jetavane viharanto anāthapiṇḍikassa
sahāyaṁ paccantavāsiseṭṭhiṁ ārabbha kathesi.
dvepi vatthūni ekanipāte navamavaggassa pariyosānajātake
vitthāritāneva. idha pana paccantavāsiseṭṭhino manussā
acchinnasabbasāpateyyā attano santakassa assāmino hutvā palātāti
bārāṇasīseṭṭhissa ārocite bārāṇasīseṭṭhī attano santikaṁ
āgatānaṁ kattabbaṁ akarontā nāma paṭikārake na labhantiyevāti
vatvā imā gāthā abhāsi
hirintarantaṁ vijigucchamānaṁ
tavāhamasmi iti bhāsamānaṁ

page number: 475

seyyāni kammāni anādiyantaṁ
neso mamanti iti naṁ vijaññā
yaṁ hi kayirā taṁ hi vade yaṁ na kayirā na taṁ vade
akarontaṁ bhāsamānaṁ parijānanti paṇḍitā
na so mitto yo sadā appamatto
bhedāsaṅkī randhamevānupassī
yasmiñca seti urasīva putto
save mitto yo abhejjo parebhi
pāmojjakaraṇaṁ ṭhānaṁ pasaṁsāvahanaṁ sukhaṁ
phalānisaṁso bhāveti vahanto porisaṁ dhuraṁ
pavivekarasaṁ pitvā rasaṁ upasamassa ca
niddaro hoti nippāpo dhammapītirasaṁ pivanti.
tattha hirintarantanti lajjaṁ atikkantaṁ. vijigucchamānanti
mettābhāvena jigucchayamānaṁ. tavāhamasmīti tava ahaṁ mittoti
kevalaṁ vacanamatteneva bhāsamānaṁ. seyyāni kammānīti dassāmi
karissāmīti vacanassa anurūpāni uttamakammāni anādiyantaṁ akarontaṁ.
neso mamanti evarūpaṁ puggalaṁ na eso mama mittoti vijaññā.
pāmojjakaraṇaṁ ṭhānanti dānampi sīlampi bhāvanampi paṇḍitehi
kalyāṇamittehi saddhiṁ mittabhāvopi. idha pana vuttappakāraṁ mittabhāvameva
sandhāyevamāha. paṇḍitena hi kalyāṇamittena saddhiṁ mittabhāvo
pāmojjampi karoti pasaṁsampi āvahati idhalokaparalokesu

page number: 476

kāyikacetasikasukhahetuto sukhantipi vuccati tasmā etaṁ phalañca
ānisaṁsañca sampassamāno phalānisaṁso kulaputto purisehi vahitabbaṁ
dānasīlabhāvanāmittabhāvasaṅkhātaṁ catubbidhampi porisaṁ dhuraṁ vahanto etaṁ
mittabhāvasaṅkhātaṁ pāmujjakaraṇaṁ ṭhānaṁ pasaṁsāvahanaṁ sukhaṁ bhāveti vaḍḍheti
na paṇḍitehi mittabhāvaṁ bhindatīti dīpeti. pavivekarasanti kāyacitta-
upadhivivekānaṁ rasaṁ te viveke nissāya uppannaṁ somanassarasaṁ. upasamassa
cāti kilesavūpasamena laddhasomanassassa. niddaro hoti nippāpoti
sabbakilesadarathābhāvena niddaro kilesābhāvena nippāpo hoti.
dhammapītirasanti dhammapītisaṅkhātaṁ rasaṁ vimuttipītiṁ pivantoti attho.
iti mahāsatto pāpamittasaṁsaggato ubbiggo pavivekarasena
amatamahānibbānaṁ pāpetvā desanāya kūṭaṁ gaṇhi.
satthā imaṁ dhammadesanaṁ āharitvā jātakaṁ samodhānesi tadā
paccantavāsī idāni paccantavāsīyeva tadā bārāṇasīseṭṭhī
ahamevāti.
hirijātakaṁ tatiyaṁ
--------
khajjopanakajātakaṁ
konu santamhi pajjoteti ayaṁ khajjopanakapañho mahāummaṅge
vitthārato āvibhavissati.
khajjopanakajātakaṁ catutthaṁ
------------

page number: 477

ahituṇḍikajātakaṁ
dhuttomhīti idaṁ satthā jetavane viharanto ekaṁ mahallakaṁ
bhikkhuṁ ārabbha kathesi.
vatthu heṭṭhā sālakajātake vitthāritaṁ. idhāpi so mahallako
ekaṁ gāmadārakaṁ pabbājetvā akkosati paharati. dārako
palāyitvā vibbhami. dutiyampi taṁ pabbājetvā tatheva akāsi.
dutiyampi vibbhamitvā puna yāciyamāno oloketumpi na icchati.
bhikkhū dhammasabhāyaṁ kathaṁ samuṭṭhāpesuṁ āvuso asukamahallako attano
sāmaṇerena sahāpi vināpi vattituṁ na sakkoti itaro tassa dosaṁ
disvā puna oloketumpi na icchati suhadayo kumārakoti. satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva pubbepesa sāmaṇero
suhadayova sakiṁ dosaṁ disvā puna oloketumpi na icchatīti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
dhaññavāṇijakule nibbattitvā vayappatto dhaññavikkayena jīvitaṁ
kappesi. atheko ahituṇḍiko makkaṭaṁ gahetvā sikkhāpetvā
ahiṁ kīḷāpento bārāṇasiyaṁ ussave ghuṭṭhe taṁ makkaṭaṁ
dhaññavāṇijakassa santike ṭhapetvā kīḷanto satta divasāni cari. sopi
vāṇijo makkaṭassa khādanīyaṁ bhojanīyaṁ adāsi. ahituṇḍiko
sattame divase ussavakīḷāya 1- mutto āgantvā taṁ makkaṭaṁ

footnote: 1. ussavakīḷāmatto.

page number: 478

veḷupesikāya tikkhattuṁ paharitvā taṁ ādāya uyyānaṁ gantvā bandhitvā
niddaṁ okkami. makkaṭo bandhanaṁ mocetvā ambarukkhaṁ āruyha ambāni
khādanto nisīdi. so pabuddho rukkhe makkaṭaṁ disvā etaṁ mayā
upalāpetvā gahetuṁ vaṭṭatīti tena saddhiṁ sallapanto paṭhamaṁ gāthamāha
dhuttomhi 1- samma sumukha jūte akkhaparājito
harehi 2- ambapakkāni viriyante bhakkhayāmaseti.
tattha akkhaparājitoti akkhehi parājito. harehīti pātehi.
pātehītipi pāṭho.
taṁ sutvā makkaṭo sesagāthā abhāsi
alikaṁ vata maṁ samma abhūtena pasaṁsasi
ko te suto vā diṭṭho vā sumukho nāma makkaṭo
ajjāpi me taṁ manasi yaṁ maṁ tvaṁ ahituṇḍika
dhaññāpaṇaṁ pavisitvā matto chātaṁ hanāsi maṁ
tāhaṁ saraṁ dukkhaseyyaṁ api rajjampi kāraye
nevāhaṁ yācito dajjaṁ tathāhi bhayatajjito
yañca jaññā kule jātaṁ gabbhe tittaṁ amacchariṁ
tena sakhiñca mittañca dhīro sandhātumarahatīti.
tattha alikaṁ vatāti musā vata. abhūtenāti avijjamānena.
ko teti kattha tayā. sumukhoti sundaramukho. ahituṇḍikāti taṁ
ālapati. ahiguṇḍikātipi pāṭho. chātanti jighacchābhibhūtaṁ dubbalaṁ

footnote: 1. vuttomhi. 2. sevehi.

page number: 479

kapaṇaṁ. hanāsīti veḷupesikāya tikkhattuṁ paharasi. tāhanti taṁ
ahaṁ. saranti saranto. dukkhaseyyanti tasmiṁ āpaṇe dukkhasayanaṁ.
api rajjampi kārayeti sacepi bārāṇasīrajjaṁ gahetvā mayhaṁ datvā
maṁ rajjaṁ kāreyyāsi evampi taṁ nevāhaṁ yācito dajjaṁ taṁ
ekampi ambapakkaṁ ahaṁ tayā yācito na dadeyyaṁ. kiṁkāraṇā.
tathāhi bhayatajjitoti tathāhi ahaṁ tayā bhayena tajjitoti attho.
gabbhe tittanti subhojanena mātukucchiyaṁyeva alaṅkatapaṭiyatte
sayanagabbheyeva vā tittaṁ bhogāsāya akapaṇaṁ. sakhiñca mittañcāti
sakhibhāvañca mittabhāvañca tathārūpena kule jātena tittena akapaṇena
amaccharinā saddhiṁ paṇḍito sandhātuṁ puna ghaṭetuṁ arahati tayā
kapaṇena ahituṇḍikena saddhiṁ ko pana mittabhāvaṁ ghaṭetīti attho.
evañca pana vatvā vānaro vanaghaṭaṁ sahasā pāvisi.
satthā imaṁ dhammadesanaṁ āharitvā jātakaṁ samodhānesi tadā
ahituṇḍiko mahallakatthero ahosi makkaṭo sāmaṇero
dhaññavāṇijo ahamevāti.
ahituṇḍikajātakaṁ pañcamaṁ
-----------
gumbiyajātakaṁ
madhuvaṇṇaṁ madhurasanti idaṁ satthā jetavane viharanto ukkaṇṭhitaṁ
bhikkhuṁ ārabbha kathesi.
taṁ hi satthā saccaṁ kira tvaṁ bhikkhu ukkaṇṭhitosīti pucchitvā

page number: 480

saccaṁ bhanteti vutte kiṁ disvāti vatvā alaṅkatamātugāmaṁ
bhanteti vutte bhikkhu ime pañca kāmaguṇā nāma ekena gumbiyena
yakkhena halāhalavisaṁ pakkhipitvā magge ṭhapitamadhusadisāti vatvā tena
yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
satthavāhakule nibbattitvā vayappatto bārāṇasito pañcahi sakaṭasatehi
bhaṇḍaṁ ādāya vohāratthāya gacchanto mahāvattaniaṭavīdvāraṁ
patvā satthake sannipātetvā ambho imasmiṁ magge
visapaṇṇapupphaphalādīni atthi tumhe kiñci akhāditapubbaṁ khādantā maṁ
apucchitvā mā khādatha amanussāpi visaṁ pakkhipitvā bhattapūṭamadhukkhandhaphalādīni
magge ṭhapenti tānipi maṁ anāpucchā mā khādathāti
ovādaṁ datvā maggaṁ paṭipajji. atheko gumbiyo nāma yakkho
aṭaviyā majjhaṭṭhāne magge paṇṇāni attharitvā halāhalavisasaṁyuttāni
madhupiṇḍāni ṭhapetvā sayaṁ maggasāmante madhuṁ gaṇhanto viya
rukkhe koṭṭento vicarati. ajānantā puññatthāya ṭhapitāni
bhavissantīti khāditvā jīvitakkhayaṁ pāpuṇanti. amanussā āgantvā
te khādanti. bodhisattassa satthakamanussāpi tāni disvā ekacce
lolajātikā adhivāsetuṁ asakkontā khādiṁsu. paṇḍitajātikā
pucchitvā khādissāmāti gahetvā aṭṭhaṁsu. bodhisatto te disvā
hatthagatāni chaḍḍāpesi. yehi paṭhamataraṁ khāditāni te mariṁsu. yehi
aḍḍhakhāditāni tesaṁ vamanavirecanaṁ datvā vantakāle catumadhuraṁ adāsi.

page number: 481

iti te tassa ānubhāvena jīvitaṁ paṭilabhiṁsu. bodhisatto sotthinā
icchitaṭṭhānaṁ gantvā bhaṇḍaṁ visajjetvā attano gehameva agamāsi.
tamatthaṁ kathento satthā imā abhisambuddhagāthā abhāsi
madhuvaṇṇaṁ madhurasaṁ madhugandhaṁ visaṁ ahu
gumbiyo ghāsamesāno araññe odahī visaṁ
madhu iti maññamānā ye taṁ visamasāyisuṁ
tesantaṁ kaṭukaṁ āsi maraṇaṁ tenupāgamuṁ
ye ca kho paṭisaṅkhāya visanti 1- parivajjayuṁ
te āturesu sukhitā dayhamānesu nibbutā
evameva manussesu visakāmā samohitā
āmisaṁ bandhanañcetaṁ maccuvaso guhāsayo
evameva ime kāme āturā paricārike
ye sadā parivajjanti saṅgaṁ loke upaccagāti.
tattha gumbiyoti tasmiṁ vanagumbe vicaraṇena evaṁ laddhanāmo
yakkho. ghāsamesānoti taṁ visaṁ khāditvā mate khādissāmīti evaṁ
attano ghāsaṁ pariyesanto. odahīti taṁ madhunā samānavaṇṇagandharasaṁ
visaṁ nikkhipi. kaṭukaṁ āsīti tikhiṇaṁ ahosi. maraṇaṁ tenupāgamunti
tena visena te sattā maraṇaṁ upagatā. āturesūti visavegena
āsannamaraṇesu. dayhamānesūti visatejeneva dayhamānesu.
visakāmā samohitāti yathā tasmiṁ vattanimahāmagge visaṁ samohitaṁ

footnote: 1. visantaṁ.

page number: 482

nikkhittaṁ evaṁ manussesupi teyeva ete rūpādayo pañca vatthukāmā
tattha tattha samohitā nikkhittā te visanti veditabbā. āmisaṁ
bandhanañcetanti ete pañca kāmaguṇā nāma evaṁ imassa maccubhūtassa
lokassa 1- māravālisikena pakkhittaṁ āmisañcetaṁ bhavābhavato
nikkhamituṁ appadānena adduādibhedaṁ nānappakāraṁ bandhanañca.
maccuvaso guhāsayoti sarīraguhāya vasanato maraṇaṁ maccuvaso.
evameva ime kāmeti yathā vattanimahāmagge visaṁ nikkhittaṁ evaṁ
tattha tattha nikkhitte ime kāme. āturāti ekantamaraṇadhammatāya
āturā āsannamaraṇā paṇḍitamanussā. paricāriketi
kilesaparicārike kilesabandhake. ye sadā parivajjantīti ye
vuttappakārā paṇḍitapurisā niccaṁ ete evarūpe kāme vajjenti.
saṅgaṁ loketi loke saṅganaṭṭhena 2- saṅganti laddhanāmaṁ rāgādibhedaṁ
kilesajātaṁ. upaccagāti atītā nāmāti veditabbā. atikkamantīti
vā attho.
satthā saccāni pakāsetvā jātakaṁ samodhānesi. saccapariyosāne
ukkaṇṭhitabhikkhu sotāpattiphale patiṭṭhahi. tadā satthavāho ahamevāti.
gumbiyajātakaṁ chaṭṭhaṁ
------------

footnote: 1 lāmakassa. 2 lagganaṭaṭhena.

page number: 483

sāliyajātakaṁ
yvāyaṁ sāliyacchāpoti idaṁ satthā veḷuvane viharanto āvuso
devadatto tāsakārakopi bhavituṁ nāsakkhīti vacanaṁ ārabbha kathesi.
tadā hi satthā na bhikkhave idāneva pubbepesa mama
tāsakārakopi bhavituṁ nāsakkhīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
gāmake kuṭumbiyakule nibbattitvā taruṇakāle paṁsukīḷakehi dārakehi
saddhiṁ gāmadvāre nigrodharukkhamūle kīḷati. tadā eko dubbalavejjo
gāme kiñci kammaṁ alabhitvā nikkhanto taṁ ṭhānaṁ patvā
ekaṁ sappaṁ viṭapabbhantarena sīsaṁ nīharitvā niddāyantaṁ disvā mayā
gāme kiñci na laddhaṁ ime dārake vañcetvā sappena ḍaṁsāpetvā
tikicchitvā kiñcideva gaṇhissāmīti cintetvā bodhisattaṁ
āha sace sāliyacchāpaṁ passeyyāsi gaṇheyyāsīti. āma
gaṇheyyanti. passeso viṭapabbhantare sayitoti. so tassa
sappabhāvaṁ ajānanto rukkhaṁ āruyha taṁ gīvāyaṁ gahetvā sappoti
ñatvā nivattituṁ adento suggahitaṁ gahetvā vegena khipi.
so gantvā vejjassa gīvāyaṁ patito gīvaṁ paliveṭhetvā kara
karāti ḍaṁsitvā tattheva naṁ pātetvā palāyi. manussā
parivārayiṁsu. mahāsatto sampattaparisāya dhammaṁ desento imā gāthā
abhāsi

page number: 484

yvāyaṁ sāliyacchāpoti kaṇhasappaṁ agāhayi
tena sappenayaṁ daṭṭho hato pāpānusāsako
ahantaramahantāraṁ 1- yo naro hantumicchati
evaṁ so nihato seti yathāyaṁ puriso hato
ahanantamaghātentaṁ yo naro hantumicchati
evaṁ so nihato seti yathāyaṁ puriso hato
yathā paṁsumuṭṭhi puriso paṭivātaṁ paṭikkhipe
tameva so rajo hanti yathāyaṁ puriso hato
yo appaduṭṭhassa narassa dussati
suddhassa posassa anaṅgaṇassa
tameva bālaṁ pacceti pāpaṁ
sukhumo rajo paṭivātaṁva khittoti.
tattha yvāyanti yo ayaṁ. ayameva vā pāṭho. sappenayanti
yo ayaṁ tena sappena daṭṭho. pāpānusāsakoti pāpakaṁ
anusāsako. ahantaranti apaharantaṁ. ahantāranti amārentaṁ.
setīti matasayanaṁ sayati. aghātentanti amārentaṁ. suddhassāti
niraparādhassa. posassāti sattassa. anaṅgaṇassāti idampi
niraparādhabhāvaññeva sandhāya vuttaṁ. paccetīti kammasarikkhakaṁ
hutvā paṭieti.
satthā imaṁ dhammadesanaṁ āharitvā jātakaṁ samodhānesi tadā

footnote: 1. ahanantamahantāraṁ.

page number: 485

dubbalavejjo devadatto ahosi paṇḍitadārako pana ahamevāti.
sāliyajātakaṁ sattamaṁ
--------
tacasārajātakaṁ
amittahatthatthagatāti idaṁ satthā jetavane viharanto paññāpāramiṁ
ārabbha kathesi.
tadā hi satthā na bhikkhave idāneva pubbepi tathāgato
paññavā upāyakusaloyevāti vatvā tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
gāmake kuṭumbikakule nibbattitvāti sabbaṁ purimajātakaniyāmeneva
kathetabbaṁ. idha pana vejje mate gāmavāsino manussamārakāti
te dārake kudaṇḍakehi 1- bandhitvā rañño dassessāmāti bārāṇasiṁ
nayiṁsu. bodhisatto antarāmaggeyeva sesadārakānaṁ ovādaṁ adāsi
tumhe mā bhāyittha rājānaṁ disvāpi abhītā tuṭṭhindriyā
bhaveyyātha rājā amhehi saddhiṁ paṭhamataraṁ kathessati tato
paṭṭhāya ahaṁ jānissāmīti. te sādhūti sampaṭicchitvā tathā kariṁsu.
rājā te abhīte tuṭṭhindriye disvā ime manussamārakāti kudaṇḍakabandhā
ānītā evarūpaṁ dukkhaṁ pattāpi na bhāyanti tuṭṭhindriyāyeva
kinnukho etesaṁ asocanakāraṇaṁ pucchissāmi neti pucchanto paṭhamaṁ
gāthamāha

footnote: 1. gaddūlehi.

page number: 486

amittahatthatthagatā tacasārasamappitā
pasannamukhavaṇṇātha kasmā tumhe na socathāti.
tattha amittahatthatthagatāti kudaṇḍakehi gīvāyaṁ bandhitvā
ānentānaṁ amittānaṁ hatthagatā. tacasārasamappitāti veḷudaṇḍakehi
bandhattā evamāha. kasmāti evarūpaṁ byasanaṁ pattāpi tumhe
kiṁkāraṇā na socathāti pucchati.
taṁ sutvā bodhisatto sesagāthā abhāsi
na socanāya paridevanāya
attho ca labbhā api appakopi
socantamenaṁ dukkhitaṁ viditvā
paccatthikā attamanā bhavanti
yato ca kho paṇḍito āpadāsu
na vedhati atthavinicchayaññū
paccatthikāssa dukkhitā bhavanti
disvā sukhaṁ adhikāraṁ 1- purāṇaṁ
jappena mantena subhāsitena
anuppadānena paveṇiyā vā
yathā yathā yattha labhetha atthaṁ
tathā tathā tattha parakkameyya
yato ca jāneyya alabbhaneyyo

footnote: 1. mukhaṁ avikāraṁ.

page number: 487

mayā vā aññena vā esa attho
asocamāno adhivāsayeyya
kammaṁ daḷhaṁ kinti karomidānīti.
tattha atthoti vuḍḍhi. paccatthikā attamanāti etaṁ purisaṁ
socantaṁ dukkhitaṁ viditvā paccāmittā tuṭṭhacittā honti tesaṁ
tussanakāraṇaṁ nāma paṇḍitena kātuṁ na vaṭṭatīti dīpeti. yatoti
yadā. na vedhatīti cittutrāsabhayena na kampati. atthavinicchayaññūti
tassa tassa atthassa vinicchayakusalo. jappenāti mantaparijappanena.
mantenāti paṇḍitehi saddhiṁ mantaggahaṇena. subhāsitenāti
piyavacanena. anuppadānenāti lañcadānena. paveṇiyāti
kulavaṁsena. idaṁ vuttaṁ hoti mahārāja paṇḍitena nāma āpadāsu
uppannāsu na socitabbaṁ na kilamitabbaṁ imesu pana pañcasu kāraṇesu
aññataravasena paccāmittā jinitabbā sace hi sakkoti mantaṁ
parijappitvā mukhabandhaṁ katvāpi te jinitabbā tathā asakkontena
paṇḍitena tehi saddhiṁ mantetvā ekaṁ upāyaṁ sallakkhetvā jinitabbā
piyavacanaṁ vattuṁ sakkontena piyaṁ vatvāpi te jinitabbā tathā
asakkontena vinicchayāmaccānaṁ lañcampi datvā jinitabbā tathā
asakkontena kulavaṁsaṁ kathetvā mayaṁ asukappaveṇiyā āgatā tumhākañca
ekova pubbapurisoti evaṁ vijjamānaññātikoṭiṁ ghaṭetvāpi
jinitabbāevāti. yathā yathāti etesu pañcasu kāraṇesu yena
yena kāraṇena yattha yattha attano vuḍḍhiṁ labheyya. tathā

page number: 488

tathāti tena tena kāraṇena tattha tattha parakkameyya parakkamaṁ
katvā paccatthike jineyyāti adhippāyo. yato ca jāneyyāti
yadā pana jāneyya mayā vā aññena vā esa attho
alabbhaneyyo nānappakārena vāyamitvāpi na sakkā laddhuṁ tadāpi
paṇḍitapuriso asocamāno akilamāno mayā pubbe kataṁ kammaṁ
daḷhaṁ thiraṁ na sakkā paṭibāhituṁ idāni kiṁ sakkā kātunti
adhivāseyyāti.
rājā bodhisattassa dhammakathaṁ sutvā kammaṁ sodhetvā
niddosabhāvaṁ ñatvā kudaṇḍake nīharāpetvā mahāsattassa mahantaṁ yasaṁ
datvā attano atthadhammānusāsakāmaccaratanaṁ akāsi. sesadārakānampi
yasaṁ datvā ṭhānantarāni adāsi.
satthā imaṁ dhammadesanaṁ āharitvā jātakaṁ samodhānesi tadā
bārāṇasīrājā ānando ahosi dārakā therānutherā paṇḍitadārako
pana ahamevāti.
tacasārajātakaṁ aṭṭhamaṁ
---------
mittavindukajātakaṁ
kyāhaṁ devānamakaranti idaṁ satthā jetavane viharanto ekaṁ
dubbacabhikkhuṁ ārabbha kathesi.
vatthu mahāmittavindukajātake āvibhavissati. ayaṁ pana mittavinduko
samudde khitto atriccho hutvā purato gantvā

page number: 489

nerayikasattānaṁ pacanaṭṭhānaṁ ussudanirayaṁ 1- disvā ekaṁ nagaranti saññāya
pavisitvā khuracakkaṁ āsādeti. tadā bodhisatto devaputto
hutvā ussudanirayacārikaṁ carati. so taṁ disvā pucchanto paṭhamaṁ
gāthamāha
kyāhaṁ devānamakaraṁ kiṁ pāpaṁ pakataṁ mayā
yaṁ me sirasmiṁ ohacca cakkaṁ bhamati matthaketi.
tattha kyāhaṁ devānamakaranti sāmi devaputta kinnāma ahaṁ
devānaṁ akariṁ kiṁ maṁ devā bādhenti. kiṁ pāpaṁ pakataṁ mayāti
dukkhamahantatāya vedanāpatto attanā katapāpaṁ asallakkhento
evamāha. yaṁ meti yena pāpena mama sirasmiṁ ohacca ohanitvā
idaṁ khuracakkaṁ mama matthake bhamati taṁ kinnāmāti.
taṁ sutvā bodhisatto dutiyaṁ gāthamāha
atikkamma ramaṇakaṁ sadāmattañca dubbakaṁ 2-
brahmatarañca pāsādaṁ kenaṭṭhena idhāgatoti.
tattha ramaṇakanti phalikapāsādaṁ. dubbakanti maṇipāsādaṁ.
sadāmattanti rajatapāsādaṁ. brahmatarañca pāsādanti
suvaṇṇapāsādañca. kenaṭṭhenāti tvaṁ etesu ramaṇakādīsu catasso aṭṭha
soḷasa dvattiṁsāti etā devadhītaro pahāya te pāsāde atikkamitvā
kena kāraṇena idha āgatoti.
tato mittavinduko tatiyaṁ gāthamāha

footnote: 1 ussadanirayaṁ. 2 dūbhakaṁ.

page number: 490

ito bahutarā bhogā atra maññe bhavissare
iti etāya saññāya passa maṁ byasanaṁ gatanti.
tattha ito bahutarāti imesu catūsu pāsādesu bhogehi atirekatarā
bhavissanti.
tato bodhisatto sesagāthā abhāsi
catubbhi aṭṭhajjhagamā aṭṭhakābhi ca soḷasa
soḷasābhi ca dvattiṁsa atricchaṁ cakkamāsado
icchāhatassa posassa cakkaṁ bhamati matthake
upari visālā duppūrā icchāvisadagāminī
ye ca taṁ anugijjhanti te honti cakkadhārinoti.
tattha upari visālāti mittavinduka taṇhā nāmesā āseviyamānā
upari visālā honti paṭṭhanā 1- taṇhā nāma mahāsamuddo
viya duppūrā rūpādīsu taṁ taṁ ārammaṇaṁ icchamānāya icchāya
paṭṭhanāya visadagāminī tasmā ye purisā taṁ evarūpaṁ taṇhaṁ anugijjhanti
punappunaṁ giddhā hutvā gaṇhanti te honti cakkadhārinoti te
etaṁ khuracakkaṁ dhārentīti vadati.
mittavindukaṁ pana kathentameva nippīḷiyamānaṁ tampi cakkaṁ bhassi.
tena so puna kathetuṁ nāsakkhi. devaputto attano devaṭṭhānameva
gato.
satthā imaṁ dhammadesanaṁ āharitvā jātakaṁ samodhānesi tadā

footnote: 1. patthaṭā.

page number: 491

mittavinduko dubbacabhikkhu ahosi devaputto pana ahamevāti.
mittavindukajātakaṁ navamaṁ
----------
palāsajātakaṁ
haṁso palāsamavacāti idaṁ satthā jetavane viharanto kilesaniggahaṁ
ārabbha kathesi.
vatthu paññāsajātake 1- āvibhavissati. idha pana satthā bhikkhū
āmantetvā bhikkhave kilesā nāma āsaṅkitabbāva appamattako
samānopi nigrodhagaccho viya vināsaṁ pāpesi porāṇakapaṇḍitāpi
āsaṅkitabbaṁ āsaṅkiṁsuyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
suvaṇṇahaṁsayoniyaṁ nibbattitvā vayappatto cittakūṭapabbate suvaṇṇaguhāyaṁ
vasanto himavantappadese jātassare sañjātasāliṁ khāditvā
āgacchati. tassa gamanāgamanamagge mahāpalāsarukkho ahosi. so
gacchantopi tattha vissamitvā gacchati. āgacchantopi vissamitvā
āgacchati. athassa tasmiṁ rukkhe nibbattadevatāya saddhiṁ vissāso
ahosi. aparabhāge ekā sakuṇikā ekasmiṁ nigrodharukkhe nigrodhapakkaṁ
khāditvā āgantvā tasmiṁ palāsarukkhe nisīditvā viṭapabbhantare
vaccaṁ pātesi. tato nigrodhagaccho jāto. so caturaṅgulamattakāle
rattaṅkurapalāsatāya sobhati. haṁsarājā taṁ disvā rukkhadevataṁ

footnote: 1. paññājātake.

page number: 492

āmantetvā samma palāsa nigrodho nāma yamhi rukkhe jāyati
vaḍḍhanto taṁ nāseti imassa vaḍḍhituṁ mā dehi vimānaṁ te
nāsessati paṭikacceva naṁ uddharitvā chaḍḍehi āsaṅkitabbayuttakaṁ
nāma āsaṅkituṁ vaṭṭatīti palāsadevatāya saddhiṁ mantento paṭhamaṁ
gāthamāha
haṁso palāsamavaca nigrodho samma jāyati
aṅkasmiṁ te nisinnova so te mammāni checchatīti.
paṭhamapādo panettha abhisambuddhena hutvā satthārā vutto.
palāsanti palāsadevataṁ. sammāti vayassa. aṅkasminti viṭabhiyaṁ.
so te mammāni checchatīti so te aṅke saṁvaḍḍho sapatto viya
jīvitaṁ chindissatīti attho. jīvitasaṅkhārā hi idha mammānīti vuttā.
taṁ sutvā tassa vacanaṁ aggaṇhantī palāsadevatā dutiyaṁ gāthamāha
vaḍḍhitameva nigrodhaṁ 1- patiṭṭhassa bhavāmahaṁ
yathā pitā ca mātā ca evameso bhavissatīti.
tassattho samma na tvaṁ jānāsi vaḍḍhakāle me esa
ahamassa yathā bālakāle puttānaṁ mātāpitaro patiṭṭhā honti
tathā bhavissāmi yathā pana saṁvaḍḍhā puttā pacchā mahallakakāle
mātāpitūnaṁ patiṭṭhā honti mayhampi pacchā mahallakakāle evameso
patiṭṭhā bhavissatīti.
tato haṁso tatiyaṁ gāthamāha

footnote: 1. vaḍḍhatāmeva nigrodho.

page number: 493

yaṁ tvaṁ aṅkasmiṁ vaḍḍhesi khīrarukkhaṁ bhayānakaṁ
āmanta kho taṁ gacchāma vuḍḍhimassa na ruccatīti.
tattha yaṁ tvanti yasmā tvaṁ etañca bhayadāyakattena bhayānakaṁ
khīrarukkhaṁ sapattaṁ viya aṅke vaḍḍhesi. āmanta kho tanti tasmā
mayaṁ taṁ āmantetvā jānāpetvā gacchāma. vuḍḍhimassāti assa
vuḍḍhi mayhaṁ na ruccatīti.
evañcapana vatvā haṁsarājā pakkhe pasāretvā cittakūṭapabbatameva
gato. tato paṭṭhāya na punāgacchi. aparabhāge nigrodho
vaḍḍhi. tasmiṁ ekā rukkhadevatāpi nibbatti. so
vaḍḍhanto palāsaṁ bhañji. sākhāhi saddhiṁyeva devatāya vimānaṁ
pati. sā tasmiṁ kāle haṁsarañño vacanaṁ sallakkhetvā idaṁ
anāgatabhayaṁ disvā haṁsarājā kathesi ahaṁ pana vacanaṁ nākāsinti
paridevamānā catutthaṁ gāthamāha
idāni kho maṁ bhāyati mahānerunidassanaṁ
haṁsassa anabhiññāya mahā me bhayamāgatanti.
tattha idāni kho maṁ bhāyatīti ayaṁ nigrodho taruṇakāle tosetvā
idāni maṁ bhāyāpeti santāseti. mahānerunidassananti sinerupabbatasadisaṁ
mahantaṁ haṁsarājassa vacanaṁ sutvā ajānitvā taruṇakāleyeva
etassa anuddhaṭattā. mahā me bhayāmāgatanti idāni mayhaṁ mahantaṁ
bhayaṁ āgatanti paridevi.
nigrodhopi vaḍḍhanto sabbaṁ palāsaṁ bhañjitvā khāṇukamattameva

page number: 494

akāsi. devatāya vimānaṁ sabbaṁ antaradhāyi.
na tassa vuḍḍhi kusalappasatthā
yo vaḍḍhamāno ghasate patiṭṭhaṁ
tassūparodhaṁ parisaṅkamāno
patārayī mūlavadhāya dhīroti
pañcamā abhisambuddhagāthā.
tattha kusalappasatthāti kusalehi pasatthā. ghasateti khādati
vināsetīti attho. patārayīti patarati vāyamati. idaṁ vuttaṁ hoti
bhikkhave yo vaḍḍhamāno attano patiṭṭhaṁ nāseti tassa vuḍḍhi
paṇḍitehi na pasatthā tassa pana abbhantarassa vā bāhirassa vā
parissayassa ito me uparodho bhavissatīti evaṁ uparodhaṁ vināsaṁ
parisaṅkamāno dhīro ñāṇasampanno mūlavadhāya parakkamatīti.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne pañcasatā bhikkhū arahattaṁ pāpuṇiṁsu.
tadā suvaṇṇahaṁso ahameva ahosīti.
palāsajātakaṁ dasamaṁ
vaṇṇārohavaggo dutiyo
-----------

page number: 495

aḍḍhavaggavaṇṇanā
-------
dīghītikosalajātakaṁ
evaṁbhūtassa te rājāti idaṁ satthā jetavane viharanto kosambike
bhaṇḍanakārake ārabbha kathesi.
tesaṁ hi jetavanaṁ āgantvā khamāpanakāle satthā te āmantetvā
bhikkhave tumhe mayhaṁ orasā mukhato jātā puttā nāma
puttehi ca pitarā dinnaṁ ovādaṁ bhindituṁ na vaṭṭati tumhe pana
ovādaṁ na karittha porāṇakapaṇḍitā attano mātāpitaro ghātetvā
rajjaṁ gahetvā ṭhitacorepi araññe hatthapathaṁ āgate mātāpitūhi
dinnaṁ ovādaṁ na bhindissāmāti na mārayiṁsūti vatvā atītaṁ āhari.
(atīte) imasmiṁ pana jātake dvepi vatthūni saṅghabhedake
vitthārato āvibhavissanti. so pana dīghāvukumāro araññe
attano aṅke nipannaṁ bārāṇasīrājānaṁ cūḷāya gahetvā idāni
mayhaṁ mātāpitughātakaṁ coraṁ cuddasa khaṇḍāni katvā chindissāmīti
asiṁ ukkhipanto tasmiṁ khaṇe mātāpitūhi dinnaṁ ovādaṁ saritvā
jīvitaṁ cajantopi tesaṁ ovādaṁ na bhindissāmi kevalaṁ imaṁ tajjessāmīti
cintetvā paṭhamaṁ gāthamāha

page number: 496

evaṁbhūtassa te rāja āgatassa vase mamaṁ
atthi nu koci pariyāyo yo taṁ dukkhā pamocayeti.
tattha vase mamanti mama vasaṁ āgatassa. pariyāyoti kāraṇaṁ.
tato rājā dutiyaṁ gāthamāha
evaṁbhūtassa me tāta āgatassa vase tava
natthi no koci pariyāyo yo maṁ dukkhā pamocayeti.
tattha noti nipātamattaṁ. natthi koci pariyāyo maṁ 1-
etasmā dukkhā pamocayeti attho.
tato bodhisatto avasesagāthā abhāsi
nāññaṁ sucaritaṁ rāja nāññaṁ rāja subhāsitaṁ
tāyate maraṇakāle evamevitaraṁ dhanaṁ
akkocchi maṁ avadhi maṁ ajini maṁ ahāsi me
ye ca taṁ upanayhanti veraṁ tesaṁ na sammati
akkocchi maṁ avadhi maṁ ajini maṁ ahāsi me
ye ca taṁ nūpanayhanti veraṁ tesūpasammati
na hi verena verāni sammantīdha kudācanaṁ
averenupasammanti 2- esa dhammo sanantanoti.
tattha nāññaṁ sucaritanti nāññaṁ sucaritā. ayameva vā
pāṭho. ßēhapetvā sucaritaṁ aññaṁ na passāmīti attho. idha
sucaritantipi subhāsitantipi mātāpitūhi dinnaṁ ovādaṁyeva sandhāyāha.

footnote: 1 yo taṁ. 2 averena ca sammanti.

page number: 497

evamevāti niratthakameva. idaṁ vuttaṁ hoti mahārāja aññatra
ovādānusiṭṭhīsaṅkhātā sucaritasubhāsitā maraṇakāle tāyituṁ rakkhituṁ
samattho nāma añño natthi yaṁ etaṁ itaraṁ dhanaṁ taṁ evameva
niratthakameva hoti tvañhi idāni mayhaṁ koṭisatasahassamattampi
dhanaṁ dadanto jīvitaṁ na labheyyāsi tasmā veditabbametaṁ dhanato
sucaritasubhāsitameva uttaritaranti.
sesagāthāyapi ayaṁ saṅkhepattho mahārāja ye purisā
ayaṁ maṁ akkosi ayaṁ maṁ pahari ayaṁ maṁ ajini ayaṁ mama
santakaṁ ahāsīti evaṁ veraṁ upanayhanti bandhitvā viya hadaye
ṭhapenti tesaṁ veraṁ na vūpasammati ye panetaṁ na upanayhanti
hadaye na ṭhapenti tesaṁ vūpasammati verāni hi na kadāci verena
sammanti avereneva pana sammanti esa dhammo sanantanoti
porāṇako dhammo cirakālappavatto sabhāvoti.
evañcapana vatvā bodhisatto ahaṁ mahārāja tayi na
dubbhāmi tvaṁ pana maṁ mārehīti tassa hatthe asiṁ ṭhapesi.
rājāpi nāhaṁ tayi dubbhāmīti sapathaṁ katvā tena saddhiṁ nagaraṁ
gantvā taṁ amaccānaṁ dassetvā ayaṁ bhaṇe kosalarañño putto
dīghāvukumāro imināpi mayhaṁ jīvitaṁ dinnaṁ na labbhā imaṁ kiñci
kātunti vatvā attano dhītaraṁ datvā pitu santake rajje patiṭṭhāpesi.
tato paṭṭhāya ubhopi samaggā sammodamānā rajjaṁ kāresuṁ.

page number: 498

satthā imaṁ dhammadesanaṁ āharitvā jātakaṁ samodhānesi tadā
mātāpitaro mahārājakulāni ahesuṁ dīghāvukumāro pana ahamevāti.
dīghītikosalajātakaṁ paṭhamaṁ
----------
migapotakajātakaṁ
agārā paccupetassāti idaṁ satthā jetavane viharanto ekaṁ
mahallakaṁ ārabbha kathesi.
so kira ekaṁ dārakaṁ pabbājesi. sāmaṇero taṁ sakkaccaṁ
upaṭṭhahitvā aparabhāge aphāsukena kālamakāsi. tassa kālakiriyāya
mahallako sokābhibhūto mahantena saddena paridevanto vicarati.
bhikkhū saññāpetuṁ asakkontā dhammasabhāyaṁ kathaṁ samuṭṭhāpesuṁ āvuso
asuko nāma mahallako sāmaṇerassa kālakiriyāya paridevanto
vicarati maraṇasatibhāvanāya paribāhiro eso bhavissatīti. satthā
āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepesa
etasmiṁ mate paridevanto vicaratīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sakkattaṁ kāresi. tadā eko kāsikaraṭṭhavāsī himavantaṁ pavisitvā
isipabbajjaṁ pabbajitvā phalāphalena yāpesi. so ekadivasaṁ araññe
ekaṁ matamātikaṁ migapotakaṁ disvā assamapadaṁ ānetvā gocaraṁ
datvā posesi. migapotako vaḍḍhanto abhirūpo ahosi

page number: 499

sobhaggappatto. tāpaso taṁ attano puttakaṁ katvā viharati. ekadivasaṁ
migapotako bahuṁ tiṇaṁ khāditvā ajīrakena kālamakāsi. tāpaso
putto me matoti paridevanto vicari. tadā sakko devarājā
lokaṁ pariggaṇhanto taṁ tāpasaṁ disvā saṁvejessāmi nanti
āgantvā ākāse ṭhito paṭhamaṁ gāthamāha
agārā paccupetassa anāgārassa te sato
samaṇassa na taṁ sādhu yaṁ petamanusocasīti.
taṁ sutvā tāpaso dutiyaṁ gāthamāha
saṁvāsena have sakka manussassa migassa vā
hadaye jāyate pemaṁ na taṁ sakkā asocitunti.
tattha na taṁ sakkāti taṁ manussaṁ vā tiracchānaṁ vā na sakkā
asocituṁ socāmahanti.
tato sakko dve gāthā abhāsi
mataṁ marissaṁ rodanti ye rudanti lapanti ca
tasmā tvaṁ isi mā rodi roditaṁ moghamāhu santo
roditena have brahme mato peto samuṭṭhahe
sabbe saṅgamma rodāma aññamaññassa ñātaketi.
tattha marissanti yo idāni marissati taṁ. lapanti cāti
vilapanti ca. idaṁ vuttaṁ hoti ye loke matañca marissantañca
rodanti te rudanti ceva vilapanti ca tesaṁ assupacchijjadivaso
nāma natthi kiṁkāraṇā sadāpi matānañca marissantānañca

page number: 500

atthitāya. isi mā rodīti tassā tvaṁ isi mā rodi. kiṁkāraṇā.
roditaṁ moghamāhu santoti buddhādayo roditaṁ moghanti vadanti.
mato petoti yo esa mato petoti vuccati yadi so roditena
samuṭṭhaheyya evaṁ sante kiṁ nikkammā acchāma sabbeva
samāgamma aññamaññassa ñātake rodāma yasmā pana te
roditakāraṇā na uṭṭhahanti tasmā roditassa moghabhāvaṁ sāveti.
evaṁ sakkassa kathentassa kathentassa tāpaso niratthakaṁ
roditanti sallakkhetvā sakkassa thutiṁ karonto tisso gāthā abhāsi
ādittaṁ vata maṁ santaṁ ghatasittaṁva pāvakaṁ
vārinā viya osiñcaṁ sabbaṁ nibbāpaye daraṁ
abbuḷhaṁ vata me sallaṁ yamāsi hadayanissitaṁ
yo me sokaparetassa puttasokaṁ apānudi
sohaṁ abbuḷhasallosmi vītasoko anāvilo
na socāmi na rodāmi tava sutvāna vāsavāti.
tattha yamāsīti yaṁ me āsi. hadayanissitanti hadaye nissitaṁ.
apānudīti nīhari.
sakko tāpasassa ovādaṁ datvā sakaṭṭhānameva gato.
satthā imaṁ dhammadesanaṁ āharitvā jātakaṁ samodhānesi tadā
tāpaso mahallako ahosi migo sāmaṇero sakko pana ahamevāti.
migapotakajātakaṁ dutiyaṁ
--------

page number: 501

mūsikajātakaṁ
kuhiṁ gatā kattha gatāti idaṁ satthā veḷuvane viharanto
ajātasattuṁ ārabbha kathesi.
vatthu heṭṭhā thusajātake vitthāritameva. idhāpi satthā
tatheva rājānaṁ sakiṁ puttena saddhiṁ kīḷamānaṁ sakiṁ dhammaṁ suṇamānaṁ
disvā taṁ nissāya rañño bhayaṁ uppajjissatīti ñatvā mahārāja
porāṇakarājāno āsaṅkitabbaṁ āsaṅkitvā attano puttaṁ amhākaṁ
dhūmakāle rajjaṁ kāretūti ekamante akaṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
takkasilāyaṁ brāhmaṇakule nibbattitvā disāpāmokkho ācariyo
ahosi. tassa santike bārāṇasīrañño putto yavakumāro (yeva)
nāma sabbasippāni uggaṇhitvā anuyogaṁ datvā āgantukāmo taṁ
āpucchi. ācariyo puttaṁ nissāya tassa antarāyo bhavissatīti
aṅgavijjāvasena ñatvā etamassa harissāmīti ekaṁ upamaṁ upadhāretuṁ
ārabhi. tadā panassa eko asso ahosi. tassa pāde
vaṇo uṭṭhahi. taṁ vaṇānurakkhaṇatthaṁ geheyeva kariṁsu. tassāvidūre
eko udapāno atthi. athekā mūsikā gehā nikkhamitvā
assassa pāde vaṇaṁ khādati. asso vāretuṁ na sakkoti. so
ekadivasaṁ vedanaṁ adhivāsetuṁ asakkonto mūsikaṁ khādituṁ āgataṁ
pādena paharitvā māretvā udapāne pātesi. assagopakā
mūsikaṁ apassantā aññesu divasesu mūsikā āgantvā vaṇaṁ khādati

page number: 502

idāni na paññāyati kahaṁ nukho gatāti vadiṁsu. bodhisatto taṁ
kāraṇaṁ paccakkhaṁ katvā aññe ajānantā kahaṁ mūsikā gatāti
vadanti mūsikāya pana māretvā udapāne khittabhāvaṁ ahameva
jānāmīti. so idameva kāraṇaṁ upamaṁ katvā paṭhamaṁ gāthaṁ
bandhitvā rājakumārassa adāsi. so aparaṁ upamaṁ upadhārento
tameva assaṁ saṁruḷhavaṇaṁ nikkhamitvā ekaṁ yavavatthuṁ gantvā yavaṁ
khādissāmīti vaticchiddena mukhaṁ pavesentaṁ disvā tameva upamaṁ katvā
dutiyaṁ gāthaṁ bandhitvā tassa adāsi. tatiyagāthaṁ pana attano
paññābalena bandhitvā tampi tassa datvā tāta tvaṁ rajje
patiṭṭhāya sāyaṁ nhānapokkharaṇiṁ gacchanto yāva dhurasopāṇā paṭhamaṁ
gāthaṁ sajjhāyanto gaccheyyāsi tava nivāsanapāsādaṁ pavisanto
yāva sopāṇapādamūlā dutiyaṁ gāthaṁ sajjhāyanto gaccheyyāsi tato
yāva sopāṇamatthakā tatiyaṁ gāthaṁ sajjhāyanto gaccheyyāsīti vatvā
pesesi. so kumāro gantvā uparājā hutvā pitu accayena
rajjaṁ kāresi. tasseko putto vijāyi. so soḷasavassikakāle
rajjalobhena pitaraṁ māressāmīti cintetvā upaṭṭhāke āha
mayhaṁ pitā taruṇo ahaṁ etassa dhūmakālaṁ olokento mahallako
bhavissāmi jarājiṇṇo tādise kāle laddhenapi rajjena ko
atthoti. te āhaṁsu deva na sakkā paccantaṁ gantvā corattaṁ
kātuṁ tava pitaraṁ kenaci upāyena māretvā rajjaṁ gaṇhāti. so
sādhūti antonivesane rañño sāyaṁ nhānapokkharaṇīsamīpaṁ gantvā

page number: 503

ettha naṁ māressāmīti khaggaṁ gahetvā aṭṭhāsi. rājā sāyaṁ
mūsikaṁ nāma dāsiṁ gantvā pokkharaṇīpiṭṭhiṁ sodhetvā ehi
nhāyissāmīti pesesi. sā gantvā pokkharaṇīpiṭṭhiṁ sodhentī
kumāraṁ passi. kumāro attano kammassa pākaṭabhāvabhayena taṁ
dvidhā chinditvā pokkharaṇīyaṁ pātesi. rājā nhāyituṁ agamāsi.
sesajano ajjāpi mūsikā dāsī na punāgacchati kuhiṁ gatā kattha
gatāti āha. rājā
kuhiṁ gatā kattha gatā iti lālappatī jano
ahameva eko jānāmi udapāne mūsikā hatāti
paṭhamaṁ gāthaṁ bhaṇanto pokkharaṇītīraṁ agamāsi.
tattha kuhiṁ gatā kattha gatāti aññamaññaṁ vevacanāni.
iti lālappatīti evaṁ vippalapati. iti ayaṁ gāthā ajānanto
jano mūsikā dāsī kuhiṁ gatāti vippalapati rājakumārena pana dvidhā
chinditvā mūsikāya pokkharaṇiyaṁ pātitabhāvaṁ ahameva eko jānāmīti
rañño ajānantasseva imamatthaṁ dīpeti.
paṭhamaṁ gāthaṁ bhaṇanto pokkharaṇītīraṁ agamāsi. kumāro mayā
katakammaṁ mayhaṁ pitarā aññātanti bhīto palāyitvā tamatthaṁ upaṭṭhākānaṁ
ārocesi. te sattaṭṭhadivasaccayena puna taṁ āhaṁsu deva sace
rājā jāneyya na tuṇhī bhaveyya takkaggāhena pana tena taṁ
vuttaṁ bhavissati mārehi tanti. so punekadivasaṁ khaggahattho
sopāṇapādamūle ṭhatvā rañño āgamanakāle ito citoca

page number: 504

paharaṇokāsaṁ olokesi. rājā
yañce taṁ iti cintī ca 1- gadrabhova nivattasi
udapāne mūsikaṁ hantvā yavaṁ bhakkhitumicchasīti
dutiyaṁ gāthaṁ sajjhāyanto agamāsi.
ayampi gāthā yasmā tvaṁ iti cintī ca itocitoca
paharaṇokāsaṁ olokento gadrabhova nivattayi tasmā taṁ jānāmi
purimadivase pokkharaṇiyaṁ mūsikādāsiṁ hantvā ajja yavaṁ bhojanaṁ 2-
bhakkhitumicchasīti rañño ajānantasseva imamatthaṁ dīpeti.
kumāro diṭṭhomhi pitarāti utrasto palāyi. so puna
aḍḍhamāsamattaṁ atikkamitvā rājānaṁ daṇḍena paharitvā māressāmīti
ekaṁ dīghadaṇḍakaṁ daṇḍappaharaṇaṁ 3- gahetvā olumbitvā 4- aṭṭhāsi.
rājā āha
daharo casi dummedha paṭhamuppattito susū
dīghañcetaṁ samāpajja na te dassāmi jīvitanti.
tattha paṭhamuppattitoti paṭhamena vayena uppattito upeto
paṭhamavaye ṭhitoti attho. susūti taruṇo. dīghanti dīghadaṇḍakaṁ
daṇḍappaharaṇaṁ. samāpajjāti gahetvā olumbitvā ṭhitosīti
attho. ayampi gāthā dummedha attano yavaṁ paribhuñjituṁ na
labhissasi na te idāni nillajjassa jīvitaṁ dassāmi māretvā
khaṇḍākhaṇḍaṁ chinditvā sūleyeva āvuṇāpessāmīti rañño

footnote: 1 yathetaṁ iti cīti ca. 2 yavarājānaṁ. 3 dabbīpaharaṇaṁ. 4 olambetvā.

page number: 505

ajānantasseva kumāraṁ santajjayamānā imamatthaṁ dīpeti.
tatiyaṁ gāthaṁ sajjhāyanto sopāṇamatthakaṁ abhiruyhi. so
taṁdivasaṁ palāyituṁ asakkonto jīvitaṁ me dehi devāti rañño
pādamūle nipajji. rājā taṁ tajjetvā saṅkhalikāhi bandhāpetvā
bandhanāgāre kārāpetvā setacchattassa heṭṭhā alaṅkatarājāsane
nisīditvā amhākaṁ ācariyo disāpāmokkho brāhmaṇo imaṁ
mayhaṁ antarāyaṁ disvā imā tisso gāthā adāsīti haṭṭhatuṭṭho
udānaṁ udānento sesagāthā abhāsi
nāntalikkhabhavanenāhaṁ nāṅgaputtasirena vā
puttena hi paṭṭhayito silokehi pamocito
sabbasutamadhīyetha hīnamukkaṭṭhamajjhimaṁ
sabbassa atthaṁ jāneyya na ca sabbaṁ payojaye
hoti tādisako kālo yattha atthāvahaṁ sutanti.
tattha nāntalikkhabhavanenāti antalikkhabhavanaṁ vuccati dibbavimānaṁ
ahaṁ ajja antalikkhabhavanampi na āruḷho tasmā antalikkhabhavanenāpi
ajja maraṇato na mocitomhi. nāṅgaputtasirena vāti
aṅgasarikkhakena vā puttenāpi na pamocito. puttena hi
paṭṭhayitoti ahaṁ pana attano putteneva ajja māretuṁ paṭṭhito.
silokehi pamocitoti somhi attano ācariyena bandhitvā dinnāhi
gāthāhi pamocito. sutanti pariyattiṁ. adhīyethāti gaṇheyya
sikkheyya. hīnamukkaṭṭhamajjhimanti hīnaṁ vā hotu majjhimaṁ vā

page number: 506

uttamaṁ vā sabbaṁ adhīyitabbamevāti dīpeti. na ca sabbaṁ
payojayeti hīnaṁ mantaṁ vā sippaṁ vā majjhimaṁ vā na payojaye
uttamameva payojeyyāti attho. yattha atthāvahaṁ sutanti yasmiṁ kāle
mahosathapaṇḍitassa kumbhakārakammakaraṇaṁ viya yaṁkiñci sikkhitasippaṁ
atthāvahaṁ hoti tādisopi kālo hotiyevāti attho.
aparabhāge rañño accayena kumāro rajje patiṭaṭhāsi.
satthā imaṁ dhammadesanaṁ āharitvā jātakaṁ samodhānesi tadā
disāpāmokkho ācariyo pana ahamevāti.
mūsikajātakaṁ tatiyaṁ
---------
culladhanuggahajātakaṁ
sabbaṁ bhaṇḍanti idaṁ satthā jetavane viharanto purāṇadutiyikāya
palobhanaṁ (bhikkhuṁ) ārabbha kathesi.
kena bhikkhu ukkaṇṭhāpitoti vutte purāṇadutiyikāya bhanteti
vutte satthā esā bhikkhu itthī na idāneva tuyhaṁ anatthakārikā
pubbepi te etaṁ nissāya asinā sīsaṁ chinnanti vatvā bhikkhūhi
yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sakko ahosi. tadā eko bārāṇasīvāsī brāhmaṇamāṇavo
takkasilāyaṁ sabbasippāni uggaṇhitvā dhanukamme nipphattiṁ patto
culladhanuggahapaṇḍito nāma ahosi. athassa ācariyo ayaṁ mayā

page number: 507

sadisaṁ sippaṁ uggaṇhīti attano dhītaraṁ adāsi. so taṁ gahetvā
bārāṇasiṁ gamissāmīti maggaṁ paṭipajji. antarāmagge eko
vāraṇo ekaṁ padesaṁ suññamakāsi. taṁ ṭhānaṁ abhiruyhituṁ na koci
ussahati. culladhanuggahapaṇḍito manussānaṁ vārentānaññeva
bhariyaṁ gahetvā aṭavīmukhaṁ abhiruyhi. athassa aṭavīmajjhe vāraṇo
uṭṭhahi. so taṁ kumbhe sarena vijjhi. saro vinivijjhitvā
pacchābhāgena nikkhami. vāraṇo tattheva pati. dhanuggahapaṇḍito
taṁ ṭhānaṁ khemaṁ katvā purato aññaṁ aṭaviṁ pāpuṇi. tatthāpi
paññāsa corā maggaṁ hananti. tampi so manussehi vāriyamāno
abhiruyhi. tesaṁ corānaṁ mige vadhitvā maggasamīpe maṁsaṁ pacitvā
khādantānaṁ ṭhitaṭṭhānaṁ pāpuṇi. tadā taṁ corā alaṅkatapaṭiyattāya
bhariyāya saddhiṁ āgacchantaṁ disvā gaṇhissāma nanti ussāhaṁ
kariṁsu. corajeṭṭhako purisalakkhaṇakusalo. so taṁ oloketvāva
uttamapuriso ayanti ñatvā ekassapi uṭṭhahituṁ nādāsi.
dhanuggahapaṇḍito gaccha amhākampekaṁ maṁsasūlaṁ dethāti vatvā maṁsaṁ
āharāti tesaṁ santikaṁ bhariyaṁ pesesi. sā gantvā ekaṁ kira maṁsasūlaṁ
dethāti āha. corajeṭṭhako anaggho purisoti maṁsasūlaṁ dāpesi.
corā amhehi kira pakkaṁ khāditanti apakkamaṁsasūlaṁ adaṁsu.
dhanuggaho attānaṁ sambhāvetvā mayhaṁ apakkamaṁsaṁ dadantīti corānaṁ
kujjhi. corā kiṁ ayameva eko puriso mayaṁ itthiyoti kujjhitvā
uṭṭhahiṁsu. dhanuggaho ekūnapaññāsa jane

page number: 508

ekūnapaññāsakaṇḍehi vijjhitvā pātesi. corajeṭṭhakaṁ vijjhituṁ kaṇḍaṁ
nāhosi. tattha 1- kira kaṇḍanāḷiyaṁ samapaṇṇāsameva kaṇḍāni. tesu ekena
vāraṇaṁ vijjhi. ekūnapaññāsakaṇḍehi core vijjhitvā corajeṭṭhakaṁ
pātetvā tassa ure nisinno sīsamassa chindissāmīti bhariyāya
hatthato asiṁ āharāpesi. sā taṁkhaṇaṁyeva corajeṭṭhakalobhaṁ katvā
corassa hatthe tanuṁ 2- sāmikassa hatthe talaṁ 3- ṭhapesi. coro
tanudaṇḍaṁ parāmasitvā asiṁ nīharitvā dhanuggahassa sīsaṁ chindi. so
taṁ ghātetvā itthiṁ ādāya gacchanto jātigottaṁ pucchi. sā
takkasilāyaṁ disāpāmokkhassa ācariyassa dhītāmhīti āha. kena
tvaṁ iminā laddhāti. mayhaṁ pitā ayaṁ mayā sadisaṁ katvā
sippaṁ sikkhatīti tusitvā mampi imassa adāsi sāhaṁ tayi sinehaṁ
katvā attano kuladattiyaṁ sāmikaṁ mārāpesinti. corajeṭṭhako
kuladattiyaṁ tāvesā sāmikaṁ mārāpesi aññaṁ panekaṁ disvā mampi
evameva karissati imaṁ chaḍḍetuṁ vaṭṭatīti cintetvā gacchanto
antarāmagge ekaṁ kunnadiṁ uttānatalaṁ taṁkhaṇāgataṁ pūraṁ 4- disvā
bhadde imissā nadiyā suṁsumārā kakkhalā kiṁ karomāti āha.
sāmi tvaṁ ābharaṇabhaṇḍaṁ mama uttarāsaṅgena bhaṇḍikaṁ katvā
paratīraṁ netvā puna āgantvā maṁ gahetvā gacchāti. so sādhūti
sabbaṁ ābharaṇabhaṇḍaṁ ādāya nadiṁ otaritvā taranto viya paratīraṁ
patvā taṁ chaḍḍetvā pāyāsi. sā taṁ disvā sāmi kiṁ maṁ

footnote: 1 tassa. 2 tharuṁ. 3 thalaṁ. 4 taṁkhaṇodakapūraṁ.

page number: 509

chaḍḍetvā viya gacchasi kasmā evaṁ karosi ehi mampi ādāya
gacchāti tena saddhiṁ sallapantī paṭhamaṁ gāthamāha
sabbaṁ bhaṇḍaṁ samādāya pāraṁ tiṇṇosi brāhmaṇa
pacchā gaccha lahuṁ khippaṁ mampi tārehi dāni bhoti 1-.
tattha lahuṁ khippanti lahuṁ pacchā gaccha khippaṁ mampi tārehi
idāni bhoti attho.
coro taṁ sutvā paratīre ṭhitoyeva dutiyaṁ gāthamāha
asanthutaṁ maṁ cirasanthutena
nimisi bhotī adhuvaṁ dhuvena
mayāpi bhotī nimineyya aññaṁ
ito ahaṁ dūrataraṁ gamissanti.
sā heṭṭhā vuttatthāyeva.
coro pana itopi ahaṁ dūrataraṁ gamissaṁ tiṭṭha tvanti
vatvā tassā viravantiyāva ābharaṇabhaṇḍaṁ ādāya palāyi.
tato sā bālā atricchatāya evarūpaṁ byasanaṁ pattā anāthā
hutvā avidūre ekaṁ eḷagaṇigumbaṁ 2- upasaṅkamitvā rodamānā
nisīdi.
tasmiṁ khaṇe sakko lokaṁ volokento taṁ atricchatāhataṁ
sāmikā ca corā ca parihīnaṁ rodamānaṁ disvā etaṁ niggaṇhitvā
lajjāpetvā āgamissāmīti mātaliñca pañcasikhañca ādāya tattha

footnote: 1 tārehi dānito. 2 eḷagalāgumbaṁ.

page number: 510

āgantvā nadītīre ṭhatvā mātali tvaṁ maccho bhava pañcasikha
tvaṁ sakuṇo bhava ahaṁ pana sigālo hutvā mukhena maṁsapiṇḍaṁ
gahetvā etissā sammukhaṭṭhānaṁ gamissāmi tvaṁ mayi tattha gate
udakato ullaṅghitvā mama purato pata athāhaṁ mukhena gahitamaṁsapiṇḍaṁ
chaḍḍetvā macchaṁ gahetuṁ pakkhandissāmi tasmiṁ khaṇe tvaṁ
pañcasikha taṁ maṁsapiṇḍaṁ gahetvā ākāse uppati tvaṁ mātali
udake patāti āṇāpesi. sādhu devāti. mātali maccho
ahosi. pañcasikho sakuṇo ahosi. sakko sigālo hutvā
maṁsapiṇḍaṁ mukhenādāya tassā sammukhaṭṭhānaṁ agamāsi. maccho udakā
uppatitvā sigālassa purato pati. so mukhena gahitaṁ maṁsapiṇḍaṁ
chaḍḍetvā macchassatthāya pakkhandi. maccho uppatitvā udake
pati. sakuṇo maṁsapiṇḍaṁ gahetvā ākāse uppati. sigālo
ubhopi alabhitvā eḷagaṇigumbaṁ olokento dummukho nisīdi. sā
taṁ disvā ayaṁ atricchatāhato neva maṁsaṁ na macchaṁ labhatīti kūṭaṁ
bhindantī viya mahāhasitaṁ hasi. taṁ sutvā sigālo tatiyaṁ gāthamāha
kāyaṁ eḷagaṇigumbe karoti ahuhāsiyaṁ
nayidha naccaṁ vā gītaṁ vā tāḷaṁ vā susamāhitaṁ
anamhikāle sussoṇi kinnu jagghasi sobhaneti.
tattha kāyanti kā ayaṁ. eḷagaṇigumbeti gumbopagumbe 1-.
ahuhāsiyanti dantavidaṁsakaṁ mahāhasitaṁ vuccati. taṁ kā esā

footnote: 1 gumbojigumbe.

page number: 511

etasmiṁ gumbe karotīti pucchati. nayidha naccaṁ vāti imasmiṁ ṭhāne
kassaci naccantassa naccaṁ vā gāyantassa gītaṁ vā hatthe susamāhite
katvā vādentassa susamāhitaṁ hatthatāḷaṁ vā natthi yaṁ disvā
tvaṁ haseyyāsīti dīpeti. anamhikāleti rodanakāle. sussoṇīti
sundarasoṇi. kinnu jagghasīti kena nu kāraṇena tvaṁ rodituṁ
yuttakāle arodamānāva mahāhasitaṁ hasi. sobhaneti taṁ pasaṁsanto
ālapati.
taṁ sutvā sā catutthaṁ gāthamāha
sigāla bāla dummedha appapaññosi jambuka
jinno macchañca pesiñca kapaṇo viya jhāyasīti.
tattha jinnoti jānippatto hutvā. pesiñcāti maṁsapesiṁ.
kapaṇo viya jhāyasīti sahassabhaṇḍikaṁ parājito kapaṇo viya jhāyasi
socasi cintesi.
tato sigālo pañcamaṁ gāthamāha
sudassaṁ vajjamaññesaṁ attano pana duddasaṁ
jinnā patiñca jārañca mampi tvaññeva jhāyasīti.
tattha mampi tvaññeva jhāyasīti pāpadhamme dussīle ahaṁ
tāva mama gocaraṁ na labhissāmi tvaṁ pana atricchatāya hatā taṁ
muhuttadiṭṭhake core paṭibaddhacittā hutvā tañca jāraṁ kuladattikañca
patiṁ jinnā maṁ upādāya sataguṇena sahassaguṇena kapaṇatarā
hutvā jhāyasi rodasi paridevasīti lajjāpetvā vippakāraṁ pāpento

page number: 512

mahāsatto evamāha.
sā tassa vacanaṁ sutvā gāthamāha
evametaṁ migarāja yathā bhāsasi jambuka
sā nūnāhaṁ ito gantvā bhattu hessaṁ vasānugāti.
tattha nūnāti ekaṁsaṭṭhe nipāto. sā ahaṁ ito gantvā
puna aññaṁ bhattāraṁ labhitvā ekaṁseneva tassa vasānugā vasavattinī
bhavissāmīti.
athassā anācārāya dussīlāya kathaṁ sutvā sakko devarājā
osānagāthamāha
yo hare mattikaṁ thālaṁ kaṁsathālampi so hare
kataṁyeva tayā pāpaṁ punapevaṁ karissasīti.
tassattho anācāre kiṁ kathesi yo mattikaṁ thālaṁ harati
suvaṇṇathālarajatathālādibhedaṁ kaṁsathālampi so harateva idañca tayā
pāpaṁ katameva na sakkā tava suddhātuṁ 1- sā tvaṁ punapi evaṁ
karissasiyevāti.
evaṁ so taṁ lajjāpetvā vippakāraṁ pāpetvā sakaṭṭhānameva
agamāsi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne ukkaṇṭhitabhikkhu sotāpattiphale patiṭṭhahi.
tadā dhanuggaho ukkaṇṭhitabhikkhu ahosi sā itthī

footnote: 1 sandhāretuṁ.

page number: 513

purāṇadutiyikā sakko devarājā pana ahamevāti.
culladhanuggahajātakaṁ catutthaṁ
------------
kapotakajātakaṁ
idāni khomhīti idaṁ satthā jetavane viharanto ekaṁ lolabhikkhuṁ
ārabbha kathesi.
lolavatthu anekaso vitthāritameva. taṁ pana satthā saccaṁ
kira tvaṁ bhikkhu loloti pucchitvā āma bhanteti vutte na
kho bhikkhu idāneva pubbepi tvaṁ lolosi lolyabhāvena pana
jīvitakkhayaṁ pattoti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
pārāvatayoniyaṁ nibbattitvā bārāṇasīseṭṭhino mahānase nīḷapacchiyaṁ
vasati. atheko kāko macchamaṁsaluddho tena saddhiṁ mettiṁ katvā
tattheva vasi. so ekadivasaṁ bahuṁ macchamaṁsaṁ disvā imaṁ khādissāmīti
nitthunāyanto 1- nīḷapacchiyaṁyeva nipajjitvā pārāvatena ehi
samma gocarāya gamissāmāti vuccamānopi ajīrakena nimmadomhi 2-
gaccha tvanti vatvā tasmiṁ gate gato me paccāmittakaṇṭako
idāni yathāruciṁ macchamaṁsaṁ khādissāmīti cintento paṭhamaṁ gāthamāha
idāni khomhi sukhito arogo
manakaṇṭako 3- nippatito kapoto

footnote: 1 tintiṇāyanto. 2 nipannomhi. 3 nikkaṇṭako. pana kaṇṭako.

page number: 514

kāhāmidāni hadayassa tuṭṭhiṁ
tathāhi maṁ maṁsasākaṁ baletīti.
tattha nippatitoti niggato. kapototi pārāvato. kāhāmidānīti
karissāmi dāni. tathā hi maṁ maṁsasākaṁ baletīti tathā hi maṁ
maṁsañca avasesasākañca mayhaṁ balaṁ karoti uṭṭhehi khādāti
vadamānaṁ viya ussāhaṁ mama karotīti attho.
so bhattakārake macchamaṁsaṁ pacitvā mahānasā nikkhamma
sarīrato sedaṁ pavāhente pacchito nikkhamitvā rasakaroṭiyaṁ nilīyitvā
kiri kirīti saddamakāsi 1-. bhattakārako vegenāgantvā kākaṁ gahetvā
sabbapattāni luñcitvā allasiṅgiverañca piṭṭhasiddhatthake ca piṁsitvā
lasuṇaṁ pūtitakkena madditvā sakalasarīraṁ makkhetvā ekaṁ kaṭhalaṁ
ghaṁsitvā vijjhitvā suttakena tassa gīvāyaṁ bandhitvā nīḷapacchiyaṁyeva
naṁ pakkhipitvā agamāsi. pārāvato āgantvā taṁ disvā kā
esā balākā mama sahāyassa pacchiyaṁ nipannā caṇḍo hi so
āgantvā ghāteyyāsi nanti parihāsaṁ karonto dutiyaṁ gāthamāha
kāyaṁ balākā sikhiṇḍī 2- corī laṅghīpitāmahā
oraṁ balāke āgaccha caṇḍo me vāyaso sakhāti.
sā heṭṭhā vuttatthāyeva.
taṁ sutvā kāko tatiyaṁ gāthamāha
alamhi te jagghitāse mamaṁ disvāna edisaṁ

footnote: 1 karoṭi kilīti saddaṁ akāsi. 2 sikhinī.

page number: 515

vilūnaṁ sūdaputtena piṭṭhamaṭṭhena 1- makkhitanti.
tattha alanti paṭisedhaṭṭhe nipāto. jagghitāseti hāsitvā.
idaṁ vuttaṁ hoti idāni maṁ īdisaṁ evaṁ dukkhappattaṁ disvā
tava alaṁ hasituṁ tvaṁ maṁ 2- īdise kāle parihāsakeḷiṁ karohīti.
so parihāsakeḷiṁ karontova puna catutthaṁ gāthamāha
sunhāto suvilittosi annapānena tappito
kaṇṭhe ca te veḷuriyo agamāsi kajaṅgalanti.
tattha kaṇṭhe ca te veḷuriyoti ayaṁ te veḷuriyamaṇipi
kaṇṭhe pilandho tvaṁ ettakaṁ kālaṁ amhākaṁ etaṁ na dassesīti
(kapālaṁ) sandhāyevamāha. kajaṅgalanti idha bārāṇasīyeva
kajaṅgalāti adhippetā. ito nikkhamitvā gacchasi 3- antonagaraṁ
gatoti pucchati.
tato kāko pañcamaṁ gāthamāha
mā te mitto vā amitto vā agamāsi kajaṅgalaṁ
piñjāni tattha lāyitvā kaṇṭhe bandhanti vaṭṭananti.
tattha piñjānīti pucchāni 4-. tattha lāyitvāti tasmiṁ bārāṇasīnagare
luñcitvā. vaṭṭananti kaṭhalikaṁ.
taṁ sutvā pārāvato osānagāthamāha
punapāpajjasī samma sīlaṁ hi tava tādisaṁ
na hi mānusakā bhogā subhuñjā honti pakkhinoti.

footnote: 1. piṭṭhimaddena. 2. mā. 3. kacci. 4. piñjāni.

page number: 516

tattha punapāpajjasīti punapi evarūpaṁ āpajjissasi evarūpaṁ
hi te sīlanti.
iti naṁ so ovaditvā tattha avasitvā pakkhe pasāretvā
aññattha agamāsi. kākopi tattheva jīvitakkhayaṁ pāpuṇi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne lolabhikkhu anāgāmiphale patiṭṭhahi.
tadā kāko lolabhikkhu ahosi. kapoto pana ahamevāti.
kapotakajātakaṁ niṭṭhitaṁ
aḍḍhavaggo tatiyo
pañcakanipātavaṇṇanā niṭṭhitā


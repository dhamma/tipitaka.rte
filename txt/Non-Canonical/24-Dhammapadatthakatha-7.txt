
page number: 001

18. malavaggavaṇṇanā
----------
1. goghātakaputtavatthu. (181)
"paṇḍupalāsova dānisīti imaṁ dhammadesanaṁ satthā jetavane
viharanto ekaṁ goghātakaputtaṁ ārabbha kathesi.
sāvatthiyaṁ kireko goghātako gāvo vadhitvā varamaṁsāni
gahetvā pacāpetvā puttadārena saddhiṁ nisīditvā maṁsañca 1- khādati
mūlena ca vikkīṇāti. so evaṁ pañcapaṇṇāsavassāni goghātakakammaṁ
karonto dhūravihāre viharantassa satthuno ekadivasaṁ kaṭacchumattampi
yāguṁ vā bhattaṁ vā na adāsi. so vinā maṁsena bhattaṁ na bhuñjati.
so ekadivasaṁ divasabhāge maṁsaṁ vikkīṇitvā, attano atthāya pacituṁ
ekaṁ maṁsakhaṇḍaṁ bhariyāya 2- datvā nahāyituṁ agamāsi. athassa sahāyako
gehaṁ āgantvā bhariyaṁ āha "thokaṁ me vikkīṇiyamaṁsaṁ dehi, gehe
me pāhunako āgatoti. "natthi vikkīṇiyamaṁsaṁ, sahāyako te maṁsaṁ
vikkīṇitvā idāni nahāyituṁ gatoti. "mā evaṁ kari, sace maṁsakhaṇḍaṁ
atthi; dehīti. "sahāyakassa te nikkhittaṁ maṁsakhaṇḍaṁ ṭhapetvā aññaṁ
maṁsaṁ natthīti. so "sahāyakassa me atthāya ṭhapitamaṁsato aññaṁ
natthi; so ca vinā maṁsena na bhuñjati, nāyaṁ dassatīti sāmaṁ taṁ
maṁsaṁ gahetvā pakkāmi. goghātakopi nahātvā āgato, tāya

footnote: 1. yu. sāmaṁ ca. 2. sī. yu. "bhariyāyāti natthi.

page number: 002

attano pakkapaṇṇena saddhiṁ vaḍḍhetvā bhatte upanīte, āha
"kahaṁ maṁsanti. "natthi sāmīti. "nanu ahaṁ pacanatthāya maṁsaṁ datvā
gatoti. "tava sahāyako āgantvā `pāhunako me āgato,
vikkīṇiyamaṁsaṁ me dehīti vatvā, mayā `sahāyakassa te ṭhapitamaṁsato
aññaṁ natthi, so ca vinā maṁsena na bhuñjatīti vuttepi, 1- balakārena
taṁ maṁsaṁ sāmaṁyeva gahetvā gatoti. so "ahaṁ vinā maṁsena bhattaṁ
na bhuñjāmi, harāhi nanti. "kiṁ sakkā kātuṁ, bhuñaja sāmīti. so
"nāhaṁ bhattaṁ bhuñjāmīti taṁ bhattaṁ harāpetvā satthaṁ ādāya,
pacchāgehe ṭhito goṇo atthi, tassa santikaṁ gantvā mukhe hatthaṁ
pakkhipitvā jivhaṁ nīharitvā satthena mūle chinditvā ādāya gantvā
aṅgāresu pacāpetvā bhattamatthake ṭhapetvā nisinno ekaṁ bhattapiṇḍaṁ
bhuñjitvā ekaṁ maṁsakhaṇḍaṁ mukhe ṭhapesi. taṁkhaṇaññevassa jivhā
chinditvā 2- bhattapātiyaṁ pati. taṁkhaṇaṁyeva kammasarikkhakaṁ vipākaṁ labhi.
sopi kho goṇo viya lohitadhārāya mukhato paggharantiyā antogehaṁ
pavisitvā jannukehi vicaranto viravi. tasmiṁ samaye goghātakassa putto
pitaraṁ oloketvā samīpe ṭhito hoti. atha naṁ mātā āha "passa
putta imaṁ goṇaṁ viya gehamajjhe jannukehi vicaritvā viravantaṁ, idaṁ
dukkhaṁ tava matthake patissati, mamaṁpi anoloketvā attano sotthiṁ
karonto palāyassūti. so maraṇabhayatajjito mātaraṁ vanditvā palāyi,
palāyitvā ca pana takkasilaṁ agamāsi. goghātakopi goṇo viya

footnote: 1. sī. yu. vuttopi. 2. ma. chijjitvā.

page number: 003

gehamajjhe viravanto vicaritvā kālaṁ katvā avīcimhi nibbatti. goṇopi
kālamakāsi. goghātakaputtopi takkasilaṁ gantvā suvaṇṇakārakammaṁ
uggaṇhi. athassācariyo gāmaṁ gacchanto "evarūpaṁ nāma alaṅkāraṁ
kareyyāsīti vatvā pakkāmi. sopi tathārūpaṁ alaṅkāraṁ akāsi.
athassācariyo āgantvā alaṅkāraṁ disvā "ayaṁ yattha katthaci
gantvā jīvituṁ samatthoti vayappattaṁ attano dhītaraṁ adāsi. so
puttadhītāhi vaḍḍhi. athassa puttā vayappattā sippaṁ uggaṇhitvā,
aparabhāge sāvatthiṁ gantvā tattha gharāvāsaṁ saṇṭhapetvā vasantā
saddhā pasannā ahesuṁ. pitāpi nesaṁ takkasilāyaṁ kiñci kusalaṁ
akatvāva jaraṁ pāpuṇi. athassa puttā "pitā no mahallakoti
attano santikaṁ pakkosāpetvā "pitu atthāya dānaṁ dassāmāti
buddhappamukhaṁ bhikkhusaṅghaṁ nimantayiṁsu. te punadivase antogehe
buddhappamukhaṁ bhikkhusaṅghaṁ nisīdāpetvā sakkaccaṁ parivisitvā,
bhattakiccāvasāne satthāraṁ āhaṁsu "bhante amhehi idaṁ pitu jīvabhattaṁ
dinnaṁ, pitu no anumodanaṁ karothāti. satthā taṁ āmantetvā "upāsaka
tvaṁ mahallako paripakkasarīro paṇḍupalāsasadiso, tava paralokagamanāya
kusalapātheyyaṁ natthi, attano patiṭṭhaṁ karohi, paṇḍito bhava mā bāloti
vatvā anumodanaṁ karonto imā gāthā abhāsi
paṇḍupalāsova dānisi,
yamapurisāpi ca te 1- upaṭṭhitā.

footnote: 1. sī. yu. taṁ.

page number: 004

uyyogamukhe patiṭṭhasi, 1-
pātheyyaṁpi ca te na vijjati.
so karohi dīpamattano,
khippaṁ vāyama paṇḍito bhava
niddhantamalo anaṅgaṇo
dibbaṁ ariyabhūmimehisīti.
tattha "paṇḍupalāsova dānisīti: upāsaka tvaṁ idāni chijjitvā
bhūmiyaṁ patanapaṇḍupalāso viya ahosi. yamapurisāti yamadūtā vuccanti.
idaṁ pana maraṇameva sandhāya vuttaṁ. maraṇante paccupaṭṭhitanti attho.
uyyogamukheti: parihānimukhe avuḍḍhimukhe ca ṭhitosīti attho.
pātheyyanti: gamikassa taṇḍulādipātheyyaṁ viya paralokaṁ gacchantassa
tava kusalapātheyyampi natthīti attho. so karohīti: so tvaṁ samudde
nāvāya bhinnāya dīpasaṅkhātaṁ patiṭṭhaṁ viya attano kusalapatiṭṭhaṁ
karohi, karonto ca khippaṁ vāyama sīghaṁ sīghaṁ viriyaṁ ārabha attano
kusalakammapatiṭṭhākaraṇena paṇḍito bhava. yo hi maraṇamukhaṁ apatvā
kātuṁ samatthakāleyeva kusalaṁ karoti, esa paṇḍito nāma. tādiso
bhava mā andhabāloti attho. dibbaṁ ariyabhūminti: evaṁ viriyaṁ karonto
rāgādīnaṁ malānaṁ nīhaṭatāya niddhantamalo, aṅgaṇābhāvena anaṅgaṇo
nikkileso hutvā pañcavidhaṁ suddhāvāsabhūmiṁ pāpuṇissasīti attho.
desanāvasāne upāsako sotāpattiphale patiṭṭhahi. sampattānampi

footnote: 1. sī. yu. ca tiṭṭhasi.

page number: 005

sātthikā desanā ahosīti.
te punadivasatthāyapi satthāraṁ nimantetvā dānaṁ datvā
katabhattakiccaṁ satthāraṁ anumodanakāle āhaṁsu "bhante idampi
amhākaṁ pitu jīvabhattameva, imasseva anumodanaṁ karothāti. satthā
tassa anumodanaṁ karonto imā dve gāthā abhāsi
"upanītavayova dānisi,
sampayātosi yamassa santikaṁ, 1-
vāsopi ca te natthi antarā,
pātheyyaṁpi ca te na vijjati.
so karohi dīpamattano,
khippaṁ vāyama paṇḍito bhava
niddhantamalo anaṅgaṇo
na puna jātijaraṁ upehisīti.
tattha "upanītavayoti: upāti nipātamattaṁ. nītavayo gatavayo
atikkantavayo. tvamasi idāni tayo vaye atikkamitvā maraṇamukhe
ṭhitoti attho. sampayātosi yamassa santikanti: maraṇamukhaṁ gantuṁ
sajjo hutvā ṭhitosīti attho. vāsopi ca te natthi antarāti:
yathā maggaṁ gacchantā tāni tāni kiccāni karontā antarāmagge
vasanti; na evaṁ paralokaṁ gacchantā. na hi sakkā paralokaṁ
gacchantena "adhivāsetha katipāhaṁ, dānaṁ tāva demi, dhammaṁ tāva

footnote: 1. yu. santike.

page number: 006

suṇāmītiādīni vattuṁ. ito pana cavitvā paraloke nibbattova
hoti. imamatthaṁ sandhāyetaṁ vuttaṁ. pātheyyanti idaṁ kiñcāpi heṭṭhā
vuttameva, upāsakassa pana punappunaṁ daḷhīkaraṇatthaṁ idhāpi satthārā
gahitaṁ. jātijaranti ettha byādhimaraṇānipi gahitāneva honti.
heṭṭhimagāthāhi ca anāgāmimaggo kathito, idha arahattamaggo.
evaṁ santepi, yathā nāma raññā attano mukhappamāṇaṁ kabaḷaṁ
vaḍḍhetvā puttassa upanīte [1] kumāro attano mukhappamāṇeneva
gaṇhāti; evameva satthārā uparimaggavasena dhamme desitepi upāsako
attano upanissayabalena heṭṭhā sotāpattiphalaṁ patvā imissā
anumodanāya avasāne anāgāmiphalaṁ 2- patto. sesaparisāyapi sātthikā
dhammadesanā ahosīti.
goghātakaputtavatthu.
------------
2. aññatarabrāhmaṇavatthu. (182)
"anupubbena medhāvīti imaṁ dhammadesanaṁ satthā jetavane
viharanto aññataraṁ brāhmaṇaṁ ārabbha kathesi.
so kira ekadivasaṁ pātova nikkhamitvā, bhikkhūnaṁ cīvara-
pārupanaṭṭhāne bhikkhū cīvaraṁ pārupante olokento aṭṭhāsi. taṁ pana
ṭhānaṁ viruḷhatiṇaṁ hoti. athekassa bhikkhuno cīvaraṁ pārupantassa,

footnote: 1. sī. yu. etthantare "soti atthi. 2. sī. yu. "patvā....anāgāmiphalanti natthi.

page number: 007

cīvarakaṇṇo tiṇesu pavattento 1- ussāvabindūhi temi. brāhmaṇo
taṁ disvā "imaṁ ṭhānaṁ appaharitaṁ 2- kātuṁ vaṭṭatīti punadivase kuddālaṁ
ādāya gantvā taṁ ṭhānaṁ tacchetvā khalamaṇḍalasadisaṁ akāsi.
punadivasepi taṁ ṭhānaṁ āgantvā, bhikkhūsu cīvaraṁ pārupantesu, ekassa
cīvarakaṇṇaṁ bhūmiyaṁ patitvā paṁsumhi pavattamānaṁ disvā "idha vālukaṁ
okirituṁ vaṭṭatīti cintetvā vālukaṁ āharitvā okiri. athekadivasaṁ
purebhattaṁ caṇḍo ātapo ahosi. tadāpi bhikkhūnaṁ cīvaraṁ pārupantānaṁ
gattato sede muñcante disvā "idha mayā maṇḍapaṁ kāretuṁ
vaṭṭatīti cintetvā maṇḍapaṁ kāresi. punekadivasaṁ pāto va vaddalikā
ahosi. tadāpi barāhmaṇo bhikkhū olokento, tintacīvarake bhikkhū
disvā "ettha mayā sālaṁ kāretuṁ vaṭṭatīti sālaṁ kāretvā "idāni
sālamahaṁ karissāmīti cintetvā, buddhappamukhaṁ bhikkhusaṅghaṁ nimantetvā
anto ca bahi ca bhikkhū nisīdāpetvā dānaṁ datvā, bhattakiccāvasāne
anumodanatthāya satthu pattaṁ gahetvā "bhante ahaṁ bhikkhūnaṁ
cīvarapārupanakāle imasmiṁ ṭhāne olokento ṭhito, idañcidañca
disvā idañcidañca kāresinti ādito paṭṭhāya sabbantaṁ pavattiṁ
ārocesi. satthā tassa vacanaṁ sutvā "brāhmaṇa paṇḍitā nāma khaṇe
khaṇe thokaṁ thokaṁ kusalaṁ karontā, anupubbena attano akusalamalaṁ
nīharantiyevāti vatvā imaṁ gāthamāha

footnote: 1. "pavattantoti yuttataraṁ. 2. "apaharitanti yuttataraṁ.

page number: 008

"anupubbena medhāvī thokaṁ thokaṁ khaṇe khaṇe
kammāro rajatasseva niddhame malamattanoti.
tattha "anupubbenāti: anupaṭipāṭiyā. medhāvīti: dhammojapaññāya
samannāgato. khaṇe khaṇeti: okāse okāse kusalaṁ karonto.
kammāro rajatassevāti: yathā suvaṇṇakāro ekavārameva suvaṇṇaṁ
tāpetvā koṭṭetvā malaṁ nīharitvā pilandhanavikatiṁ kātuṁ na
sakkoti, punappunaṁ tāpento koṭṭento pana malaṁ nīharati, tato
anekavidhaṁ pilandhanavikatiṁ karoti; evameva punappunaṁ kusalaṁ karonto
paṇḍito attano rāgādimalaṁ niddhameyya, evaṁ niddhantamalo hi
nikkileso hotīti attho.
desanāvasāne brāhmaṇo sotāpattiphale patiṭṭhahi. mahājanassāpi
sātthikā desanā ahosīti.
aññatarabrāhmaṇavatthu.
-----------
3. tissattheravatthu. (183)
"ayasāva malaṁ samuṭṭhāyāti imaṁ dhammadesanaṁ satthā jetavane
viharanto tissattheraṁ nāmekaṁ bhikakhuṁ ārabbha kathesi.
eko kira sāvatthīvāsī kulaputto pabbajitvā laddhūpasampado
"tissattheroti paññāyi. so aparabhāge janapadavihāre vassūpagato,
aṭṭhahatthaṁ thūlasāṭakaṁ labhitvā vutthavasso pavāretvā, taṁ ādāya

page number: 009

gantvā bhaginiyā hatthe ṭhapesi. sā "na me esa sāṭako bhātu
anucchavikoti taṁ tikhiṇāya vāsiyā chinditvā hirāhiraṁ katvā, udukkhale
koṭṭetvā vijaṭetvā pothetvā vaṭṭetvā sukhumasuttaṁ kantitvā
sāṭakaṁ vāyāpesi. theropi suttañceva sūciyo ca saṁvidahitvā
cīvarakārake daharasāmaṇere sannipātetvā bhaginiyā santikaṁ gantvā
"taṁ me sāṭakaṁ detha, cīvaraṁ kārāpessāmīti āha. sā navahatthaṁ
sāṭakaṁ nīharitvā kaniṭṭhabhātikassa hatthe ṭhapesi. so taṁ gahetvā
vicāretvā "mama sāṭako thūlo aṭṭhahattho, ayaṁ sukhumo navahattho,
nāyaṁ mama sāṭako, tumhākaṁ esa, na me iminā attho, tameva
me dethāti āha. "bhante tumhākameva eso, gaṇhatha nanti. so
neva icchi. athassa attanā katakiccaṁ sabbaṁ ārocetvā "bhante
tumhākameva esa, gaṇhatha nanti adāsi. so taṁ ādāya vihāraṁ
gantvā cīvarakammaṁ paṭṭhapesi. athassa bhaginī cīvarakārakānaṁ atthāya
yāgubhattādīni sampādesi. cīvarassa niṭṭhitadivase pana atirekasakkāraṁ
kāresi. so cīvaraṁ oloketvā tasmiṁ uppannasineho "svedāni naṁ
pārupissāmīti saṁharitvā cīvaravaṁse ṭhapetvā, taṁ rattiṁ bhuttāhāraṁ
jirāpetuṁ asakkonto kālaṁ katvā tasmiṁyeva cīvare ūkā hutvā
nibbatti. bhaginīpissa kālakiriyaṁ sutvā bhikkhūnaṁ pādesu pavattamānā
rodi. bhikkhū tassa sarīrakiccaṁ katvā "gilānupaṭṭhākassa abhāvena
taṁ saṅghasseva pāpuṇāti, bhājessāma nanti taṁ cīvaraṁ nīharāpesuṁ.
⏓kā "ime mama santakaṁ vilumpantīti viravantī ito cito ca sandhāvi.

page number: 010

satthā gandhakuṭiyaṁ nisinnova dibbāya sotadhātuyā taṁ saddaṁ sutvā
"ānanda tissassa cīvaraṁ abhājetvā 1- sattāhaṁ nikkhipituṁ vadehīti āha.
thero tathā kāresi.
sāpi sattame divase kālaṁ katvā tusitavimāne nibbatti.
satthā aṭṭhame divase "tissassa cīvaraṁ bhājetvā gaṇhantūti
āṇāpesi. bhikkhū tathā kariṁsu. bhikkhū dhammasabhāyaṁ kathaṁ samuṭṭhāpesuṁ
"kasmā nu kho satthā tissassa cīvaraṁ satta divase ṭhapāpetvā
aṭṭhame divase gaṇhituṁ anujānīti. satthā āgantvā "kāya nuttha
bhikkhave etarahi kathāya sannisinnāti pucchitvā, "imāya nāmāti
vutte, "bhikkhave tisso attano cīvare ūkā hutvā nibbatto,
tumhehi tasmiṁ bhājiyamāne `ime mama santakaṁ vilumpantīti viravanto
ito cito ca dhāvi, so tumhehi cīvare gayhamāne tumhesu manaṁ
padussitvā niraye nibbatteyya, tenāhaṁ cīvaraṁ nikkhipāpesiṁ; idāni
pana so tusitavimāne nibbatto, tena vo mayā cīvaraggahaṇaṁ
anuññātanti vatvā, puna tehi "bhāriyā vata ayaṁ bhante taṇhā
nāmāti vutte, "āma bhikkhave imesaṁ sattānaṁ taṇhā nāma
bhāriyā; yathā ayato malaṁ uṭṭhahitvā ayameva khādati vināseti
aparibhogaṁ karoti; evamevāyaṁ taṇhā imesaṁ sattānaṁ abbhantare
uppajjitvā te satte nirayādīsu nibbattāpeti vināsaṁ pāpetīti
vatvā imaṁ gāthamāha

footnote: 1. sī. yu. "abhājetvāti natthi.

page number: 011

"ayasā va malaṁ samuṭṭhāya
taduṭṭhāya tameva khādati;
evaṁ atidhonacārinaṁ
sāni kammāni nayanti duggatinti.
tattha "ayasāti: ayato. samuṭṭhāyāti: samuṭṭhahitvā.
taduṭṭhāyāti: tato uṭṭhahitvā. atidhonacārinanti: dhonā vuccati
cattāro paccaye "idamatthaṁ etehīti 1- paccavekkhitvā
paribhuñjanapaññā, taṁ atikkamitvā caranto atidhonacārī nāma. idaṁ
vuttaṁ hoti "yathā ayato malaṁ samuṭṭhāya ayato samuṭṭhitaṁ tameva khādati;
evameva catuppaccaye appaccavekkhitvā paribhuñjantaṁ atidhonacārinaṁ
sāni kammāni attani uṭṭhitattā attano santakāneva tāni
kammāni duggatiṁ nayantīti.
desanāvasāne bahū sotāpattiphalādīni pāpuṇiṁsūti.
tissattheravatthu.
-----------
4. loḷudāyittheravatthu. (184)
"asajjhāyamalā mantāti: imaṁ dhammadesanaṁ satthā jetavane
viharanto loḷudāyittheraṁ 2- ārabbha kathesi.
sāvatthiyaṁ kira pañcakoṭimattā ariyasāvakā purebhattaṁ dānaṁ

footnote: 1. yu. idamatthitāya alametenāti. 2. "lāḷudāyittherantipi pāṭho.

page number: 012

datvā pacchābhattaṁ sappitelamadhuphāṇitavatthādīni gahetvā vihāraṁ
gantvā dhammakathaṁ suṇanti, dhammaṁ sutvā gamanakāle ca sārīputta-
moggallānānaṁ guṇe kathenti. udāyitthero tesaṁ kathaṁ sutvā
"etesaṁ tāva dhammakathaṁ sutvā tumhe evaṁ kathetha, mama dhammakathaṁ
sutvā kinnu kho kathessathāti vadati. manussā tassa kathaṁ sutvā
"ayampi eko dhammakathiko bhavissati, imassāpi amhehi dhammakathaṁ
sotuṁ vaṭṭatīti cintesuṁ. te ekadivasaṁ theraṁ yācitvā "bhante
ajja amhākaṁ dhammassavanadivasoti, saṅghassa dānaṁ datvā "tumhe
bhante divā dhammakathaṁ katheyyāthāti āhaṁsu. sopi tesaṁ adhivāsesi.
tehi dhammassavanavelāya āgantvā "bhante dhammaṁ no kathethāti vutte,
loḷudāyitthero āsane nisīditvā cittavījaniṁ gahetvā cālento,
ekampi dhammapadaṁ adisvā "ahaṁ padabhāṇaṁ 1- bhaṇissāmi, añño
dhammakathaṁ kathetūti vatvā otari. te aññena dhammakathaṁ kathāpetvā
padabhāṇatthāya puna taṁ āsanaṁ āropayiṁsu. so punapi kiñci adisvā
"ahaṁ rattiṁ kathessāmi, añño padabhāṇaṁ bhaṇatūti vatvā otari.
te aññena padabhāṇaṁ bhaṇāpetvā puna rattiṁ theraṁ ānayiṁsu. so
rattimpi kiñci adisvā "ahaṁ paccūse va kathessāmi, rattiṁ añño
kathetūti vatvā otari. te aññena [2]- kathāpetvā puna paccūse
taṁ ānayiṁsu. so paccūsepi 3- kiñci nāddasa. mahājano leḍḍudaṇḍādīni
gahetvā "andhabāla tvaṁ sārīputtamoggallānānaṁ vaṇṇe kathiyamāne

footnote: 1. "sarabhaññanti pāṭho. 2. sī. yu. etthantare "rattinti atthi.
footnote: 3. sī. yu. punapi.

page number: 013

evañcevañca vadesi, idāni kasmā na kathesīti santajjetvā
palāyantaṁ anubandhi. so palāyanto ekissā vaccakuṭiyā pati.
mahājano kathaṁ samuṭṭhāpesi "loḷudāyī sārīputtamoggallānānaṁ
guṇakathāya vattamānāya usūyanto attano dhammakathikabhāvaṁ pakāsetvā,
manussehi sakkāraṁ katvā `dhammaṁ suṇomāti vutte, catukkhattuṁ āsane
nisīditvā kathetabbayuttakaṁ kiñci apassanto `tvaṁ amhākaṁ ayyehi
sārīputtamoggallānattherehi saddhiṁ yugaggāhaṁ gaṇhasīti leḍḍudaṇḍādīni
gahetvā santajjetvā palāpiyamāno vaccakuṭiyaṁ patitoti. satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "na bhikkhave idāneva, pubbepesa
gūthakūpe nimuggoyevāti vatvā atītaṁ āharitvā
"catuppado ahaṁ samma, tvampi samma catuppado.
ehi sīha nivattassu, kinnu bhīto palāyasi.
asuci pūtilomosi duggandho vāyasi sūkara,
sace yujjhitukāmosi, jayaṁ samma dadāmi teti
imaṁ jātakaṁ 1- vitthāretvā kathesi "tadā sīho sārīputto ahosi,
sūkaro loḷudāyīti. satthā imaṁ dhammadesanaṁ āharitvā "bhikkhave
loḷudāyinā appamattako dhammo uggahito, sajjhāyaṁ pana neva
akāsi; yaṅkiñci pariyattiṁ gahetvā tassā asajjhāyakaraṇaṁ malamevāti
vatvā imaṁ gāthamāha

footnote: 1. sūkarajātakaṁ khu. jā. duka. 27/51. tadaṭṭhakathā. 3/11.

page number: 014

"asajjhāyamalā mantā, anuṭṭhānamalā gharā,
malaṁ vaṇṇassa kosajjaṁ, pamādo rakkhato malanti.
tattha "asajjhāyamalāti: 1- yā kāci pariyatti vā sippaṁ vā
yasmā asajjhāyantassa ananuyuñjantassa vinassati vā nirantaraṁ vā
na upaṭṭhāti; tasmā "asajjhāyamalā mantāti vuttaṁ. yasmā pana
gharāvāsaṁ vasantassa uṭṭhāyuṭṭhāya jiṇṇappaṭisaṅkharaṇādīni
akarontassa gharaṁ nāma vinassati; tasmā "anuṭṭhānamalā gharāti vuttaṁ.
yasmā gihissa vā pabbajitassa vā kosajjavasena sarīrapaṭijagganaṁ vā
parikkhārapaṭijagganaṁ vā akarontassa kāyo dubbaṇṇoti; 2- tasmā
"malaṁ vaṇṇassa kosajjanti vuttaṁ. yasmā pana gāvo rakkhantassa
pamādavasena niddāyantassa vā kīḷantassa vā tā gāvo atittha-
pakkhandanādinā vā bālamigacorādiupaddavena vā paresaṁ sālik-
khettādīni otaritvā khādanavasena vā vināsaṁ āpajjanti, sayaṁpi
daṇḍaṁ vā paribhāsaṁ vā pāpuṇāti. pabbajitaṁ vā pana 3- cha dvārāni
arakkhantaṁ pamādavasena kilesā otaritvā sāsanā cāventi; tasmā
"pamādo rakkhato malanti vuttaṁ. so hissa vināsāharaṇena
malaṭṭhāniyattā malanti attho.
desanāvasāne bahū sotāpattiphalādīni pāpuṇiṁsūti.
loḷudāyittheravatthu.
--------------

footnote: 1. sī. yu. asajjhāyamalātīti natthi. 2. sī. yu. dubbaṇṇo hoti.
footnote: 3. sī. yu. pabbajitvā ca pana.

page number: 015

5. aññatarakulaputtavatthu. (185)
"malitthiyā duccaritanti imaṁ dhammadesanaṁ satthā veḷuvane
viharanto aññataraṁ kulaputtaṁ ārabbha kathesi.
tassa kira samānajātikaṁ kulakumārikaṁ ānesuṁ. sā ānītadivasato
paṭṭhāya aticārinī ahosi. so kulaputto tassā aticārena lajjito
kassaci sammukhībhāvaṁ upagantuṁ asakkonto buddhupaṭṭhānādīni
pacchinditvā katipāhaccayena satthāraṁ upasaṅkamitvā vanditvā ekamantaṁ
nisinno, "kiṁ upāsaka na dissasīti vutte, tamatthaṁ ārocesi.
atha naṁ satthā "upāsaka pubbepi mayā `itthiyo nāma nadīādisadisā,
tāsu paṇḍitena kodho na kātabboti vuttaṁ, tvaṁ pana bhavapaṭicchannattā
na sallakkhesīti vatvā tena yācito
"yathā nadī ca pantho ca pānāgāraṁ sabhā papā,
evaṁ lokitthiyo nāma, velā tāsaṁ na vijjatīti 1-
jātakaṁ 2- vitthāretvā "upāsaka itthiyā hi aticārinībhāvo, dānaṁ
dentassa maccheraṁ, idhalokaparalokesu sattānaṁ akusalakammaṁ vināsanatthena
malaṁ, avijjā pana sabbamalānaṁ uttamaṁ malanti vatvā imā gāthā abhāsi
"malitthiyā duccaritaṁ maccheraṁ dadato malaṁ,
malā ve pāpakā dhammā asmiṁ loke paramhi ca,

footnote: 1. anabhiratijātake "nāsaṁ kujjhanti paṇḍitāti dissati tampana asātamantajātake
footnote: dissati. pamādalikhitena bhavitabbaṁ. 2. anabhiratijātakaṁ khu. jā. eka. 27/21.
footnote: tadaṭṭhakathā. 2/98.

page number: 016

tato malā malataraṁ avijjā paramaṁ malaṁ,
etaṁ malaṁ pahantvāna nimmalā hotha bhikkhavoti.
tattha "duccaritanti: [1]- aticāro. aticāriniñhi itthiṁ sāmikopi
gehā nīharati, mātāpitūnaṁ santikaṁ gacchantaṁ "tvaṁ kulassa agāravabhūtā
akkhīhipi na daṭṭhabbāti taṁ nīharanti; sā anāthā vicarantī mahādukkhaṁ
pāpuṇāti; tenassā duccaritaṁ "malanti vuttaṁ. dadatoti: dāyakassa.
yassa hi khettakasanakāle "imasmiṁ khette sampanne salākabhattādīni
dassāmīti cintentassa, nipphanne sasse, maccheraṁ uppajjitvā
cāgacittaṁ nivāreti; so, maccheravasena cāgacitte aviruhante,
"manussasampattiṁ dibbasampattiṁ nibbānasampattinti tisso sampattiyo
na labhati; tena vuttaṁ "maccheraṁ dadato malanti. aññesupi evarūpesu
eseva nayo. pāpakā dhammāti: akusalā dhammā pana idhaloke ca
paraloke ca malameva. tatoti: heṭṭhā vuttamalato. malataranti:
atirekamalaṁ vo kathemīti attho. avijjāti: aṭṭhavatthukaṁ aññāṇameva
paramaṁ malaṁ. pahantvānāti: etaṁ malaṁ jahitvā bhikkhave tumhe
nimmalā hothāti attho.
desanāvasāne bahū sotāpattiphalādīni pāpuṇiṁsūti.
aññatarakulaputtavatthu.
----------

footnote: 1. sī. yu. etthantare "etthāti atthi.

page number: 017

6. cūḷasāribhikkhuvatthu. (186)
"sujīvaṁ ahirikenāti imaṁ dhammadesanaṁ satthā jetavane viharanto
cūḷasārinnāma sārīputtattherassa saddhivihārikaṁ ārabbha kathesi.
so kira ekadivasaṁ vejjakammaṁ katvā paṇītabhojanaṁ labhitvā ādāya
nikkhamanto antarāmagge theraṁ disvā "bhante idaṁ mayā vejjakammaṁ
katvā laddhaṁ, tumhe aññattha evarūpaṁ bhojanaṁ na labhissatha, imaṁ bhuñjatha,
ahaṁ te vejjakammaṁ katvā niccakālaṁ evarūpaṁ āhāraṁ āharissāmīti
āha. thero tassa vacanaṁ sutvā tuṇhībhūtova pakkāmi. bhikkhū vihāraṁ
āgantvā satthu tamatthaṁ ārocesuṁ. satthā "bhikkhave ahiriko nāma
pagabbho kākasadiso hutvā ekavīsatividhāya anesanāya ṭhatvā sukhaṁ
jīvati, hirottappasampanno pana dukkhaṁ jīvatīti vatvā imā gāthā abhāsi
"sujīvaṁ ahirikena kākasūrena dhaṁsinā
pakkhandinā pagabbhena saṅkiliṭṭhena jīvitaṁ;
hirimatā ca dujjīvaṁ niccaṁ sucigavesinā
alīnenāpagabbhena 1- suddhājīvena passatāti.
tattha "ahirikenāti: chinnahirottappakena. evarūpena hi
amātarameva "mātā meti apitādayo eva "pitā metiādinā
nayena vatvā ekavīsatividhāya anesanāya patiṭṭhāya sukhena jīvituṁ
sakkā. kākasūrenāti: sūrakākasadisena. yathā hi sūrakāko kulagharesu

footnote: 1. sī. yu. alīnenappagabbhena.

page number: 018

yāguādīni gaṇhitukāmo bhittiādīsu nisīditvā attano olokanabhāvaṁ
ñatvā anolokento 1- viya aññāvihitako viya niddāyanto viya ca
hutvā manussānaṁ pamādaṁ sallakkhetvā anupatitvā, "susūti vadantesu
yeva, bhājanato mukhapuraṁ gahetvā palāyati; evameva ahirikapuggalopi
bhikkhūhi saddhiṁ gāmaṁ pavisitvā yāgubhattaṭṭhānādīni vavaṭṭhapeti, tattha
bhikkhū piṇḍāya caritvā yāpanamattaṁ ādāya āsanasālaṁ gantvā
paccavekkhantā yāguṁ pivitvā kammaṭṭhānaṁ manasikarontā sajjhāyanti
āsanasālaṁ sammajjanti; ayaṁ pana kiñci akatvā gāmābhimukhova
hoti, so bhikkhūhi "passathimanti olokiyamānopi anolokento
viya aññāvihito viya niddāyanto viya gaṇṭhikaṁ paṭimuñcanto viya
cīvaraṁ saṁvidahanto viya hutvā "asukaṁ nāma me kammaṁ atthīti vadanto
uṭṭhāyāsanā gāmaṁ pavisitvā pāto vavaṭṭhāpitesu gehesu aññataraṁ
gehaṁ upasaṅkamitvā, gharamānusakesu thokaṁ kavāṭaṁ pidhāya dvāre
nisīditvā kantantesupi, ekena hatthena kavāṭaṁ paṇāmetvā anto
pavisati; atha naṁ disvā akāmakāpi āsane nisīdāpetvā yāguādīsu
yaṁ atthi taṁ denti; so yāvadatthaṁ bhuñjitvā avasesaṁ pattena
ādāya pakkamati; ayaṁ kākasūro nāma; evarūpena ahirikena sujīvanti
attho. dhaṁsināti: "asukatthero nāma appicchotiādīni vadantesu,
"kiṁ pana mayaṁpi na appicchātiādinā vacanena paresaṁ guṇadhaṁsanatāya
dhaṁsinā. tathārūpassa hi vacanaṁ sutvā "ayaṁpi appicchatādiguṇayuttoti

footnote: 1. sī. olokento.

page number: 019

maññamānā manussā dātabbaṁ maññanti. so pana tato paṭṭhāya
viññupurisānaṁ cittaṁ ārādhetuṁ asakkonto tamhāpi lābhā parihāyati.
evaṁ dhaṁsī puggalo attanopi parassāpi lābhaṁ nāsetiyeva. pakkhandināti:
pakkhandacārinā paresaṁ kiccāni attano kiccāni viya dassentena.
pātova bhikkhūsu cetiyaṅgaṇādīsu vattaṁ katvā kammaṭṭhānamanasikārena
thokaṁ nisīditvā uṭṭhāya gāmaṁ piṇḍāya pavisantesu, mukhaṁ dhovitvā
paṇḍukāsāvapārupanākkhiañjanasīsamakkhanādīhi attabhāvaṁ maṇḍetvā
sammajjanto viya dve tayo sammajjanīpahāre datvā dvārakoṭṭhakābhimukho
hoti; manussā pātova "cetiyaṁ vandissāma mālāpūjaṁ karissāmāti
āgatā taṁ disvā "ayaṁ vihāro imaṁ daharaṁ nissāya paṭijagganaṁ
labhati, imaṁ mā pamajjitthāti vatvā tassa dātabbaṁ maññanti.
evarūpena pakkhandinā sujīvaṁ. pagabbhenāti: kāyapāgabbhiyādīhi
samannāgatena. saṅkiliṭṭhena jīvitanti: evaṁ jīvitaṁ kappetvā
jīvantena hi puggalena saṅkiliṭṭhena hutvā jīvitaṁ nāma hoti.
taṁ dujjīvitaṁ pāpajīvitamevāti attho.
hirimatā cāti: hirottappasampannena puggalena dujjīvaṁ. so
hi amātādayo "mātā metiādīni avatvā adhammike paccaye gūthaṁ
viya jigucchanto dhammena samena pariyesanto sapadānaṁ piṇḍāya
caritvā jīvitaṁ kappento lūkhajīvitaṁ jīvatīti attho. sucigavesināti:
sucīni kāyakammādīni gavesantena. alīnenāti: jīvitavuttiyā alīnena.
suddhājīvena passatāti: evarūpo hi puggalo suddhājīvo nāma

page number: 020

hoti, tena evaṁ suddhājīvena tameva suddhājīvaṁ sārato passatā
lūkhajīvitavasena dujjīvaṁ hotīti attho.
desanāvasāne bahū sotāpattiphalādīni pāpuṇiṁsūti.
cūḷasāribhikkhuvatthu.
-----------
7. pañcaupāsakavatthu. (187)
"yo pāṇamatimāpetīti imaṁ dhammadesanaṁ satthā jetavane
viharanto pañca upāsake ārabbha kathesi.
tesu hi eko pāṇātipātāveramaṇīsikkhāpadameva rakkhati.
itare itarāni. te ekadivasaṁ "ahaṁ dukkaraṁ karomi, durakkhaṁ rakkhāmīti
vivādāpannā satthu santikaṁ gantvā vanditvā tamatthaṁ ārocesuṁ.
satthā tesaṁ kathaṁ sutvā ekasīlaṁpi kaniṭṭhakaṁ akatvā "sabbāneva
durakkhānīti vatvā imā gāthā abhāsi
"yo pāṇamatimāpeti, musāvādañca bhāsati,
loke adinnaṁ ādiyati, paradārañca gacchati,
surāmerayapānañca yo naro anuyuñjati:
idhevameso lokasmiṁ mūlaṁ khanati attano.
evaṁ bho purisa jānāhi `pāpadhammā asaññatā'
mā taṁ lobho adhammo ca ciraṁ dukkhāya randhayunti.
tattha "yo pāṇamatimāpetīti: sāhatthikādīsu chasu payogesu

page number: 021

ekappayogenāpi parassa jīvitindriyaṁ upacchindati. musāvādanti:
paresaṁ atthabhañjanakaṁ musāvādañca bhāsati. loke adinnaṁ ādiyatīti:
imasmiṁ sattaloke theyyāvahārādīsu ekenāpi avahārena parapariggahitaṁ
ādiyati. paradārañca gacchatīti: parassa rakkhitagopitesu bhaṇḍesu
aparajjhanto uppathacāraṁ carati. surāmerayapānanti: yassa kassaci 1-
surāya ceva merayassa ca pānaṁ. anuyuñjatīti: sevati bahulīkaroti.
mūlaṁ khanatīti: tiṭṭhatu paraloko, eso pana idha lokasmiṁyeva,
yena khettavatthuādinā mūlena patiṭṭhaheyya; taṁpi aṭṭhapetvā vā
vissajjetvā vā suraṁ pivanto attano mūlaṁ khanati anātho kapaṇo
hutvā vicarati.
evaṁ bhoti: pañcadussīlakammakārakaṁ puggalaṁ ālapati. pāpadhammāti:
lāmakadhammā. asaññatāti: kāyasaññamādivirahitā. acetasātipi
pāṭho. acittakāti attho. lobho adhammo cāti; lobho ceva
doso ca. ubhayaṁpi hetaṁ akusalameva. 2- ciraṁ dukkhāya randhayunti:
ciraṁ kālaṁ nirayadukkhādīnaṁ atthāya ete dhammā mā ghātentu
mā maddantūti attho.
desanāvasāne te pañca upāsakā sotāpattiphale patiṭṭhahiṁsu.
sampattānaṁpi sātthikā dhammadesanā ahosīti.
pañcaupāsakavatthu.
-------

footnote: 1. "yāya kāyacīti yuttataraṁ. itthīliṅgikassa padassa anantaraṁ ṭhapitattā
footnote: yambhavissati bhayaṁ vā chambhitattaṁ vā lomahaṁso vā so na bhavissatīti nidassanaṁ.
footnote: 2. sī. yu. akusalamūlaṭṭhena.

page number: 022

8. tissadaharavatthu. (188)
"dadāti ve yathāsaddhanti imaṁ dhammadesanaṁ satthā jetavane
viharanto tissadaharaṁ nāma ārabbha kathesi.
so kira "anāthapiṇḍikassa gahapatino visākhāya upāsikāyāti
pañcannaṁpi ariyasāvakakoṭīnaṁ dānaṁ nindanto vicari, asadisadānaṁpi
nindiyeva, tesaṁ dānagge sītalaṁ labhitvā "sītalanti nindati, uṇhaṁ
labhitvā "uṇhanti nindati, appaṁ dentepi "kiṁ ime appamattakaṁ
dentīti nindati, bahuṁ dentepi "imesaṁ gehe ṭhapanaṭṭhānaṁ maññe
natthi, nanu nāma bhikkhūnaṁ yāpanamattaṁ dātabbaṁ, ettakaṁ yāgubhattaṁ
niratthakameva vipajjatīti nindati; attano pana ñātake ārabbha
"aho amhākaṁ ñātakānaṁ gehaṁ catūhi disāhi āgatānaṁ bhikkhūnaṁ
opānabhūtantiādīni vatvā pasaṁsaṁ pavatteti. so panekassa dovārikassa
putto janapadaṁ vicarantehi vaḍḍhakīhi saddhiṁ vicaranto sāvatthiṁ patvā
pabbajito. atha naṁ bhikkhū evaṁ manussānaṁ dānāni nindantaṁ disvā
"pariggahissāma 1- nanti cintetvā "āvuso tava ñātakā kahaṁ vasantīti
pucchitvā "asukagāme nāmāti sutvā katipaye dahare pesesuṁ. te
tattha gantvā gāmavāsikehi āsanasālāya nisīdāpetvā katasakkārā
pucchiṁsu "imamhā gāmā nikkhamitvā pabbajito tisso nāma daharo
atthi? tassa katame ñātakāti. manussā "idha kulagehato nikkhamitvā

footnote: 1. pariggaṇhissāmātipi pāṭho.

page number: 023

pabbajitadārako natthi: kannu kho ime vadantīti cintetvā "bhante
eko dovārikaputto vaḍḍhakīhi saddhiṁ vicaritvā pabbajitoti suṇoma,
taṁ sandhāya vadetha maññeti āhaṁsu. daharabhikkhū tassa tattha
issaraññātakānaṁ abhāvaṁ ñatvā sāvatthiṁ gantvā "akāraṇameva
bhante tisso vilapanto vicaratīti taṁ pavattiṁ bhikkhūnaṁ ārocesuṁ.
bhikkhūpi tathāgatassa ārocesuṁ. satthā "na bhikkhave idāneva esa
vikatthanto vicarati; pubbepi vikatthako ahosīti vatvā, bhikkhūhi
yācito atītaṁ āharitvā
"bahuṁpi so vikattheyya aññaṁ janapadaṁ gato.
anvāgantvāna dūseyya, bhuñja bhoge kaṭāhakāti
imaṁ kaṭāhakajātakaṁ 1- vitthāretvā "bhikkhave yo hi puggalo parehi
appe vā bahuke vā lūkhe vā paṇīte vā dinne aññesaṁ vā
datvā attano adinne maṅku hoti; tassa jhānaṁ vā vipassanā vā
maggaphalāni vā na uppajjantīti vatvā dhammaṁ desento imā
gāthā abhāsi
"dadāti ve yathāsaddhaṁ yathāpasādanaṁ jano;
tattha yo maṅkuto hoti paresaṁ pānabhojane,
na so divā vā rattiṁ vā samādhiṁ adhigacchati.
yassa cetaṁ samucchinnaṁ mūlaghacchaṁ 2- samūhataṁ,
sa ve divā vā rattiṁ vā samādhiṁ adhigacchatīti.

footnote: 1. khu. jā. eka. 27/40. tadaṭṭhakathā. 2/326. 2. mūlaghaccantipi pāṭho.

page number: 024

tattha "dadāti ve yathāsaddhanti: lūkhappaṇītādīsu yaṅkiñci
dento jano yathāsaddhaṁ attano saddhānurūpameva deti. yathāpasādananti:
theranavādīsu cassa yasmiṁ yasmiṁ pasādo uppajjati, tassa dento
yathāpasādanaṁ attano pasādānurūpameva deti. tatthāti: tasmiṁ
parassa dāne "mayā appaṁ laddhaṁ, lūkhaṁ laddhanti maṅkubhāvaṁ āpajjati.
samādhinti: so puggalo divā vā rattiṁ vā upacārappanāvasena
vā maggaphalavasena vā samādhiṁ nādhigacchati.
yassa cetanti: yassa puggalassa etaṁ etesu ṭhānesu maṅkubhāva-
saṅkhātaṁ akusalaṁ samucchinnaṁ mūlaghacchaṁ katvā arahattamaggañāṇena
samūhataṁ. so vuttappakāraṁ samādhiṁ adhigacchatīti attho.
desanāvasāne bahū sotāpattiphalādīni pāpuṇiṁsūti.
tissadaharavatthu.
------
9. pañcaupāsakavatthu. (189)
"natthi rāgasamo aggīti imaṁ dhammadesanaṁ satthā jetavane
viharanto pañca upāsake ārabbha kathesi.
te kira dhammaṁ sotukāmā vihāraṁ gantvā satthāraṁ vanditvā
ekamantaṁ nisīdiṁsu. buddhānañca "ayaṁ khattiyo ayaṁ brāhmaṇo
ayaṁ aḍḍho ayaṁ duggato, imassa uḷāraṁ katvā dhammaṁ desissāmi,
imassa noti cittaṁ na uppajjati. yaṅkañci ārabbha dhammaṁ desento

page number: 025

dhammagāravaṁ purakkhatvā ākāsagaṅgaṁ otārento viya deseti. evaṁ
desentassa pana tathāgatassa santike nisinnānaṁ tesaṁ eko
nisinnakova niddāyi, eko aṅguliyā bhūmiṁ vilikhanto 1- nisīdi, eko
rukkhaṁ cālento nisīdi, eko ākāsaṁ ullokento nisīdi, eko
pana sakkaccaṁ dhammaṁ assosi. ānandatthero satthāraṁ vījamāno
tesaṁ ākāraṁ olokento satthāraṁ āha "bhante tumhe imesaṁ
mahāmeghagajjitaṁ gajjantā dhammaṁ desetha, ete pana tumhesu dhammaṁ
kathentesu, idañcidañca karontā nisinnāti. "ānanda tvaṁ ete
na jānāsīti. "āma na jānāmi bhanteti. "etesu hi yo esa
niddāyanto nisinno, esa pañca jātisatāni sappayoniyaṁ nibbattitvā
bhogesu sīsaṁ ṭhapetvā niddāyi, idānipissa niddāya titti natthi,
nāssa kaṇṇaṁ mama saddo pavisatīti. "kiṁ pana bhante paṭipāṭiyā
kathetha udāhu antarantarāti. "ānanda etassa hi kālena manussattaṁ
kālena devattaṁ kālena nāgattanti evaṁ antarantarā upapajjantassa 2-
upapattiyo sabbaññutañāṇenāpi na sakkā paricchindituṁ, paṭipāṭiyā
panesa pañca jātisatāni nāgayoniyaṁ nibbattitvā niddāyantopi
niddāya atittoyeva, aṅguliyā bhūmiṁ vilikhanto nisinnapurisopi
paṭipāṭiyā pañca jātisatāni gaṇḍupādayoniyaṁ nibbattitvā bhūmiṁ
khani, idānipi pubbāciṇṇavasena bhūmiṁ vilikhantova mama saddaṁ
na suṇāti, esa rukkhaṁ cālento nisinnapurisopi paṭipāṭiyā pañca

footnote: 1. sī. yu. khaṇanto. 2. ma. sī. yu. uppajjantassa.

page number: 026

jātisatāni makkaṭayoniyaṁ nibbatti, idānipi pubbāciṇṇavasena rukkhaṁ
cāletiyeva. nāssa kaṇṇaṁ mama saddo pavisati, esa ākāsaṁ
ullokento nisinnabrāhmaṇopi paṭipāṭiyā pañca jātisatāni
nakkhattapāṭhako hutvā nibbatti, idānipi pubbāciṇṇavasena ajjāpi
ākāsameva ulloketi, nāssa kaṇṇaṁ mama saddo pavisati, esa
sakkaccaṁ dhammaṁ suṇanto nisinnabrāhmaṇo pana paṭipāṭiyā pañca
jātisatāni tiṇṇaṁ vedānaṁ pāragū mantajjhāyakabrāhmaṇo hutvā
nibbatti, idānipi mantaṁ saṁsandanto viya sakkaccaṁ suṇātīti. "bhante
tumhākaṁ dhammadesanā chaviādīni chetvā aṭṭhimiñjaṁ āhacca tiṭṭhati;
kasmā ime, tumhesupi dhammaṁ desentesu, sakkaccaṁ na suṇantīti.
"ānanda mama dhammo sussavaniyoti saññaṁ karosi maññeti. "kiṁ pana
bhante dussavaniyoti. "āma ānandāti. "kasmā bhanteti. "ānanda
buddhoti vā dhammoti vā saṅghoti vā padaṁ imehi sattehi anekesupi
kappasatasahassesu assutapubbaṁ; tasmā imaṁ 1- dhammaṁ sotuṁ na sakkonti;
anamatagge pana saṁsāre ime sattā anekavihitaṁ tiracchānakathaṁyeva
suṇantā āgatā; tasmā surāpānakeḷimaṇḍalādīsu gāyantā naccantā
caranti, dhammaṁ sotuṁ na sakkontīti. "kiṁ nissāya panete na sakkonti
bhanteti. athassa satthā "ānanda rāgaṁ nissāya dosaṁ nissāya
mohaṁ nissāya taṇhaṁ nissāya na sakkonti; rāgaggisadiso aggi
nāma natthi, yo chārikaṁpi 2- adassetvā satte dahati; kiñcāpi hi

footnote: 1. "imeti padena bhavitabbaṁ. 2. sī. yu.so chārikaṁpi asesetvā.

page number: 027

sattasuriyapātubhāvaṁ nissāya uppanno kappavināsako aggipi kiñci
anavasesetvā lokaṁ dahati, so pana kadāciyeva dahati; rāgaggino
adahanakālo nāma natthi; tasmā rāgasamo vā aggi dosasamo vā
gaho mohasamaṁ vā jālaṁ taṇhāsamā vā nadī nāma natthīti vatvā
imaṁ gāthamāha
"natthi rāgasamo aggi, natthi dosasamo gaho,
natthi mohasamaṁ jālaṁ, natthi taṇhāsamā nadīti.
tattha "rāgasamoti: dhūmādīsu kiñci adassetvā antoyeva
uṭṭhāya jhāyanavasena rāgena samo aggi nāma natthi. dosasamoti:
yakkhaggahājagaraggahakumbhīlaggahādayo ekasmiṁyeva attabhāve gaṇhituṁ
sakkonti, dosaggaho pana ekantameva gaṇhātīti dosena samo gaho
nāma natthi. mohasamaṁ jālanti: onaddhana pariyonaddhanatthena pana
mohena samaṁ jālaṁ nāma natthi. taṇhāsamāti: gaṅgādīnaṁ nadīnaṁ
puṇṇakālopi ūnakālopi sukkhakālopi paññāyati, taṇhāya pana
puṇṇakālo vā sukkhakālo vā natthi, niccaṁ ūnāva paññāyatīti
duppūraṇatthena taṇhāya samā nadī nāma natthīti attho.
desanāvasāne so sakkaccaṁ dhammaṁ suṇanto upāsako
sotāpattiphale patiṭṭhahi. sampattānaṁpi sātthikā dhammadesanā ahosīti.
pañcaupāsakavatthu.
--------

page number: 028

10. meṇḍakaseṭṭhivatthu. (190)
"sudassaṁ vajjamaññesanti imaṁ dhammadesanaṁ satthā bhaddiyaṁ
nissāya jātiyāvane viharanto meṇḍakaseṭṭhiṁ ārabbha kathesi.
satthā kira aṅguttarāpathesu 1- cārikaṁ caranto "meṇḍakaseṭṭhino
ca bhariyāya cassa candapadumāya puttassa ca dhanañjayaseṭṭhino
suṇisāya ca sumanadeviyā nattāya ca visākhāya dāsassa ca puṇṇassāti
imesaṁ sotāpattiphalūpanissayaṁ disvā bhaddiyanagaraṁ gantvā jātiyāvane
vihāsi. meṇḍakaseṭṭhī satthu āgamanaṁ assosi. "kasmā panesa
meṇḍakaseṭṭhī nāma jātoti. tassa kira pacchimagehe aṭṭhakarīsamatte
ṭhāne hatthiassausabhappamāṇā suvaṇṇameṇḍakā paṭhaviṁ bhinditvā
piṭṭhiyā piṭṭhiṁ paharamānā uṭṭhahiṁsu. tesaṁ mukhesu pañcavaṇṇānaṁ
suttānaṁ geṇḍukā pakkhittā honti. sappitelamadhuphāṇitādīhi vā
vatthacchādanahiraññasuvaṇṇādīhi vā atthe sati tesaṁ mukhato geṇḍukaṁ
apanenti. ekassāpi meṇḍakassa mukhato jambudīpavāsīnaṁ pahonakaṁ
sappitelamadhuphāṇitavatthacchādanahiraññasuvaṇṇaṁ nikkhami. tato paṭṭhāya
"meṇḍakaseṭṭhīti paññāyati.
"kiṁ panassa pubbakammanti. vipassibuddhakāle kira esa
avarojassa nāma kuṭumbikassa bhāgineyyo mātulena samānanāmo
avarojo nāma ahosi. athassa mātulo satthu gandhakuṭiṁ kātuṁ ārabhi.

footnote: 1. sī. yu. aṅguttarāpesu.

page number: 029

so tassa santikaṁ gantvā "mātula ubhopi saheva karomāti vatvā
"ahaṁ aññehi saddhiṁ asādhāraṇaṁ ekakova karissāmīti tena
paṭikkhittakāle "imasmiṁ ṭhāne gandhakuṭiyā katāya imasmiṁ nāma 1-
ṭhāne kuñjarasālaṁ nāma laddhuṁ vaṭṭatīti cintetvā araññato
dabbasambhāre āharāpetvā "ekaṁ thambhaṁ suvaṇṇakhacitaṁ ekaṁ rajatakhacitaṁ
ekaṁ maṇikhacitanti evaṁ thambhe 2- tulāsaṅghāṭadvārakavāṭavātapāna-
gopānasicchadaniṭṭhakā sabbāpi suvaṇṇādikhacitāva kāretvā
gandhakuṭiyā sammukhaṭṭhāne tathāgatassa sattaratanamayaṁ kuñjarasālaṁ kāresi.
tassā upari ghanarattasuvaṇṇaphalikapavāḷamayā tisso sikharathūpiyo
ahesuṁ. kuñjarasālāya majjhaṭṭhāne ratanamaṇḍapaṁ kāresi, dhammāsanaṁ
patiṭṭhāpesi. tassa ghanarattasuṇṇamayā pādā ahesuṁ, tathā catasso
aṭaniyo, cattāro pana suvaṇṇameṇḍake kāretvā āsanassa catunnaṁ
pādānaṁ heṭṭhā ṭhapesi, dve meṇḍake kāretvā pādapīṭhakāya
heṭṭhā ṭhapesi, cha suvaṇṇameṇḍake kāretvā maṇḍapaṁ parikkhipanto
ṭhapesi; dhammāsanaṁ paṭhamaṁ suttamayehi rajjukehi vāyāpetvā majjhe
suvaṇṇasuttamayehi upari muttāmayehi 3- vāyāpesi; tassa candanamayo
apassayo ahosi. evaṁ kuñjarasālaṁ niṭṭhāpetvā sālamahaṁ karonto
aṭṭhasaṭṭhibhikkhusatasahassehi saddhiṁ satthāraṁ nimantetvā cattāro
māse dānaṁ adāsi. osānadivase ticīvaraṁ adāsi. tattha saṅghanavakassa
sahassagghanikaṁ pāpuṇi.

footnote: 1. sī. yu. "nāmāti natthi. 2. sī. yu. thambha tulā....
footnote: 3. sī. yu. rajatamayehi suttehi.

page number: 030

evaṁ vipassibuddhakāle puññakammaṁ katvā tato cuto devesu ca
manussesu ca saṁsaranto imasmiṁ bhaddakappe bārāṇasiyaṁ mahābhoge
seṭṭhikule nibbattitvā bārāṇasīseṭṭhī nāma ahosi. ekadivasaṁ
rājupaṭṭhānaṁ gacchanto purohitaṁ disvā "kiṁ ācariya nakkhattamuhuttaṁ
upadhārethāti āha. "āma upadhāremi, kiṁ aññaṁ amhākaṁ kammanti.
"tenahi kīdisaṁ janapadacārittanti. "ekaṁ bhayaṁ bhavissatīti. "kiṁ bhayaṁ
nāmāti. "chātakabhayaṁ seṭṭhīti. "kadā bhavissatīti. "ito tiṇṇaṁ
saṁvaccharānaṁ accayenāti. taṁ sutvā seṭṭhī bahuṁ kasikammaṁ kāretvā gehe
vijjamānadhanenāpi dhaññameva gahetvā aḍḍhaterasāni koṭṭhasatāni
kāretvā sabbakoṭṭhe vihīnaṁ pūresi. koṭṭhesu appahontesu,
cāṭiādīni pūretvā avasesaṁ bhūmiyaṁ āvāṭaṁ 1- katvā nikhani. nidhānāvasesaṁ
mattikāya saddhiṁ madditvā bhittiyo limpāpesi. so aparena samayena,
chātakabhaye sampatte, yathānikkhittaṁ dhaññaṁ paribhuñjanto, koṭṭhesu ca
cāṭiādīsu ca nikkhittadhaññe parikkhīṇe, parijane pakkosāpetvā
āha "gacchatha tātā, pabbataṁ pavisitvā jīvantā subhikkhakāle mama
santikaṁ āgantukāmā āgacchatha, no ce, 2- tattheva jīvathāti. te tathā
akaṁsu. tassa pana santike veyyāvaccakaro eko puṇṇo nāma
dāso ohīyi. "tena saddhiṁ seṭṭhī seṭṭhijāyā seṭṭhiputto
seṭṭhisuṇisāti pañceva janā ahesuṁ. te, bhūmiyaṁ āvāṭesu nihitadhaññepi
parikkhīṇe, bhittimattikaṁ pātetvā temetvā tato laddhadhaññena

footnote: 1. sī. yu. āvāṭe. 2. sī. yu. anāgantukāmā.

page number: 031

yāpayiṁsu. athassa jāyā, chātake avattharante, mattikāya khīyamānāya,
bhittipadesesu 1- avasiṭṭhamattikaṁ pātetvā temetvā aḍḍhāḷhakamatte
vīhī labhitvā koṭṭetvā ekaṁ taṇḍulanāḷiṁ gahetvā "chātakakāle
bahū corā hontīti corabhayena ekasmiṁ kuṭe pakkhipitvā pidahitvā
bhūmiyaṁ nikkhanitvā ṭhapesi. atha naṁ seṭṭhī rājupaṭṭhānato āgantvā
āha "bhadde chātomhi, atthi kiñcīti. sā vijjamānaṁ "natthīti
avatvā "sāmi ekā taṇḍulanāḷī atthīti āha. "kahaṁ sāti.
"corabhayena me nikhanitvā ṭhapitāti. "tenahi naṁ uddharitvā kiñci
pacāhīti. "sace yāguṁ pacissāmi, dve vāre bhavissati: sace bhattaṁ
pacissāmi, ekavārameva bhavissati; kiṁ pacāmi sāmīti. "amhākaṁ
añño paccayo natthi, bhattaṁ bhuñjitvāva marissāma, bhattameva
pacāhīti. sā bhattaṁ pacitvā pañca koṭṭhāse katvā seṭṭhino
bhattakoṭṭhāsaṁ vaḍḍhetvā purato ṭhapesi. tasmiṁ khaṇe gandhamādana-
pabbate eko paccekabuddho samāpattito vuṭṭhahi. antosamāpattiyaṁ
kira samāpattiphalena jighacchā na bādhati, samāpattivuṭṭhitānaṁ pana
balavatī hutvā udarapaṭalaṁ ḍahantī viya uppajjati; tasmā te
labhanaṭṭhānaṁ oloketvā gacchanti. taṁ divasañca tesaṁ dānaṁ datvā
senāpatiṭṭhānādīsu aññataraṁ sampattiṁ labhanti; tasmā sopi dibbena
cakkhunā olokento "sakalajambudīpe chātakabhayaṁ uppannaṁ,
seṭṭhigehe ca pañcannaṁ janānaṁ nāḷikodanova pakko; saddhā nu kho

footnote: 1. sī. bhittipādāyeva. yu. bhittipādesu.

page number: 032

ete sakkhissanti vā mama saṅgahaṁ kātunti tesaṁ saddhabhāvañca saṅgahaṁ
kātuṁ samatthabhāvañca disvā pattacīvaramādāya gantvā seṭṭhissa
purato dvāre ṭhitameva attānaṁ dassesi. so taṁ disvāva
pasannacitto "pubbepi mayā dānassa adinnattā evarūpaṁ chātakaṁ
diṭṭhaṁ, idaṁ kho pana bhattaṁ maṁ ekadivasaññeva rakkheyya, ayyassa pana
dinnaṁ anekāsu kappakoṭīsu mama 1- hitāvahaṁ bhavissatīti taṁ bhattapātiṁ
apanetvā paccekabuddhaṁ upasaṅkamitvā pañcapatiṭṭhitena vanditvā
gehaṁ pavesetvā āsane nisinnassa pāde dhovitvā suvaṇṇapīṭhe
ṭhapetvā taṁ bhattapātiṁ ādāya paccekabuddhassa patte okiri.
upaḍḍhāvasese bhatte [2]- paccekabuddho hatthena pattaṁ pidahi.
atha naṁ "bhante ekāya taṇḍulanāḷiyā pañcannaṁ janānaṁ pakkaodanassa
ayaṁ eko koṭṭhāso, imaṁ dvidhā kātuṁ na sakkā, mā mayhaṁ idha
loke saṅgahaṁ karotha, niravasesaṁ dātukāmomhīti vatvā sabbaṁ bhattamadāsi,
datvā ca pana patthanaṁ ṭhapesi "mā bhante puna nibbattaṭṭhāne
evarūpaṁ chātakabhayaṁ addasaṁ, ito paṭṭhāya sakalajambudīpavāsīnaṁ
vījabhattaṁ dātuṁ samattho bhaveyyaṁ, sahatthena kammaṁ katvā jīvitaṁ
na kappeyyaṁ, aḍḍhaterasakoṭṭhasatāni sodhāpetvā sīsaṁ nahāyitvā
tesaṁ dvāre nisīditvā uddhaṁ olokitakkhaṇeyeva me rattasālidhārā
patitvā sabbakoṭṭhe pūreyyuṁ, nibbattanibbattaṭṭhāne ca me
ayameva bhariyā, ayameva putto, ayameva suṇisā, ayameva dāso

footnote: 1. yu. "mamāti natthi, 2. sī. yu. etthantare "dinneti dissati.

page number: 033

hotūti. bhariyāpissa "mama sāmike jighacchāya pīḷiyamāne, na sakkā
mayā bhuñjitunti cintetvā attano koṭṭhāsaṁ paccekabuddhassa
datvā patthanaṁ ṭhapesi "bhante ito paṭṭhāya nibbattaṭṭhāne evarūpaṁ
chātakabhayaṁ na passeyyaṁ, bhattathālikaṁ 1- purato katvā sakalajambudīpavāsīnaṁ
bhattaṁ dentiyāpi ca me, yāva na uṭṭhahāmi; tāva gahitaggahitaṭṭhānaṁ
pūritameva hotu, ayameva sāmiko, ayameva putto, ayameva suṇisā,
ayameva dāso hotūti. puttopissa attano koṭṭhāsaṁ paccekabuddhassa
datvā patthanaṁ ṭhapesi "ito paṭṭhāya evarūpaṁ chātakabhayaṁ na passeyyaṁ,
ekañca me sahassatthavikaṁ gahetvā sakalajambudīpavāsīnaṁ kahāpaṇaṁ
dentassāpi, ayaṁ thavikā paripuṇṇā va hotu, imeyeva me mātāpitaro
hontu, ayaṁ bhariyā, ayaṁ dāsoti. suṇisāpissa attano koṭṭhāsaṁ
paccekabuddhassa datvā patthanaṁ ṭhapesi "ito paṭṭhāya evarūpaṁ
chātakabhayaṁ na passeyyaṁ, ekañca me dhaññapiṭakaṁ purato ṭhapetvā
sakalajambudīpavāsīnaṁ vījabhattaṁ dentiyāpi, khīṇabhāvo mā paññāyittha,
imeyeva sassusassurā hontu, ayameva sāmiko, ayameva dāsoti.
dāsopissa attano koṭṭhāsaṁ paccekabuddhassa datvā patthanaṁ ṭhapesi
"ito paṭṭhāya evarūpaṁ chātakabhayaṁ na passeyyaṁ, sabbe ime sāmikā
hontu, kasantassa ca me, `ito tisso eto tisso majjhe ekāti
dāruambaṇamattā satta sitāyo gacchantūti. so taṁ divasaṁ senāpatiṭṭhānaṁ
paṭṭhetvā laddhuṁ samatthova, sāmikesu pana sinehena "imeyeva me

footnote: 1. sī. yu. āḷhakathālikaṁ.

page number: 034

sāmikā hontūti patthanaṁ ṭhapesi. paccekabuddho sabbesaṁpi vacanāvasāne
"evaṁ hotūti vatvā paccekabuddhagāthāhi anumodanaṁ katvā "mayā
imesaṁ cittaṁ pasādetuṁ vaṭṭatīti cintetvā "yāva gandhamādanapabbatā
ime janā maṁ passantūti adhiṭṭhahitvā pakkāmi. tepi olokentāva
aṭṭhaṁsu. so gantvā taṁ bhattaṁ pañcahi paccekabuddhasatehi saddhiṁ
saṁvibhaji. taṁ tassānubhāvena sabbesaṁ pahosi. tepi olokentāva
aṭṭhaṁsu. atikkante pana majjhantike, seṭṭhibhariyā ukkhaliṁ dhovitvā
pidahitvā ṭhapesi. seṭṭhīpi jighacchāya pīḷito nipajjitvā niddaṁ
okkami. so sāyaṇhasamaye pabujjhitvā bhariyaṁ āha "bhadde ativiya
chātomhi, atthi nu kho ukkhaliyā tale jhāmakasitthānīti. sā dhovitvā
ukkhaliyā ṭhapitabhāvaṁ jānantīpi "natthīti avatvā "ukkhaliṁ vivaritvā
ācikkhissāmīti uṭṭhāya ukkhaliyā mūlaṁ gantvā ukkhaliṁ vivari.
tāvadeva sumanamakulasadisavaṇṇassa bhattassa pūrā ukkhali pidhānaṁ
ukkhipitvā aṭṭhāsi. sā taṁ disvā pītiyā phuṭṭhasarīrā seṭṭhiṁ
āha "uṭṭhehi sāmi, ahaṁ ukkhaliṁ dhovitvā pidahiṁ, sā panesā
sumanamakulasadisavaṇṇassa bhattassa pūrā, puññāni nāma kattabbarūpāni,
dānaṁ nāma dātabbayuttakaṁ; uṭṭhehi sāmi, bhuñjassūti. sā dvinnaṁ
pitāputtānaṁ bhattaṁ adāsi. tesu bhuñjitvā uṭṭhitesu suṇisāya saddhiṁ
nisīditvā bhuñjitvā puṇṇassa bhattaṁ adāsi. gahitaggahitaṭṭhānaṁ
na khīyati. kaṭacchunā sakiṁ gahitaṭṭhānameva paññāyati. taṁ divasameva
koṭṭhādayo pubbe pūritaniyāmeneva puna pūriṁsu. "seṭṭhissa gehe

page number: 035

bhattaṁ uppannaṁ, vījabhattehi atthikā āgantvā gaṇhantūti nagare
ghosanaṁ kāresi. manussā tassa gehato vījabhattaṁ gaṇhiṁsu.
sakalajambudīpavāsinopi taṁ nissāya jīvitaṁ labhiṁsuyeva.
so tato cuto devaloke nibbattitvā devamanussesu saṁsaranto
imasmiṁ buddhuppāde bhaddiyanagare seṭṭhikule nibbatti. bhariyāpissa
mahābhogakule nibbattitvā vayappattā tasseva gehaṁ agamāsi. tassa
pubbakammaṁ nissāya pacchāgehe vuttappakārā meṇḍakā uṭṭhahiṁsu.
puttopi nesaṁ puttova, suṇisā suṇisāva, dāso dāsova ahosi.
athekadivasaṁ seṭṭhī attano puññaṁ vīmaṁsitukāmo aḍḍhaterasāni
koṭṭhasatāni 1- sodhāpetvā sīsaṁ nahāto dvāre nisīditvā uddhaṁ
ullokesi. sabbānipi vuttappakārānaṁ rattasālīnaṁ pūriṁsu. so
sesānaṁpi puññāni vīmaṁsitukāmo bhariyañca puttādayo ca "tumhākaṁpi
puññāni vīmaṁsathāti āha. athassa bhariyā sabbālaṅkārehi 2-
alaṅkaritvā, mahājanassa passantasseva, taṇḍule mināpetvā
tehi bhattaṁ pacāpetvā dvārakoṭṭhake paññattāsane nisīditvā
suvaṇṇakaṭacchuṁ ādāya "bhattena atthikā āgacchantūti ghosāpetvā
āgatāgatānaṁ gahitabhājanāni 3- pūretvā adāsi. sakaladivasampi dentiyā
kaṭacchunā gahitaṭṭhānameva paññāyi. tassā pana purimabuddhānaṁpi
bhikkhusaṅghassa vāmahatthena ukkhaliṁ dakkhiṇahatthena kaṭacchuṁ gahetvā
evameva patte pūretvā bhattassa dinnattā vāmahatthatalaṁ pūretvā

footnote: 1. sī. yu. koṭṭhāgārāni. 2. sī. yu. sabbālaṅkāraṁ.
footnote: 3. ma. sī. yu. upanītabhājanāni.

page number: 036

padumalakkhaṇaṁ nibbatti, dakkhiṇahatthatalaṁ pūretvā candalakkhaṇaṁ nibbatti.
yasmā pana dhamakarakaṁ ādāya bhikkhusaṅghassa udakaṁ parissāvetvā
dadamānā aparāparaṁ vicari; tenassā dakkhiṇapādatalaṁ pūretvā
candalakkhaṇaṁ nibbatti, vāmapādatalaṁ pūretvā padumalakkhaṇaṁ nibbatti.
tassā 1- iminā kāraṇena "candapadumāti nāmaṁ kariṁsu. puttopissa sīsaṁ
nahāto sahassatthavikaṁ ādāya "kahāpaṇehi atthikā āgacchantūti
vatvā āgatāgatānaṁ gahitabhājanāni pūretvā adāsi. thavikāya
kahāpaṇasahassaṁ ahosiyeva. suṇisāpissa sabbālaṅkārehi alaṅkaritvā
vīhipiṭakaṁ ādāya ākāsaṅgaṇe nisinnā "vījabhattena atthikā
āgacchantūti vatvā āgatāgatānaṁ gahitabhājanāni pūretvā adāsi.
piṭakaṁ yathāpūritameva ahosi. dāsopissa sabbālaṅkārehi alaṅkaritvā 2-
suvaṇṇayuge suvaṇṇayottehi goṇe yojetvā suvaṇṇapatodayaṭṭhiṁ
ādāya goṇānaṁ gandhapañcaṅgulikāni datvā visāṇesu suvaṇṇakosake
paṭimuñcitvā khettaṁ gantvā pājesi. "ito tisso eto tisso
majjhe ekāti satta sitā bhijjitvā agamaṁsu. jambudīpavāsino
bhattavījahiraññasuvaṇṇādīsu yathārucitaṁ seṭṭhigehatoyeva gaṇhiṁsu.
evaṁ mahānubhāvo seṭṭhī "satthā kira āgatoti sutvā "satthu
paccuggamanaṁ karissāmīti nikkhamanto antarāmagge titthiye disvā,
tehi "kasmā tvaṁ gahapati kiriyavādo samāno akiriyavādassa
samaṇassa gotamassa santikaṁ gacchasīti nivāriyamānopi tesaṁ vacanaṁ

footnote: 1. sī. yu. tasmā. 2. pamādalikhitaṁ maññe. idha `sīsaṁ nahātoti likhitabbaṁ.

page number: 037

anādayitvāva gantvā satthāraṁ vanditvā ekamantaṁ nisīdi. athassa
satthā anupubbīkathaṁ kathesi. so desanāvasāne sotāpattiphalaṁ patvā
satthu titthiyehi avaṇṇaṁ vatvā attano nivāritabhāvaṁ ārocesi.
atha naṁ satthā "gahapati ime sattā nāma mahantaṁpi attano dosaṁ
na passanti, avijjamānaṁpi paresaṁ dosaṁ vijjamānakaṁ katvā tattha
tattha bhusaṁ viya opunantīti vatvā imaṁ gāthamāha
"sudassaṁ vajjamaññesaṁ, attano pana duddasaṁ;
paresaṁ hi so vajjāni opunāti yathā bhusaṁ,
attano pana chādeti kaliṁva kitavā saṭhoti.
tattha "sudassanti; parassa aṇumattaṁpi vajjaṁ khalitaṁ sudassaṁ
sukheneva passituṁ sakkā, attano pana atimahantaṁpi duddasaṁ. paresaṁ hīti:
teneva kāraṇena so puggalo saṅghamajjhādīsu paresaṁ vajjāni
uccaṭṭhāne ṭhatvā bhusaṁ opunanto viya opunāti. kaliṁva kitavā
saṭhoti ettha sakuṇesu aparajjhanavasena attabhāvo kali nāma,
sākhābhaṅgādikaṁ paṭicchādanaṁ kitavā nāma, sākuṇiko saṭho nāma.
yathā sakuṇaluddako sakuṇe gahetvā māretukāmo kitavāya attabhāvaṁ
paṭicchādeti; evaṁ attano vajjaṁ chādetīti attho.
desanāvasāne bahū sotāpattiphalādīni pāpuṇiṁsūti.
meṇḍakaseṭṭhivatthu
-----------

page number: 038

11. ujjhānasaññittheravatthu. (191)
"paravajjānupassissāti imaṁ dhammadesanaṁ satthā jetavane viharanto
ujjhānasaññiṁ nāmekaṁ theraṁ ārabbha kathesi.
so kira "ayaṁ evaṁ nivāseti, evaṁ pārupatīti bhikkhūnaṁ
antarameva 1- gavesanto vicarati. bhikkhū "asuko nāma bhante thero
evaṁ karotīti satthu ārocesuṁ. satthā "bhikkhave vattasīse ṭhatvā
evaṁ ovadanto ananuvādo, 2- yo pana ujjhānasaññitāya paresaṁ
antaraṁ pariyesamāno evaṁ vatvā vicarati; tassa jhānādīsu ekopi
viseso nuppajjati, kevalaṁ āsavāyeva vaḍḍhantīti vatvā imaṁ gāthamāha
"paravajjānupassissa niccaṁ ujjhānasaññino
āsavā tassa vaḍḍhanti ārā so āsavakkhayāti.
tattha "ujjhānasaññinoti: "evaṁ nivāsetabbaṁ, evaṁ
pārupitabbanti paresaṁ antaraṁ gavesitāya 3- ujjhānabahulassa puggalassa
jhānādīsu ekadhammopi na vaḍḍhiti, athajo āsavā vaḍḍhanti; tena
kāraṇena so arahattasaṅkhātā āsavakkhayā ārā dūratova hoti.
desanāvasāne bahū sotāpattiphalādīni pāpuṇiṁsūti.
ujjhānasaññittheravatthu.
---------

footnote: 1. sī. yu. randhameva. 2. "ananuvajjoti yuttataraṁ. 3. sī. yu. randhagavesitāyu.

page number: 039

12. subhaddavatthu. (192)
"ākāseva padaṁ natthīti imaṁ dhammadesanaṁ satthā kusinārāyaṁ
upavattane mallānaṁ sālavane parinibbānamañcake nipanno subhaddaṁ
paribbājakaṁ ārabbha kathesi.
so kira atīte, kaniṭṭhabhātari ekasmiṁ sasse navakkhattuṁ
aggadānaṁ dente, dātuṁ anicchanto osakkitvā avasāne adāsi.
tasmā paṭhamabodhiyaṁpi majjhimabodhiyaṁpi satthāraṁ daṭṭhuṁ nālattha,
pacchimabodhiyaṁ pana satthu parinibbānakāle "ahaṁ tīsu pañhesu
attano kaṅkhaṁ mahallake paribbājake pucchitvā samaṇaṁ gotamaṁ
`daharoti saññāya na pucchiṁ, tassa cadāni parinibbānakālo, pacchā
me samaṇassa gotamassa apuṭṭhakāraṇā vippaṭisāro uppajjeyyāti
satthāraṁ upasaṅkamitvā ānandattherena nivāriyamānopi satthārā
okāsaṁ katvā "ānanda mā subhaddaṁ nivārayi, pucchatu maṁ pañhanti
vuttattā antosāṇiṁ pavisitvā heṭṭhā mañcake 1- nisinno "bho samaṇa 2-
kinnu kho ākāse padaṁ atthi, ito bahiddhā samaṇo nāma
atthi, saṅkhārā sassatā nāma atthīti ime pañhe pucchi. athassa
satthā tesaṁ abhāvaṁ ācikkhanto imāhi gāthāhi dhammaṁ desesi
"ākāseva padaṁ natthi, samaṇo natthi bāhiro;
papañcābhiratā pajā, nippapañcā tathāgatā.

footnote: 1. "mañcassa pādapasseti yuttataraṁ. 2. "gotamāti padena bhavitabbaṁ.

page number: 040

ākāseva padaṁ natthi, samaṇo natthi bāhiro 1-,
saṅkhārā sassatā natthi, natthi buddhānamiñjitanti.
tattha "padanti: imasmiṁ ākāse vaṇṇasaṇṭhānavasena 2-
"evarūpanti paññāpetabbaṁ kassaci padaṁ nāma natthi. bāhiroti:
mama sāsanato bahiddhā maggaphalaṭṭho samaṇo nāma natthi. pajāti:
ayaṁ sattalokasaṅkhātā pajā taṇhādīsu papañcesuyeva abhiratā.
nippapañcāti: bodhimūleyeva pana sabbapapañcānaṁ samucchinnattā
nippapañcā tathāgatā. saṅkhārāti: pañcakkhandhā, tesu eko sassato
nāma natthi. iñjitanti: buddhānaṁ pana, taṇhāmānadiṭṭhiiñjitesu
yena "saṅkhārā sassatāti gaṇheyyuṁ; taṁ ekaṁ iñjitaṁpi
natthīti attho.
desanāvasāne subhaddo anāgāmiphale patiṭṭhahi. sampattaparisāyapi
sātthikā dhammadesanā ahosīti.
subhaddavatthu.
malavaggavaṇṇanāniṭṭhitā.
aṭṭhārasamo vaggo.
-----------

footnote: 1. sī. yu. bāhire. 2. pamādalikhitena bhavitabbaṁ.

page number: 041

19. dhammaṭṭhavaggavaṇṇanā
-------------
1. vinicchayamahāmattavatthu. (193)
"na tena hoti dhammaṭṭhoti imaṁ dhammadesanaṁ satthā jetavane
viharanto vinicchayamahāmatte ārabbha kathesi.
ekadivasaṁ hi bhikkhū sāvatthiyā uttaradvāragāme piṇḍāya
caritvā piṇḍapātapaṭikkantā nagaramajjhena vihāraṁ āgacchanti.
tasmiṁ khaṇe mahāmegho uṭṭhāya pāvassi. te sammukhagataṁ vinicchayasālaṁ
pavisitvā vinicchayamahāmatte lañcaṁ gahetvā sāmike assāmike
karonte disvā "aho ime adhammikā, mayaṁ pana `ime dhammena
vinicchayaṁ karontīti saññino ahumhāti cintetvā, vasse vigate,
vihāraṁ gantvā 1- satthāraṁ vanditvā ekamantaṁ nisinnā tamatthaṁ
ārocesuṁ. satthā "na bhikkhave chandādivasikā hutvā sāhasena atthaṁ
vinicchinantā dhammaṭṭhā nāma honti, aparādhaṁ pana anuvijjhitvā
aparādhānurūpaṁ asāhasena vinicchayaṁ karontā eva dhammaṭṭhā nāma
hontīti vatvā imā gāthā abhāsi
"na tena hoti dhammaṭṭho, yenatthaṁ sahasā naye;
yo ca atthaṁ anatthañca ubho niccheyya paṇḍito
asāhasena dhammena samena nayatī pare,
dhammassa gutto medhāvī `dhammaṭṭhoti pavuccatīti.

footnote: 1. heṭṭhā "āgacchantīti padena na sameti.

page number: 042

tattha "tenāti: ettakeneva kāraṇena. dhammaṭṭhoti: rājūhi
attanā kattabbe vinicchayadhamme ṭhito dhammaṭṭho nāma na hoti.
yenāti: yena kāraṇena. atthanti: otiṇṇaṁ vinicchitabbaṁ atthaṁ.
sahasā nayeti: chandādīsu patiṭṭhito sāhasena musāvādena viniccheyya.
yo hi chande patiṭṭhāya attano ñātiṁ vā mittaṁ vā musāvādaṁ
vatvā assāmikameva sāmikaṁ karoti, dose patiṭṭhāya attano verinaṁ
musā vatvā sāmikameva assāmikaṁ karoti, mohe patiṭṭhāya lañcaṁ
gahetvā vinicchayakāle aññāvihito viya ito cito ca olokento
musā vatvā "iminā jitaṁ, ayaṁ parājitoti paraṁ nīharati, bhaye
patiṭṭhāya kassacideva issarajātikassa parājayaṁ pāpuṇantassāpi jayaṁ
āropesi; ayaṁ sāhasena atthaṁ neti nāma. so dhammaṭṭho nāma
na hotīti attho. yo ca atthaṁ anatthañcāti: bhūtañca abhūtañca
kāraṇaṁ. ubho niccheyyāti: yo pana paṇḍito ubho atthānatthe
vinicchinitvā vadati. asāhasenāti: amusāvādena. dhammenāti:
vinicchayadhammena, na chandādivasena. samenāti: aparādhānurūpeneva
pare nayati jayaṁ vā parājayaṁ vā pāpeti. dhammassa guttoti: so
dhammagutto dhammarakkhito dhammojapaññāya samannāgato medhāvī
vinicchayadhamme ṭhitattā `dhammaṭṭhoti pavuccatīti attho.
desanāvasāne bahū sotāpattiphalādīni pāpuṇiṁsūti.
vinicchayamahāmattavatthu.
----------

page number: 043

2. chabbaggiyavatthu. (194)
"na tena paṇḍito hotīti imaṁ dhammadesanaṁ satthā jetavane
viharanto chabbaggiye bhikkhū ārabbha kathesi.
te kira vihārepi gāmepi bhattaggaṁ ākulaṁ karontā vicaranti.
athekadivasaṁ gāme bhattakiccaṁ katvā āgate dahare ca sāmaṇere ca
bhikkhū pucchiṁsu "kīdisaṁ āvuso bhattagganti. "bhante mā pucchittha,
chabbaggiyā `mayameva byattā mayaṁ paṇḍitā ime paharitvā sīse
kacavaraṁ ākiritvā nīharissāmāti vatvā amhe piṭṭhiyaṁ gahetvā
kacavaraṁ okirantā bhattaggaṁ ākulaṁ kariṁsūti. bhikkhū satthu santikaṁ
gantvā tamatthaṁ ārocesuṁ. satthā "nāhaṁ bhikkhave bahuṁ bhāsitvā
pare viheṭhayamānaṁ `paṇḍitoti vadāmi, kheminaṁ pana averaṁ abhayameva
paṇḍitaṁ vadāmīti vatvā imaṁ gāthamāha
"na tena paṇḍito hoti, yāvatā bahu bhāsati;
khemī averī abhayo `paṇḍitoti pavuccatīti.
tattha "yāvatāti: yattakena kāraṇena saṅghamajjhādīsu bahuṁ
katheti, na tena paṇḍito nāma hoti; yo pana sayaṁ khemī pañcannaṁ
verānaṁ abhāvena averī nibbhayo, taṁ 1- āgamma mahājanassa bhayaṁ
na hoti; so paṇḍito nāmāti atthoti.
desanāvasāne bahū sotāpattiphalādīni pāpuṇiṁsūti.
chabbaggiyavatthu.
------

footnote: 1. ma. sī. yu. yaṁ vā.

page number: 044

3. ekudānattheravatthu. (195)
"na tāvatā dhammadharoti imaṁ dhammadesanaṁ satthā jetavane
viharanto ekudānattherannāma khīṇāsavaṁ ārabbha kathesi.
so kira ekakova ekasmiṁ vanasaṇḍe viharati. ekamevassa
udānaṁ paguṇaṁ
"adhicetaso appamajjato
munino monapathesu sikkhato
sokā na bhavanti tādino
upasantassa sadā satīmatoti.
so kira uposathadivase sayameva dhammassavanaṁ ghosetvā imaṁ
gāthaṁ vadati. paṭhavīudriyanasaddo viya devatānaṁ sādhukārasaddo hoti.
athekasmiṁ uposathadivase pañcapañcasataparivārā dve tepiṭakā bhikkhū
tassa vasanaṭṭhānaṁ agamaṁsu. so te disvāva tuṭṭhamānaso "sādhu
vo kataṁ idhāgacchantehi, ajja mayaṁ tumhākaṁ santike dhammaṁ
suṇissāmāti āha. "atthi pana āvuso idha dhammaṁ sotāroti. "atthi
bhante, ayaṁ vanasaṇḍo dhammassavanadivase devatānaṁ sādhukārasaddena
ekaninnādo hotīti. tesu eko tepiṭakatthero dhammaṁ osāresi,
eko kathesi. ekadevatāpi sādhukāraṁ na adāsi. te āhaṁsu "tvaṁ
āvuso `dhammassavanadivase imasmiṁ vanasaṇḍe devatā mahantena
saddena sādhukāraṁ dentīti vadesi, kinnāmetanti. "bhante aññesu

page number: 045

divasesu evaṁ hoti, ajja pana na jānāmi `kimetanti, "tenahi
āvuso tvaṁ tāva dhammaṁ kathehīti. so vījaniṁ gahetvā āsane
nisinno tameva gāthaṁ vadesi. devatā mahantena saddena sādhukāramakaṁsu.
atha nesaṁ parivārabhikkhū ujjhāyiṁsu "imasmiṁ vanasaṇḍe devatā
mukholokanena sādhukāraṁ dadanti, tepiṭakabhikkhūsu ettakaṁ bhaṇantesupi,
kiñci pasaṁsanamattaṁpi avatvā, ekena mahallakattherena ekagāthāya
kathitāya, mahāsaddena sādhukāraṁ dadantīti. te vihāraṁpi gantvā satthu
tamatthaṁ ārocesuṁ. satthā "nāhaṁ bhikkhave, yo bahuṁ uggaṇhāti vā
bhāsati vā, taṁ `dhammadharoti vadāmi; yo pana ekaṁpi gāthaṁ uggaṇhitvā
saccāni paṭivijjhati, ayaṁ dhammadharo nāmāti vatvā imaṁ gāthamāha
"na tāvatā dhammadharo, yāvatā bahu bhāsati;
yo ca appaṁpi sutvāna dhammaṁ kāyena passati,
sa ve dhammadharo hoti, yo dhammaṁ nappamajjatīti.
tattha "yāvatāti: yattakena uggahaṇa dhāraṇa vācanādinā
kāraṇena bahuṁ bhāsati, tāvatā tattakena dhammadharo na hoti,
vaṁsānurakkhako paveṇipālako nāma hoti. appaṁpīti: yo pana
appamattakaṁpi sutvā dhammamanvāya atthamanvāya dhammānudhammapaṭipanno
hutvā nāmakāyena dukkhādīni parijānanto catusaccadhammaṁ
passati, sa ve dhammadharo hoti. yo dhammaṁ nappamajjatīti: yopi
āraddhaviriyo hutvā "ajja ajjevāti paṭivedhaṁ ākaṅkhanto dhammaṁ

page number: 046

nappamajjati, ayaṁpi dhammadharoyevāti attho.
desanāvasāne bahū sotāpattiphalādīni pāpuṇiṁsūti.
ekudānattheravatthu.
---------
4. lakuṇṭakabhaddiyattheravatthu. (196)
"na tena thero hotīti imaṁ dhammadesanaṁ satthā jetavane
viharanto lakuṇṭakabhaddiyattheraṁ ārabbha kathesi.
ekadivasañhi, tasmiṁ there satthu upaṭṭhānaṁ gantvā pakkantamatte,
tiṁsamattā āraññakā bhikkhū taṁ passantāyeva āgantvā satthāraṁ
vanditvā nisīdiṁsu. satthā tesaṁ arahattupanissayaṁ disvā imaṁ pañhaṁ
pucchi "ito gataṁ ekaṁ theraṁ passathāti. "na passāma bhanteti.
"nanu diṭṭho soti. 1- "ekaṁ bhante sāmaṇeraṁ passimhāti. "na so
bhikkhave sāmaṇero, thero esoti. "ativiya khuddako bhanteti.
"nāhaṁ bhikkhave mahallakabhāvena therāsane nisinnamattakena `theroti
vadāmi, yo pana saccāni paṭivijjhitvā mahājanassa ahiṁsakabhāve
ṭhito, ayaṁ thero nāmāti vatvā imā gāthā abhāsi
"na tena thero [2]- hoti, yenassa palitaṁ siro,
paripakko vayo tassa, `moghajiṇṇoti vuccati;

footnote: 1. sī. yu. diṭṭho voti. [2] ma. etthantare "soti atthi.

page number: 047

"yamhi saccañca dhammo ca ahiṁsā saññamo damo,
sa ve vantamalo dhīro, so `theroti pavuccatīti.
tattha "paripakkoti: pariṇato 1- vuḍḍhabhāvaṁ pattoti attho.
moghajiṇṇoti: anto therakaraṇānaṁ dhammānaṁ abhāvena tucchajiṇṇo
nāma. saccañcāti: yamhi pana puggale soḷasahākārehi paṭividdhattā
catubbidhasaccaṁ ñāṇena sacchikatattā navavidho lokuttaradhammo ca
atthi. ahiṁsāti ahiṁsanabhāvena 2- desanāmattametaṁ. yamhi pana catubbidhāpi
appamaññābhāvanā atthīti attho. saññamo damoti: sīlañceva
indriyasaṁvaro ca. vantamaloti: maggañāṇena nīhatamalo. dhīroti:
dhitisampanno. theroti: so imehi thirabhāvakaraṇehi samannāgatattā
`theroti pavuccatīti attho.
desanāvasāne te bhikkhū arahatte patiṭṭhahiṁsūti.
lakuṇṭakabhaddiyattheravatthu.
-----------
5. sambahulabhikkhuvatthu. (197)
"na vākkaraṇamattenāti imaṁ dhammadesanaṁ satthā jetavane
viharanto sambahule bhikkhū ārabbha kathesi.
ekasmiṁ hi samaye dahare ca sāmaṇere ca attano

footnote: 1. sī. yu. parijiṇṇavuḍḍhibhāvapatto. 2. atirekapadaṁ viya khāyati.
footnote: atha vā "ahiṁsanabhāvoti bhavitabbaṁ.

page number: 048

dhammācariyānaṁyeva cīvararajanādīni veyyāvaccāni karonte disvā ekacce
therā cintayiṁsu "mayaṁpi byañjanasamaye kusalā, amhākameva kiñci
natthi; yannūna mayaṁ satthāraṁ upasaṅkamitvā evaṁ vadeyyāma `bhante
mayaṁ byañjanasamaye kusalā, `aññesaṁ santike dhammaṁ uggaṇhitvāpi
imesaṁ santike asodhetvā mā sajjhāyitthāti daharasāmaṇere
āṇāpethāti, evaṁ hi amhākaṁ lābhasakkāro vaḍḍhissatīti. te
satthāraṁ upasaṅkamitvā tathā vadiṁsu. satthā tesaṁ vacanaṁ sutvā
"imasmiṁ sāsane paveṇivaseneva evaṁ vattuṁ labhati, ime pana
lābhasakkāranissitāti 1- ñatvā "ahaṁ tumhe vākkaraṇamattena
"sādhurūpāti na vadāmi, yassa panete issādayo dhammā arahattamaggena
samucchinnā, esoeva sādhurūpoti vatvā imā gāthā abhāsi
"na vākkaraṇamattena vaṇṇapokkharatāya vā
sādhurūpo naro hoti issukī maccharī saṭho,
yassa cetaṁ samucchinnaṁ mūlaghacchaṁ samūhataṁ,
sa vantadoso medhāvī sādhurūpoti vuccatīti.
tattha "na vākkaraṇamattenāti: vacīkaraṇamattena lakkhaṇa-
sampannavacanamattena. vaṇṇapokkharatāya vāti: sarīravaṇṇasampanna-
manāpabhāvena. naroti: ettakeneva kāraṇena paralābhādīsu issāmanako
pañcavidhena maccherena samannāgato kerāṭikapakkhabhajanena saṭho naro
sādhurūpo nāma na hoti. yassa cetanti: yassa ca puggalassa etaṁ

footnote: 1. sī. yu. lābhasannisitā.

page number: 049

issādidosajātaṁ arahattamaggañāṇena samucchinnaṁ mūlaghātaṁ katvā
samūhataṁ, so vantadoso dhammojapaññāya samannāgato `sādhurūpoti
vuccatīti attho.
desanāvasāne bahū sotāpattiphalādīni pāpuṇiṁsūti.
sambahulabhikkhuvatthu.
--------
6. hatthakavatthu. (198)
"na muṇḍakena samaṇoti imaṁ dhammadesanaṁ satthā sāvatthiyaṁ viharanto
hatthakaṁ ārabbha kathesi.
so kira vādakkhitto "tumhe asukavelāya asukaṭṭhānaṁ nāma
gaccheyyātha, 1- vādaṁ karissāmāti vatvā puretarameva tattha
gantvā "passatha, titthiyā mama bhayena na āgatā, eseva nesaṁ
parājayotiādīni vatvā vādakkhitto aññenaññaṁ paṭicaranto vicarati.
satthā "hatthako kira evaṁ karotīti sutvā taṁ pakkosāpetvā "saccaṁ
kira tvaṁ hatthaka evaṁ karosīti pucchitvā, "saccanti vutte, "kasmā
evaṁ karosi? evarūpaṁ hi musāvādaṁ karonto sīsamuṇḍanādimatteneva 2-
samaṇo nāma na hoti; yo pana aṇūni vā thūlāni vā pāpāni
sametvā ṭhito, ayameva samaṇoti vatvā imā gāthā abhāsi

footnote: 1. ma. sī. yu. āgaccheyyātha. 2. sī. yu. sīsamuṇḍanādinā vicaraṇamattena.

page number: 050

"na muṇḍakena samaṇo abbato alikaṁ bhaṇaṁ,
icchālobhasamāpanno samaṇo kiṁ bhavissati:
yo ca sameti pāpāni aṇuṁthūlāni sabbaso,
samitattā hi pāpānaṁ `samaṇoti pavuccatīti.
tattha "muṇḍakenāti: sīsamuṇḍamattena. abbatoti: sīlavatena ca
dhutaṅgavatena ca virahito. alikaṁ bhaṇanti: musāvādaṁ bhaṇanto appattesu
ārammaṇesu icchāya pattesu ca lobhena samannāgato samaṇo nāma
kiṁ bhavissati. sametīti: yo ca parittāni vā mahantāni vā pāpāni
vūpasameti, so tesaṁ samitattā `samaṇoti pavuccatīti attho.
desanāvasāne bahū sotāpattiphalādīni pāpuṇiṁsūti.
hatthakavatthu.
-----
7. aññatarabrāhmaṇavatthu. (199)
"na tena bhikkhu so hotīti imaṁ dhammadesanaṁ satthā jetavane
viharanto aññataraṁ brāhmaṇaṁ ārabbha kathesi.
so kira bāhirasamaye pabbajitvā bhikkhaṁ caranto cintesi "samaṇo
gotamo attano sāvake bhikkhāya carante `bhikkhūti vadati, maṁpi `bhikkhūti
vattuṁ vaṭṭatīti. so satthāraṁ upasaṅkamitvā "bho gotama ahaṁpi bhikkhaṁ
caritvā jīvāmi, maṁpi `bhikkhūti vadehīti āha. atha naṁ satthā "nāhaṁ

page number: 051

brāhmaṇa bhikkhanamattena `bhikkhūti vadāmi, na hi visaṁ dhammaṁ samādāya
vattanto bhikkhu nāma hoti; yo pana sabbasaṅkhāre saṅkhāya carati,
so bhikkhu nāmāti vatvā imā gāthā abhāsi
"na tena bhikkhu so hoti yāvatā bhikkhate pare,
visaṁ dhammaṁ samādāya bhikkhu hoti na tāvatā;
yodha puññañca pāpañca vāhetvā 1- brahmacariyavā
saṅkhāya loke carati, sa ve bhikkhūti vuccatīti.
tattha "yāvatāti: yattakena pare bhikkhati, tena bhikkhanamattena
bhikkhu nāma na hoti. visanti: visamaṁ dhammaṁ visagandhaṁ vā kāyakammādikaṁ
dhammaṁ samādāya caranto bhikkhu nāma na hoti. yodhāti: yo idha
sāsane ubhayaṁpetaṁ puññañca pāpañca maggabrahmacariyena vāhetvā
panuditvā brahmacariyavā hoti. saṅkhāyāti: ñāṇena. loketi:
khandhādiloke "ime ajjhattikā khandhā, ime bāhirāti evaṁ
sabbepi dhamme jānitvā carati, so tena ñāṇena kilesānaṁ
bhinnattā `bhikkhūti vuccatīti attho.
desanāvasāne bahū sotāpattiphalādīni pāpuṇiṁsūti.
aññatarabrāhmaṇavatthu.
-----------

footnote: 1. sī. yu. bāhitvā.

page number: 052

8. titthiyavatthu. (200)
"na monenāti imaṁ dhammadesanaṁ satthā jetavane viharanto
titthiye ārabbha kathesi.
te kira bhuttaṭṭhānesu manussānaṁ anumodanaṁ katvā, "khemaṁ
hotu, sukhaṁ hotu, āyu vaḍḍhatu; asukaṭṭhāne nāma kalalaṁ atthi,
asukaṭṭhāne nāma kaṇṭako atthi, evarūpaṁ ṭhānaṁ gantuṁ na
vaṭṭatītiādinā nayena maṅgalaṁ vatvā pakkamanti. bhikkhū pana paṭhamabodhiyaṁ
anumodanādīnaṁ ananuññātakāle bhattagge manussānaṁ anumodanaṁ
akatvāva pakkamanti. manussā "mayaṁ titthiyānaṁ santikā maṅgalaṁ
suṇāma, bhadantā pana tuṇhībhūtāva pakkamantīti ujjhāyiṁsu. bhikkhū
tamatthaṁ satthu ārocesuṁ. satthā "bhikkhave ito paṭṭhāya bhattaggādīsu
yathāsukhaṁ anumodanaṁ karotha, upanisinnakathaṁ kathethāti anujāni. te
tathā kariṁsu. manussā anumodanādīni suṇantā ussāhappattā bhikkhū
nimantetvā sakkāraṁ karontā vicaranti. titthiyā "mayaṁ munino
monaṁ karoma, samaṇassa gotamassa sāvakā bhattaggādīsu mahākathaṁ
kathentā vicarantīti ujjhāyiṁsu. satthā tamatthaṁ sutvā "nāhaṁ
bhikkhave tuṇhībhāvamattena `munīti vadāmi; ekacce hi ajānantā
na kathenti, ekacce avisāradatāya, ekacce `mā no imaṁ atisayatthaṁ
aññe jāniṁsūti maccherena; tasmā na monamattena muni hoti,
pāpavūpasamanena pana muni nāma hotīti vatvā imā gāthā abhāsi

page number: 053

"na monena muni hoti muḷharūpo aviddasu,
yo ca tulaṁva paggayha varamādāya paṇḍito
pāpāni parivajjeti, sa muni, tena so muni;
yo munāti ubho loke, muni tena pavuccatīti.
tattha "na monenāti: kāmaṁ hi moneyyapaṭipadāsaṅkhātena
maggañāṇamonena muni nāma hoti, idha pana tuṇhībhāvaṁ sandhāya
"monenāti vuttaṁ. muḷharūpoti: tuccharūpo. aviddasūti: aviññū.
"evarūpo hi tuṇhībhūtopi muni nāma na hoti; athavā, moneyyamuni
nāma na hoti, tucchasabhāvo pana aññāṇī ca hotīti attho.
yo ca tulaṁva paggayhāti: yathā hi tulaṁ gahetvā ṭhito, atirekañce
hoti, harati, ūnakañce hoti, pakkhipati; evameva yo atirekaṁ
haranto viya pāpaṁ harati parivajjeti ūnakaṁ pakkhipanto viya kusalaṁ
paripūreti; evañca pana karonto sīlasamādhipaññāvimuttivimutti-
ñāṇadassanasaṅkhātaṁ varaṁ uttamameva ādāya pāpāni akusalakammāni
parivajjeti. sa munīti: so muni nāmāti attho. tena so munīti:
"kasmā pana so munīti ce; yaṁ heṭṭhā vuttakāraṇaṁ, tena so
munīti attho. yo munāti ubho loketi: yo puggalo imasmiṁ
khandhādiloke tulaṁ āropetvā minanto viya "ime ajjhattikā
khandhā, ime bāhirātiādinā nayena ime ubho atthe munāti.
muni tena pavuccatīti: tena kāraṇena `munīti pavuccati evāti attho.
desanāvasāne bahū sotāpattiphalādīni pāpuṇiṁsūti.
titthiyavatthu.

page number: 054

9. ariyabālisikavatthu. (201)
"na tena ariyo hotīti imaṁ dhammadesanaṁ satthā jetavane
viharanto ekaṁ ariyaṁ nāma bālisikaṁ ārabbha kathesi.
ekadivasaṁ hi satthā tassa sotāpattimaggassa upanissayaṁ disvā
sāvatthiyā uttaradvāragāme piṇḍāya caritvā bhikkhusaṅghaparivuto
tato āgacchati. tasmiṁ khaṇe so bālisiko balisena macche
gaṇhanto buddhappamukhaṁ bhikkhusaṅghaṁ disvā balisayaṭṭhiṁ chaḍḍetvā
aṭṭhāsi. satthā tassa avidūre ṭhāne nivattitvā ṭhito "tvaṁ
kinnāmo, tvaṁ kiṁnāmoti sārīputtattherādīnaṁ nāmāni pucchi. tepi
"ahaṁ sārīputto, ahaṁ moggallānoti attano attano nāmāni
kathayiṁsu. bālisiko cintesi "satthā sabbesaṁ nāmāni pucchati, mamāpi
nāmaṁ pucchissati maññeti. satthā tassa icchaṁ ñatvā "upāsaka
tvaṁ ko nāmāti 1- pucchitvā, "ahaṁ bhante ariyo nāmāti vutte,
"na upāsaka tādiso pāṇātipātī ariyo nāma hoti, ariyo pana
mahājanassa avihiṁsanabhāve ṭhitoti vatvā imaṁ gāthamāha
"na tena ariyo hoti yena pāṇāni hiṁsati;
ahiṁsā sabbapāṇānaṁ `ariyoti pavuccatīti.
tattha "ahiṁsāti: ahiṁsanena. idaṁ vuttaṁ hoti "yena pāṇāni

footnote: 1. sī. yu. nāmoti.

page number: 055

hiṁsati, na tena kāraṇena ariyo hoti; yo pana sabbapāṇānaṁ
pāṇiādinā ahiṁsanena mettādibhāvanāya patiṭṭhitattā hiṁsato ārā
ṭhito, ayaṁ `ariyoti pavuccatīti attho.
desanāvasāne bālisiko sotāpattiphale patiṭṭhahi. sampattānaṁpi
sātthikā desanā ahosīti.
ariyabālisikavatthu.
------
10. sambahulabhikkhuvatthu. (202)
"na sīlabbatamattenāti imaṁ dhammadesanaṁ satthā jetavane
viharanto sambahule sīlādisampanne bhikkhū ārabbha kathesi.
tesu kira ekaccānaṁ evaṁ ahosi "mayaṁ sampannasīlā, mayaṁ
dhutaṅgadharā, mayaṁ bahussutā, mayaṁ pantasenāsanavāsino, mayaṁ
jhānalābhino, 1- na amhākaṁ arahattaṁ dullabhaṁ, icchitadivaseyeva arahattaṁ
pāpuṇissāmāti. yepi tattha anāgāmino, tesaṁpi etadahosi
"na amhākaṁ idāni arahattaṁ dullabhanti. te sabbepi ekadivasaṁ
satthāraṁ upasaṅkamitvā vanditvā nisinnā "api nukho vo 2- bhikkhave
pabbajitakiccaṁ matthakaṁ pattanti satthārā puṭṭhā evamāhaṁsu "bhante

footnote: 1. sī. yu. jhānābhiññāyālābhino. 2. sī. yu. "voti natthi.

page number: 056

mayaṁ evarūpā ca evarūpā ca; tasmā `icchiticchitakkhaṇeyeva arahattaṁ
pattuṁ samatthamhāti cintetvā viharāmāti. satthā tesaṁ vacanaṁ sutvā
"bhikkhave bhikkhunā nāma parisuddhasīlādimattakena vā anāgāmisukha-
mattakena vā `appakaṁ no bhavadukkhanti daṭṭhuṁ na vaṭṭati, āsavakkhayaṁ
pana appatvā `sukhitomhīti cittaṁ na uppādetabbanti vatvā imā
gāthā abhāsi
"na sīlabbatamattena bāhusaccena vā pana
athavā samādhilābhena vivittasayanena vā
`phusāmi nekkhammasukhaṁ aputhujjanasevitaṁ'
bhikkhu vissāsamāpādi appatto āsavakkhayanti.
tattha "sīlabbatamattenāti: catupārisuddhisīlamattena vā
terasadhutaṅgaguṇamattena vā. bāhusaccena vāti: tiṇṇaṁ piṭakānaṁ
uggahitamattena vā. samādhilābhenāti: aṭṭhasamāpattilābhena vā.
nekkhammasukhanti: anāgāmisukhaṁ. tasmā `anāgāmisukhaṁ phusāmīti
ettakamattena vā. aputhujjanasevitanti: puthujjanehi asevitaṁ
ariyehi sevitameva. bhikkhūti: tesaṁ aññataramālapanto āha.
vissāsamāpādīti: vissāsaṁ na āpajjeyya. idaṁ vuttaṁ hoti
"bhikkhu iminā sampannasīlādibhāvamattakeneva `mayhaṁ bhavo appako
parittakoti āsavakkhayasaṅkhātaṁ arahattaṁ appatto hutvā bhikkhu
nāma vissāsaṁ na āpajjeyya; yathā hi appamattakopi gūtho
duggandho, evaṁ appamattakopi bhavo dukkhoti.

page number: 057

desanāvasāne te bhikkhū arahatte patiṭṭhahiṁsu. sampattānaṁpi
sātthikā desanā ahosīti.
sambahulabhikkhuvatthu.
dhammaṭṭhavaggavaṇṇanā niṭṭhitā.
ekūnavīsatimo vaggo.
----------

page number: 058

20. maggavaggavaṇṇanā
---------
1. pañcasatabhikkhuvatthu. (203)
"maggānaṭṭhaṅgikoti imaṁ dhammadesanaṁ satthā jetavane viharanto
pañcasate bhikkhū ārabbha kathesi.
te kira satthari janapadacārikaṁ caritvā puna sāvatthimāgate
upaṭṭhānasālāyaṁ nisīditvā "asukagāmato asukagāmassa maggo
samo, asukagāmassa maggo visamo, sasakkharo, asakkharotiādinā
nayena attanā 1- vicaritamaggaṁ ārabbha maggakathaṁ kathesuṁ. satthā tesaṁ
arahattassa upanissayaṁ disvā taṁ ṭhānaṁ āgantvā paññattāsane
nisinno "kāya nuttha bhikkhave etarahi kathāya sannisinnāti pucchitvā
"imāya nāmāti vutte, "bhikkhave ayaṁ bāhirakamaggo, bhikkhunā nāma
ariyamagge kammaṁ kātuṁ vaṭṭati, evaṁ karonto bhikkhu sabbadukkhā
pamuccatīti vatvā imā gāthā abhāsi
"maggānaṭṭhaṅgiko seṭṭho saccānaṁ caturo padā,
virāgo seṭṭho dhammānaṁ dipadānañca cakkhumā;
eseva maggo natthañño dassanassa visuddhiyā,
etañhi tumhe paṭipajjatha mārasenappamohanaṁ, 2-

footnote: 1. ma. sī. yu. attano. 2. ma. sī. yu. mārassetaṁ pamohanaṁ.

page number: 059

etañhi tumhe paṭipannā dukkhassantaṁ karissatha;
akkhāto vo 1- mayā maggo aññāya sallasatthanaṁ
tumhehi kiccaṁ ātappaṁ, akkhātāro tathāgatā,
paṭipannā pamokkhanti jhāyino mārabandhanāti.
tattha "maggānaṭṭhaṅgikoti: jaṅghamaggādayo vā hontu
dvāsaṭṭhidiṭṭhigatamaggā vā, sabbesaṁpi maggānaṁ sammādiṭṭhiādīhi
aṭṭhahi aṅgehi micchādiṭṭhiādīnaṁ aṭṭhannaṁ pahānakaro 2- nirodhamārammaṇaṁ
katvā catūsupi saccesu dukkhaparijānanādikiccaṁ sādhayamāno aṭṭhaṅgiko
maggo seṭṭho uttamo. saccānaṁ caturo padāti: "saccaṁ bhaṇe,
na kujjheyyāti āgataṁ vacīsaccaṁ vā hotu "sacco brāhmaṇo, sacco
khattiyotiādibhedaṁ sammatisaccaṁ vā "idameva saccaṁ, moghamaññanti 3-
diṭṭhisaccaṁ vā "dukkhaṁ ariyasaccantiādibhedaṁ paramatthasaccaṁ vā,
sabbesaṁpi imesaṁ saccānaṁ parijānitabbatthena pahātabbatthena
sacchikātabbatthena bhāvetabbatthena ekappaṭivedhanatthena ca
tathappaṭivedhanatthena ca "dukkhaṁ ariyasaccantiādayo caturo padā seṭṭhā
nāma. virāgo seṭṭho dhammānanti: "yāvatā bhikkhave dhammā saṅkhatā
vā asaṅkhatā vā, virāgo tesaṁ [dhammānaṁ] aggamakkhāyatīti 4- vacanato
sabbadhammānaṁ nibbānasaṅkhāto virāgo seṭṭho. dipadānañca
cakkhumāti: sabbesaṁpi devamanussādibhedānaṁ dvipadānaṁ pañcahi cakkhūhi

footnote: 1. sī. yu. ve. 2. ma. sī. yu. pahānaṁ karonto.
footnote: 3. aṅ. dasaka. 24/210. 4. khu. iti. 25/298.

page number: 060

cakkhumā tathāgatova seṭṭho. casaddo sampiṇḍanattho arūpadhamme
sampiṇḍeti; tasmā arūpadhammānaṁpi tathāgato seṭṭho uttamo.
dassanassa visuddhiyāti: maggaphaladassanavisuddhatthaṁ yo mayā "seṭṭhoti
vutto, eseva maggo; natthañño. etaṁ hīti: tasmā tumhe
etameva paṭipajjatha. mārasenappamohananti: etaṁ hi "māramohanaṁ
māravañcananti vuccati. dukkhassāti sakalassāpi vaṭṭadukkhassa antaṁ
paricchedaṁ karissathāti attho. sallasatthananti: rāgasallādīnaṁ
satthanaṁ nimmathanaṁ abbāhaṇaṁ etaṁ maggaṁ mayā vinā anussavādīhi
attapaccakkhato ñatvāva ayaṁ maggo akkhāto, idāni tumhehi
kilesānaṁ ātāpanena "ātappanti saṅkhaṁ gataṁ tassa adhigamatthāya
sammappadhānaviriyaṁ kiccaṁ karaṇīyaṁ, kevalaṁ hi akkhātāro tathāgatā;
tasmā tehi akkhātavasena ye paṭipannā dvīhi jhānehi jhāyino,
te tebhūmikavaṭṭasaṅkhātā mārabandhanā pamokkhantīti attho.
desanāvasāne te bhikkhū arahatte patiṭṭhahiṁsu. sampattānaṁpi
sātthikā dhammadesanā ahosīti.
pañcasatabhikkhuvatthu.
---------

page number: 061

2. aparaṁ pañcasatabhikkhuvatthu. (204)
"sabbe saṅkhārāti imaṁ dhammadesanaṁ satthā jetavane viharanto
pañcasate bhikkhū ārabbha kathesi.
te kira satthu santike kammaṭṭhānaṁ gahetvā araññe
ghaṭentāpi vāyamantāpi arahattaṁ appatvā "visesetvā kammaṭṭhānaṁ
uggaṇhissāmāti satthu santikaṁ agamaṁsu. satthā "kinnu kho imesaṁ
sappāyanti vīmaṁsanto "ime kassapabuddhakāle vīsativassahassāni
aniccalakkhaṇe anuyuñjiṁsu: tasmā aniccalakkhaṇeneva tesaṁ ekaṁ
gāthaṁ desetuṁ vaṭṭatīti cintetvā "bhikkhave kāmabhavādīsu sabbepi
saṅkhārā hutvā abhāvatthena aniccā evāti imaṁ gāthamāha
"sabbe saṅkhārā aniccāti yadā paññāya passati,
atha nibbindati dukkhe, esa maggo visuddhiyāti.
tattha sabbe saṅkhārāti: "kāmabhavādīsu uppannā khandhā
tattha tattheva nirujjhanato aniccāti yadā vipassanāpaññāya
passati, atha imasmiṁ khandhapariharaṇadukkhe nibbindati, nibbindanto
dukkhaparijānanādivasena saccāni paṭivijjhati. esa maggo visuddhiyāti:
visuddhatthāya vodānatthāya esa maggoti attho.
desanāvasāne te bhikkhū arahatte patiṭṭhahiṁsu. sampattaparisāyapi
sātthikā desanā ahosīti.
aparaṁ pañcasatabhikkhuvatthu.

page number: 062

dutiyagāthāyapi evarūpameva vatthu. tadā hi bhagavā tesaṁ bhikkhūnaṁ
dukkhalakkhaṇe katābhiyogabhāvaṁ ñatvā "bhikkhave sabbepi khandhā
paṭipīḷanatthena dukkhā evāti vatvā imaṁ gāthamāha
"sabbe saṅkhārā dukkhāti yadā paññāya passati,
atha nibbindati dukkhe, esa maggo visuddhiyāti.
tattha "dukkhāti: paṭipīḷanatthena dukkhā. sesaṁ purimasadisameva.
tatiyagāthāyapi eseva nayo. kevalaṁ hi ettha bhagavā tesaṁ
bhikkhūnaṁ pubbe anattalakkhaṇe anuyuttabhāvaṁ ñatvā "bhikkhave sabbepi
khandhā avasavattanatthena anattā evāti vatvā imaṁ gāthamāha
"sabbe dhammā anattāti yadā paññāya passati,
atha nibbindati dukkhe, esa maggo visuddhiyāti.
tattha "sabbe dhammāti: pañcakkhandhāeva adhippetā.
anattāti: "mā jīrantu mā mīyantūti vase vattetuṁ na sakkāti
avasavattanatthena anattā suññā assāmikā anissarāti attho.
sesaṁ purimasadisamevāti.
--------------

page number: 063

3. padhānakammikatissattheravatthu. (205)
"uṭṭhānakālamhīti imaṁ dhammadesanaṁ satthā jetavane viharanto
padhānakammikatissattheraṁ ārabbha kathesi.
sāvatthivāsino kira pañcasatā kulaputtā satthu santike
pabbajitvā kammaṭṭhānaṁ gahetvā araññaṁ agamaṁsu. tesu eko
tattheva ohīyi. avasesā araññe samaṇadhammaṁ karontā arahattaṁ
patvā "paṭiladdhaguṇaṁ satthu ārocessāmāti puna sāvatthiṁ agamaṁsu.
te sāvatthito yojanamatte ekasmiṁ gāmake piṇḍāya carante
disvā eko upāsako yāgubhattādīhi paṭimānetvā anumodanaṁ
sutvā punadivasatthāya nimantesi. te tadaheva sāvatthiṁ gantvā
pattacīvaraṁ paṭisāmetvā sāyaṇhasamaye satthāraṁ upasaṅkamitvā
vanditvā nisīdiṁsu. satthā tehi saddhiṁ ativiya tuṭṭhiṁ pavedayamāno
paṭisanthāramakāsi. atha nesaṁ tattha ohīno 1- sahāyabhikkhu cintesi
"satthu imehi saddhiṁ paṭisanthāraṁ karontassa mukhaṁ nappahoti, mayhaṁ pana
maggaphalābhāvena mayā saddhiṁ na katheti, ajjeva arahattaṁ patvā
satthāraṁ mayā saddhiṁ kathāpessāmīti. tepi bhikkhū "mayaṁ āgamanamagge
ekena upāsakena svātanāya nimantitā pātova tattha gamissāmāti
satthāraṁ apalokesuṁ. atha nesaṁ sahāyabhikkhu sabbarattiṁ caṅkamanto
niddāvasena caṅkamanakoṭiyaṁ ekasmiṁ pāsāṇaphalake pati. ⏓ruṭṭhi

footnote: 1. yu. ohito.

page number: 064

bhijji. so mahāsaddena viravi. tassa te sahāyakā bhikkhū saddaṁ
sañjānitvā ito cito ca upadhāviṁsu. tesaṁ dīpaṁ jāletvā tassa
kattabbakiccaṁ karontānaṁyeva aruṇo uṭṭhahi. te taṁ gāmaṁ gantuṁ
okāsaṁ na labhiṁsu. atha ne satthā āha "kiṁ bhikkhave bhikkhācāragāmaṁ
na gamitthāti. te "āma bhanteti taṁ pavattiṁ ārocesuṁ. satthā
"na bhikkhave esa idāneva tumhākaṁ lābhantarāyaṁ karoti, pubbepi
akāsiyevāti vatvā tehi yācito atītaṁ āharitvā
"yo pubbe karaṇīyāni pacchā so kātumicchati,
varuṇakaṭṭhaṁ bhañjova 1- sa pacchā anutappatīti
jātakaṁ 2- vitthāresi. tadā kira te bhikkhū pañcasatā māṇavakā
ahesuṁ, kusītamāṇavako ayaṁ bhikkhu ahosi, ācariyo pana tathāgatova
ahosīti. satthā imaṁ dhammadesanaṁ āharitvā "bhikkhave yo hi
uṭṭhānakāle uṭṭhānaṁ na karoti avasannasaṅkappo hoti kusīto,
so jhānādibhedaṁ visesaṁ nādhigacchatīti vatvā imaṁ gāthamāha
"uṭṭhānakālamhi anuṭṭhahāno
yuvā balī ālasiyaṁ upeto
saṁsannasaṅkappamano kusīto
paññāya maggaṁ alaso na vindatīti.
tattha "anuṭṭhahānoti: anuṭṭhahanto: avāyamanto. yuvā
balīti: paṭhamayobbane ṭhito balasampannopi hutvā. ālasiyaṁ

footnote: 1. ma. sī. yu. varuṇakaṭṭhabhañjova. 2. varuṇajātakaṁ. khu. jā.
footnote: eka. 27/23. tadaṭṭhakathā. 2/119.

page number: 065

upetoti: alasabhāvaṁ upeto hoti bhutvā bhutvā sayati. saṁsanna-
saṅkappamanoti: tīhi micchāvitakkehi suṭṭhuavasannasaṅkappacitto.
kusītoti: nibbiriyo. alasoti: so mahāalaso paññāya daṭṭhabbaṁ
ariyamaggaṁ apassanto na vindati na labhatīti attho.
desanāvasāne bahū sotāpattiphalādīni pāpuṇiṁsūti.
padhānakammikatissattheravatthu.
-----------
4. sūkarapetavatthu. (206)
"vācānurakkhīti imaṁ dhammadesanaṁ satthā veḷuvane viharanto
sūkarapetaṁ ārabbha kathesi.
ekasmiṁ hi 1- divase mahāmoggallānatthero lakkhaṇattherena
saddhiṁ gijjhakūṭā orohanto ekasmiṁ padese sitaṁ katvā "ko
nu kho āvuso hetu sitassa pātukammāyāti 2- lakkhaṇattherena puṭṭho
"akālo āvuso imassa pañhassa, satthu santike maṁ puccheyyāsīti
vatvā lakkhaṇattherena saddhiṁyeva rājagahe piṇḍāya caritvā
piṇḍapātapaṭikkanto veḷuvanaṁ gantvā 3- satthāraṁ vanditvā nisīdi.
atha naṁ lakkhaṇatthero tamatthaṁ pucchi. so āha "āvuso ahaṁ
ekaṁ petaṁ addasaṁ, tassa tigāvutappamāṇaṁ sarīraṁ, taṁ manussasarīrasadisaṁ,
sīsaṁ pana sūkarassa viya, tassa mukhe naṅguṭṭhaṁ jātaṁ, tato puḷavā

footnote: 1. sī. so kira ekadivasaṁ. 2. sī. yu. pātukamme. 3. sī. yu. āgantvā

page number: 066

paggharanti; svāhaṁ `na me evarūpo satto diṭṭhapubboti taṁ disvā
sitaṁ pātvākāsinti. satthā "cakkhubhūtā vata bhikkhave mama sāvakā
viharantīti vatvā "ahampetaṁ sattaṁ bodhimaṇḍeyeva addasaṁ, `ye pana
me na saddaheyyuṁ, tesaṁ ahitāya assāti paresaṁ anukampāya
na kathesiṁ, idāni [1]- moggallānaṁ sakkhiṁ labhitvā kathemi, saccaṁ
bhikkhave moggallāno āhāti. taṁ sutvā bhikkhū satthāraṁ pucchiṁsu
"kiṁ pana bhante tassa pubbakammanti. satthā "tenahi bhikkhave
suṇāthāti atītaṁ āharitvā tassa pubbakammaṁ kathesi:
kassapabuddhakāle kirekasmiṁ gāmakāvāse dve therā samaggavāsaṁ
vasiṁsu. tesu eko saṭṭhivasso, eko ekūnasaṭṭhivasso. so itarassa
pattacīvaramādāya vicari, sāmaṇero viya sabbaṁ vattapaṭivattaṁ akāsi.
tesaṁ ekamātukucchiyaṁ vutthabhātīnaṁ 2- viya samaggavāsaṁ vasantānaṁ vasanaṭṭhānaṁ
eko dhammakathiko āgami. tadā ca dhammassavanadivaso hoti. therā
taṁ saṅgaṇhitvā "dhammakathaṁ no kathehi sappurisāti āhaṁsu. so
dhammakathaṁ kathesi. therā "dhammakathiko no laddhoti tuṭṭhacittā
punadivase tamādāya dhuragāmaṁ piṇḍāya pavisitvā tattha katabhattakiccā
"āvuso hiyyo ṭhitaṭṭhānato 3- thokaṁ dhammakathaṁ kathehīti manussānaṁ
dhammaṁ kathāpesuṁ. manussā dhammakathaṁ sutvā punadivasatthāyapi nimantayiṁsu.
evaṁ samantā bhikkhācāragāmesu dve dve divase tamādāya piṇḍāya
cariṁsu. dhammakathiko cintesi "ime dve atimudukā, mayā ubhopete

footnote: 1. sī. yu. etthantare `meti atthi. 2. ma. sī. yu. vutthabhātūnaṁ.
footnote: 3. ma. kathitaṭṭhānato va.

page number: 067

palāpetvā imasmiṁ vihāre vasituṁ vaṭṭatīti. so sāyaṁ therupaṭṭhānaṁ
gantvā bhikkhūnaṁ 1- uṭṭhāya gatakāle nivattitvā mahātheraṁ upasaṅkamitvā
"bhante kiñci vattabbaṁ atthīti vatvā, "kathehi āvusoti vutte,
thokaṁ cintetvā "bhante kathā nāma mahāsāvajjāti vatvā
akathetvāva pakkāmi. anutherassāpi santikaṁ gantvā tatheva akāsi.
so dutiyadivase tatheva katvā, tatiyadivase tesaṁ ativiya kotuhale
uppanne, mahātheraṁ upasaṅkamitvā "bhante kiñci vattabbaṁ atthi,
tumhākaṁ pana santike vattuṁ na visahāmīti vatvā, therena "hotu
āvuso, kathehīti nippīḷito āha "kiṁ pana bhante anuthero
tumhehi saddhiṁ visabhāgoti. "sappurisa kiṁ nāmetaṁ kathesi, mayaṁ
ekamātukucchiyaṁ vutthaputtā viya, amhesu ekena laddhaṁ itarenāpi
laddhameva hoti, mayā etassa ettakaṁ kālaṁ aguṇo diṭṭhapubbo
natthīti. "evaṁ bhanteti. "āma āvusoti. "bhante maṁ anuthero
evamāha `sappurisa tvaṁ kulaputto, `ayaṁ mahāthero lajjī pesaloti
etena saddhiṁ sambhogaṁ karonto upaparikkhitvā kareyyāsīti, evamesa
maṁ āgatadivasato paṭṭhāya vadetīti. mahāthero taṁ sutvāva kuddhamānaso
daṇḍābhihataṁ kulālabhājanaṁ viya bhijji. itaropi uṭṭhāya anutherassa
santikaṁ gantvā tatheva avoca. sopi tatheva bhijji. tesu kiñcāpi
ettakaṁ kālaṁ ekopi visuṁ piṇḍāya paviṭṭhapubbo nāma natthi,
punadivase pana visuṁ piṇḍāya pavisitvā, anuthero puretaraṁ āgantvā

footnote: 1. "tattha dveyeva therā vasiṁsūti pubbe dassitaṁ viya ahosi.

page number: 068

upaṭṭhānasālāyaṁ aṭṭhāsi, mahāthero pacchā agamāsi. 1- taṁ disvā
anuthero cintesi "kiṁ nu kho imassa pattacīvaraṁ paṭiggahetabbaṁ
udāhu noti. so "nadāni paṭiggahessāmīti cintetvāpi "hotu,
na mayā evarūpaṁ katapubbaṁ, mayā attano vattaṁ hāpetuṁ na vaṭṭatīti
cittaṁ mudukaṁ katvā theraṁ upasaṅkamitvā "bhante pattacīvaraṁ dethāti
āha. itaro "gaccha dubbinīta, na tvaṁ mama pattacīvaraṁ paṭiggahetuṁ
yuttarūpoti accharaṁ paharitvā, tena "āma bhante, ahaṁpi `tumhākaṁ
pattacīvaraṁ na paṭiggahessāmīti cintesinti vutte, "āvuso navaka
kiṁ tvaṁ cintesi `mama imasmiṁ vihāre koci saṅgo atthīti āha.
itaropi "tumhe pana bhante kimevaṁ maññatha `mama imasmiṁ vihāre
koci saṅgo atthīti, eso vo vihāroti vatvā pattacīvaramādāya
nikkhami. itaropi nikkhami. te ekamaggenāpi agantvā, eko
pacchimadvārena maggaṁ gaṇhi, eko puratthimadvārena. dhammakathiko
"bhante mā evaṁ karotha, mā evaṁ karothāti vatvā "tiṭṭhāvusoti
vutte, nivatti. so punadivase dhuragāmaṁ paviṭṭho, manussehi "bhante
bhadantā kuhinti vutte, "āvuso mā pucchatha, tumhākaṁ kulupakā
hiyyo kalahaṁ katvā nikkhamiṁsu, ahaṁ yācantopi nivattetuṁ nāsakkhinti
āha. tesu bālā tuṇhī ahesuṁ, paṇḍitā pana "amhehi ettakaṁ
kālaṁ bhadantānaṁ kiñci khalitaṁ nāma na diṭṭhapubbaṁ, tesaṁ bhayaṁ
uppajjamānaṁ imaṁ nissāya uppannaṁ bhavissatīti domanassappattā

footnote: 1. āgacchīti yuttataraṁ.

page number: 069

ahesuṁ. tepi therā gataṭṭhāne cittasukhaṁ nāma na labhiṁsu. mahāthero
cintesi "aho navakassa bhikkhuno bhāriyaṁ kammaṁ kataṁ, muhuttaṁ diṭṭhaṁ
nāma āgantukabhikkhuṁ āha `mahātherena saddhiṁ sambhogaṁ mā akāsīti.
itaropi cintesi "aho mahātherassa bhāriyaṁ kammaṁ kataṁ, muhuttaṁ diṭṭhaṁ
nāma āgantukabhikkhuṁ āha `iminā saddhiṁ sambhogaṁ mā akāsīti.
tesaṁ neva sajjhāyo na manasikāro ahosi. te vassasataccayena
pacchimadisāya ekaṁ vihāraṁ agamaṁsu. tesaṁ ekameva senāsanaṁ pāpuṇi.
mahāthere pavisitvā mañcake nisinne, itaropi pāvisi. mahāthero
taṁ disvāva sañjānitvā assūni sandhāretuṁ nāsakkhi. itaropi
mahātheraṁ sañjānitvā assupuṇṇehi nettehi "kathemi nu kho mā
kathemīti cintetvā "na taṁ saddheyyarūpanti theraṁ vanditvā āha
"bhante ahaṁ ettakaṁ kālaṁ tumhākaṁ pattacīvaraṁ gahetvā vicariṁ,
api nu me kāyadvārādīsu tumhehi kiñci asāruppaṁ diṭṭhapubbanti.
"na diṭṭhapubbaṁ āvusoti. "atha kasmā dhammakathikaṁ avocuttha `mā
etena saddhiṁ sambhogaṁ akāsīti. "nāhaṁ āvuso evaṁ kathemi, tayā
kira mama antare evaṁ vuttanti. "ahaṁpi bhante na vadāmīti. te
tasmiṁ khaṇe "tena amhe bhinditukāmena evaṁ vuttaṁ bhavissatīti
ñatvā aññamaññaṁ accayaṁ desayiṁsu. te vassasataṁ cittassādaṁ
alabhantā taṁ divasaṁ samaggā hutvā "āyāma, taṁ tato vihārā
nikkaḍḍhissāmāti pakkamitvā anupubbena taṁ vihāraṁ agamaṁsu.
dhammakathikopi there disvā pattacīvaraṁ paṭiggahetuṁ upagañchi. therā

page number: 070

"na tvaṁ imasmiṁ vihāre vasituṁ yuttarūpoti accharaṁ pahariṁsu. so
saṇṭhātuṁ asakkonto tāvadeva nikkhamitvā palāyi. atha naṁ
vīsati vassa sahassāni kato samaṇadhammo sandhāretuṁ nāsakkhi. tato
cavitvā avīcimhi nibbatto ekaṁ buddhantaraṁ pacitvā idāni
gijjhakūṭe vuttappakārena attabhāvena dukkhaṁ anubhoti.
satthā idaṁ tassa pubbakammaṁ āharitvā "bhikkhave bhikkhunā
nāma kāyādīhi upasantarūpena bhavitabbanti vatvā imaṁ gāthamāha
"vācānurakkhī manasā susaṁvuto
kāyena ca akusalaṁ na kayirā
ete tayo kammapathe visodhaye
ārādhaye maggamisippaveditanti.
tassattho "catunnaṁ vacīduccaritānaṁ vajjanena vācānurakkhī,
abhijjhādīnaṁ anuppādanena manasā suṭṭhu saṁvuto, pāṇātipātādayo
pajahanto kāyena ca akusalaṁ na kayirā, evaṁ 1- ete tayo kammapathe
visodhaye; evaṁ visodhento hi sīlakkhandhādīnaṁ esakehi buddhādīhi
isīhi paveditaṁ aṭṭhaṅgikaṁ maggaṁ ārādheyyāti.
desanāvasāne bahū sotāpattiphalādīni pāpuṇiṁsūti.
sūkarapetavatthu.
-----

footnote: 1. sī. yu. "evanti natthi.

page number: 071

5. poṭhilattheravatthu. (207)
"yogā veti imaṁ dhammadesanaṁ satthā jetavane viharanto
poṭhilaṁ nāma theraṁ ārabbha kathesi.
so kira sattannaṁ buddhānaṁ sāsane tepiṭako pañcannaṁ
bhikkhusatānaṁ dhammaṁ vācesi. satthā cintesi "imassa bhikkhuno
`attano dukkhanissaraṇaṁ karissāmīti cittaṁpi natthi, saṁvejessāmi
nanti. tato paṭṭhāya taṁ theraṁ attano upaṭṭhānaṁ āgatakāle
"ehi tucchapoṭhila, nisīda tucchapoṭhila, yāhi tucchapoṭhilāti vadeti,
uṭṭhāya gatakālepi "tucchapoṭhilo gatoti vadeti. so cintesi
"ahaṁ sāṭṭhakathāni tīṇi piṭakāni dhāremi, pañcannaṁ bhikkhusatānaṁ
aṭṭhārasa mahāgaṇe dhammaṁ vācemi, atha ca pana maṁ satthā abhikkhaṇaṁ
`tucchapoṭhilāti vadeti, addhā maṁ satthā jhānādīnaṁ abhāvena evaṁ
vadetīti. so uppannasaṁvego "araññaṁ idāni pavisitvā samaṇadhammaṁ
karissāmīti sayameva pattacīvaraṁ saṁvidahitvā paccūsakāle sabbapacchā
dhammaṁ uggaṇhitvā 1- nikkhamantena bhikkhunā saddhiṁ nikkhami. pariveṇe
nisīditvā sajjhāyantā taṁ "ācariyoti na sallakkhesuṁ. so vīsaṁ
yojanasataṁ gantvā, ekasmiṁ araññāvāse tiṁsa bhikkhū vasanti, te
upasaṅkamitvā saṅghattheraṁ vanditvā "bhante avassayo me hothāti
āha. "āvuso tvaṁ dhammakathiko, amhehi nāma taṁ nissāya kiñci

footnote: 1. sī. yu. paggaṇhitvā.

page number: 072

jānitabbaṁ bhaveyya, kasmā evaṁ vadesīti. "mā bhante evaṁ karotha,
avassayo me hothāti. te pana sabbe khīṇāsavāva. atha naṁ mahāthero
"imassa uggahaṁ nissāya māno atthiyevāti anutherassa santikaṁ
pahiṇi. sopi taṁ tathevāha. iminā nīhārena sabbepi taṁ pesentā
divāṭṭhāne nisīditvā sūcikammaṁ karontassa sabbanavakassa sattavassika-
sāmaṇerassa santikaṁ pahiṇiṁsu. evamassa mānaṁ nīhariṁsu. so nīhatamāno
sāmaṇerassa santike añjaliṁ paggahetvā "avassayo me hohi
sappurisāti āha. "aho ācariya kiṁ nāmetaṁ kathetha, tumhe mahallakā
bahussutā, tumhākaṁ santike mayā kiñci kāraṇaṁ jānitabbaṁ
bhaveyyāti. "mā evaṁ kari sappurisa, hohiyeva me avassayoti.
"bhante sace ovādakkhamā bhavissatha, bhavissāmi vo avassayoti.
"homi sappurisa, ahaṁ `aggiṁ pavisāti vutte, aggiṁpi pavisissāmi
evāti. atha naṁ so avidūre ekaṁ saraṁ dassetvā "bhante
yathā nivatthapārutāva imaṁ saraṁ pavisathāti āha. so hissa mahagghānaṁ
dupaṭṭacīvarānaṁ nivatthapārutabhāvaṁ ñatvāpi "ovādakkhamo nu kho
noti vīmaṁsanto evamāha. theropi ekavacaneneva otari. atha naṁ
cīvarakaṇṇānaṁ temanakāle "etha bhanteti vatvā, ekavacaneneva
āgantvā ṭhitaṁ āha "bhante ekasmiṁ vammike cha chiddāni, tattha
ekena chiddena godhā anto paviṭṭhā, taṁ gaṇhitukāmo itarāni
pañca chiddāni thaketvā chaṭṭhaṁ bhinditvā paviṭṭhacchiddeneva gaṇhāti;

page number: 073

evaṁ tumhepi chadvārikesu ārammaṇesu 1- sesāni pañca dvārāni pidhāya
manodvāre kammaṁ paṭṭhapethāti. bahussutassa bhikkhuno ettakeneva
padīpujjalanaṁ viya ahosi. so "ettakameva hotu sappurisāti
karajakāye ñāṇaṁ otāretvā samaṇadhammaṁ ārabhi.
satthā vīsayojanasata matthake nisinnova taṁ bhikkhuṁ oloketvā
"yathevāyaṁ bhikkhu bhūripañño; evameva tena attānaṁ patiṭṭhāpetuṁ
vaṭṭatīti cintetvā tena saddhiṁ kathento viya obhāsaṁ pharitvā
imaṁ gāthamāha
"yogā ve jāyate bhūri, ayogā bhūrisaṅkhayo,'
etaṁ dvedhāpathaṁ ñatvā bhavāya vibhavāya ca
tathattānaṁ niveseyya; yathā bhūri pavaḍḍhatīti.
tattha "yogāti: aṭṭhattiṁsāya ārammaṇesu yoniso manasikārā.
bhūrīti: paṭhavīsamāya vitthatāya paññāyetaṁ nāmaṁ. saṅkhayoti: vināso.
etaṁ dvedhāpathanti: etaṁ yogañca ayogañca. bhavāya vibhavāya
cāti: vaḍḍhiyā ca avaḍḍhiyā ca. tathattānanti: yathā ayaṁ
bhūrisaṅkhātā paññā pavaḍḍhati; evaṁ attānaṁ niveseyyāti attho.
gāthāvasāne poṭhilatthero arahatte patiṭṭhahīti.
poṭhilattheravatthu.
--------

footnote: 1. "chasu dvāresūti bhavitabbaṁ.

page number: 074

6. mahallakattheravatthu. (208)
"vanaṁ chindathāti imaṁ dhammadesanaṁ satthā jetavane viharanto
sambahule mahallake bhikkhū ārabbha kathesi.
te kira gihikāle sāvatthiyaṁ kuṭumbikā aḍḍhā mahaddhanā
aññamaññaṁ sahāyakā ekato puññāni karontā satthu dhammadesanaṁ
sutvā "mayaṁ mahallakā, kiṁ no gharāvāsenāti satthāraṁ pabbajjaṁ
yācitvā pabbajiṁsu, mahallakabhāvena pana dhammaṁ pariyāpuṇituṁ
asakkontā vihārapariyante paṇṇasālaṁ kāretvā ekato vasiṁsu,
piṇḍāya carantāpi yebhuyyena puttadārasseva gehaṁ gantvā bhuñjiṁsu.
tesu ekassa purāṇadutiyikā madhurapāṇikā nāma. sā tesaṁ sabbesaṁpi
upakārikā ahosi; tasmā sabbepi attanā laddhaṁ āhāraṁ gahetvā
tassāeva gehe nisīditvā bhuñjanti. sāpi nesaṁ yathāsannihitaṁ
sūpabyañjanaṁ deti. sā aññatarena ābādhena phuṭṭhā kālamakāsi.
atha te mahallakattherā sahāyakattherassa paṇṇasālāyaṁ sannipatitvā
aññamaññaṁ gīvāsu gahetvā "madhurahattharasā upāsikā kālakatāti
vilapantā rodiṁsu, bhikkhūhi ca samantato upadhāvitvā "kimidaṁ āvusoti
puṭṭhā "bhante sahāyassa no purāṇadutiyikā kālakatā, sā
amhākaṁ ativiya upakārikā, idāni kuto tathārūpaṁ labhissāma, iminā
kāraṇena rodāmāti āhaṁsu. bhikkhū dhammasabhāyaṁ kathaṁ samuṭṭhāpesuṁ.
satthā āgantvā "kāya nuttha bhikkhave etarahi kathāya sannisinnāti

page number: 075

pucchitvā, "imāya nāmāti vutte, "na bhikkhave idāneva, pubbepete,
tassā kākayoniyaṁ nibbattitvā samuddatīre caramānāya samuddaūmiyā
samuddaṁ pavesetvā māritāya, kākā hutvā roditvā paridevitvā,
`taṁ nīharissāmāti mukhatuṇḍakehi mahāsamuddaṁ ussiñcantā kilamiṁsūti
vatvā atītaṁ āharitvā
"api nu hanukā santā, mukhañca parisussati,
oramāma na pārema, pūrateva mahodadhīti
imaṁ kākajātakaṁ 1- vitthāretvā te bhikkhū āmantetvā "bhikkhave
rāgadosamohavanaṁ nissāya tumhehi idaṁ dukkhaṁ pattaṁ, taṁ vanaṁ chindituṁ
vaṭṭati, evaṁ niddukkhā bhavissathāti vatvā imā gāthā abhāsi
"vanaṁ chindatha mā rukkhaṁ, vanato jāyate bhayaṁ,
chetvā vanaṁ vanaṭṭhañca nibbanā hotha bhikkhavo;
yāvañhi vanaṭṭho na chijjati
aṇumattopi narassa nārisu
paṭibaddhamanova tāva so
vaccho khīrapakova mātarīti.
tattha "mā rukkhanti: satthārā hi "vanaṁ chindathāti vutte,
tesaṁ acirappabbajitānaṁ "satthā amhe vāsīādīni gahetvā vanaṁ
chindāpetīti rukkhaṁ chinditukāmatācittaṁ 2- uppajjati; atha ne "mayā
rāgādikilesavanaṁ sandhāyetaṁ vuttaṁ, na rukkheti paṭisedhento "mā

footnote: 1. kākajātakaṁ. khu. jā. eka. 27/42. tadaṭṭhakathā. 2/393.
footnote: 2. ma. sī. yu. "cittanti natthi.

page number: 076

rukkhanti āha. vanatoti: yathā pakativanato sīhādibhayaṁ jāyati;
evaṁ jātiādibhayaṁpi kilesavanato jāyatīti attho. vanaṁ vanaṭṭhañcāti
ettha mahantā rukkhā vanaṁ nāma, khuddakā tasmiṁ vane ṭhitā vanaṭṭhā
nāma; pubbuppattikā rukkhā vā vanaṁ nāma, aparāparuppattikā
vanaṭṭhā nāma; evameva mahantamahantā bhavakaḍḍhanakā kilesā vanaṁ
nāma, pavattiyaṁ vipākadāyakā vanaṭṭhā nāma; pubbuppattikā vā
vanaṁ nāma, aparāparuppattikā vanaṭṭhā nāma. taṁ pana ubhayaṁpi
catutthamaggañāṇena chinditabbaṁ, tenāha "chetvā vanaṁ vanaṭṭhañcāti.
nibbanā hothāti: nikkilesā hotha. yāvañhi vanaṭṭhoti: yāva
esa aṇumattopi kilesavanaṭṭho narassa nārīsu na chijjati; tāva so
khīrapako vaccho mātari viya paṭibaddhamano laggacitto va hotīti attho.
desanāvasāne te mahallakattherā sotāpattiphale patiṭṭhahiṁsu.
sampattānaṁpi sātthikā desanā ahosīti.
mahallakattheravatthu.
----------
7. sārīputtattherassasaddhivihārikavatthu. 1- (209)
"ucchindāti imaṁ dhammadesanaṁ satthā jetavane viharanto
sārīputtattherassa saddhivihārikaṁ ārabbha kathesi.
eko kira suvaṇṇakārakaputto abhirūpo therassa santike

footnote: 1. ma. sī. yu. suvaṇṇakārattherassa vatthu.

page number: 077

pabbaji. thero "taruṇānaṁ rāgo ussanno hotīti cintetvā tassa
rāgapaṭighātāya asubhakammaṭṭhānaṁ adāsi. tassa pana taṁ asappāyaṁ;
tasmā araññaṁ pavisitvā temāsaṁ vāyamanto cittekaggatāmattaṁpi
alabhitvā puna therassa santikaṁ āgantvā, therena "upaṭṭhitaṁ
te āvuso kammaṭṭhānanti vutte, taṁ pavattiṁ ārocesi.
athassa thero "kammaṭṭhānaṁ na sampajjatīti vosānaṁ āpajjituṁ
na vaṭṭatīti vatvā puna tadeva kammaṭṭhānaṁ sādhukaṁ kathetvā adāsi.
so dutiyavārepi kañci visesaṁ nibbattetuṁ asakkonto āgantvā
therassa ārocesi. [1]- theropi sakāraṇaṁ saupamaṁ katvā tadeva
kammaṭṭhānaṁ ācikkhi. so punapi āgantvā kammaṭṭhānassa
asampajjanabhāvaṁ kathesi. thero cintesi "kārako bhikkhu attani
vijjamāne kāmachandādayo `vijjamānāti avijjamāne `avijjamānāti
ca jānāti; ayañcāpi bhikkhu kārako no akārako, paṭipanno no
appaṭipanno; ahaṁ panetassa ajjhāsayaṁ na jānāmi, buddhaveneyyo
eso bhavissatīti taṁ ādāya sāyaṇhasamaye satthāraṁ upasaṅkamitvā
"ayaṁ bhante mama saddhivihāriko, imassa mayā iminā kāraṇena idaṁ
nāma kammaṭṭhānaṁ dinnanti sabbaṁ taṁ pavattiṁ ārocesi.
atha naṁ satthā "āsayānusayañāṇaṁ nāmetaṁ pāramiyo pūretvā
dasasahassalokadhātuṁ unnādetvā sabbaññutaṁ pattānaṁ buddhānaṁyeva
hotīti vatvā "katarakulā nu kho esa pabbajitoti āvajjanto

footnote: 1. ma. sī. yu. etthantare "athassāti atthi.

page number: 078

"suvaṇṇakārakulāti Ñatvā atīte attabhāve olokento tassa
suvaṇṇakārakuleyeva paṭipāṭiyā nibbattāni pañca attabhāvasatāni
disvā "iminā daharena dīgharattaṁ suvaṇṇakārakammaṁ karontena
`kaṇṇikārapupphapadumapupphādīni karissāmīti rattasuvaṇṇameva samparivattitaṁ,
imassa asubhapaṭikūlakammaṭṭhānaṁ na vaṭṭati, manāpamevassa
kammaṭṭhānasappāyanti cintetvā "sārīputta tayā kammaṭṭhānaṁ datvā
cattāro māse kilamitaṁ bhikkhuṁ ajja pacchābhatteyeva arahattaṁ pattaṁ
passissasi, gaccha tvanti theraṁ uyyojetvā iddhiyā cakkamattaṁ
suvaṇṇapadumaṁ māpetvā pattehi ceva nāḷena ca udakabindūni
muñcantaṁ viya katvā "handa bhikkhu imaṁ padumaṁ ādāya vihārapaccante
vālukarāsimhi ṭhapetvā sammukhaṭṭhāne pallaṅkena nisīditvā `lohitakaṁ
lohitakanti parikammaṁ karohīti adāsi. tassa satthu hatthato padumaṁ
gaṇhantasseva cittaṁ pasīdi. so vihārapaccantaṁ gantvā vālukaṁ
ussāpetvā, tattha padumanāḷaṁ pavesetvā sammukhe pallaṅkena
nisinno "lohitakaṁ lohitakanti parikammaṁ ārabhi. athassa taṁ khaṇaṁyeva
nīvaraṇāni vikkhambhiṁsu, upacārajjhānaṁ uppajji. tadanantaraṁ paṭhamajjhānaṁ
nibbattetvā pañcahākārehi vasībhāvaṁ pāpetvā yathānisinnova
dutiyajjhānādīni patvā vasībhūte catutthajjhāne jhānakīḷaṁ kīḷanto
nisīdi. satthā tassa jhānānaṁ uppannabhāvaṁ ñatvā "sakkhissati nu kho
esa attano dhammatāya uttariṁ visesaṁ nibbattetunti olokento
"na sakkhissatīti ñatvā "taṁ padumaṁ milāyatūti adhiṭṭhahi. taṁ hatthehi

page number: 079

madditapadumaṁ viya milāyantaṁ kāḷavaṇṇaṁ ahosi. so jhānā vuṭṭhāya
taṁ oloketvā "kiṁ nu kho idaṁ padumaṁ jarāya pahaṭaṁ paññāyati,
anupādinnakepi evaṁ jarāya abhibhuyyamāne, upādinnake kathā nāma
natthi, idaṁpi hi jarā abhibhavissatīti aniccalakkhaṇaṁ passi. tasmiṁ
pana diṭṭhe, dukkhalakkhaṇaṁ anattalakkhaṇañca diṭṭhameva hoti. tassa
tayo bhavā ādittā viya kaṇṭhe baddhakuṇapaṁ viya ca khāyiṁsu.
tasmiṁ khaṇe tassa avidūre kumārakā ekaṁ saraṁ otaritvā kumudāni
bhañjitvā thale rāsiṁ karonti. so thale ca jale ca kumudāni
olokesi. athassa jale kumudāni abhirūpāni udakaṁ paggharantāni viya
upaṭṭhahiṁsu, itarāni aggaggesu parimilātāni. so "anupādinnakaṁ
jarā evaṁ paharati, upādinnakaṁ kiṁ na paharissatīti suṭṭhutaraṁ
aniccalakkhaṇādīni addasa. satthā "pākaṭībhūtaṁ idāni imassa
bhikkhuno kammaṭṭhānanti ñatvā gandhakuṭiyaṁ nisinnakova obhāsaṁ
muñci. so tassa mukhaṁ pahari. athassa "kinnu kho etanti
olokentassa, satthā āgantvā sammukhe ṭhito viya ahosi. so
uṭṭhāya añjaliṁ paggaṇhi. athassa satthā sappāyaṁ sallakkhetvā
imaṁ gāthamāha
"ucchinda sinehamattano
kumudaṁ sāradikaṁva pāṇinā
santimaggameva brūhaya,
nibbānaṁ sugatena desitanti.

page number: 080

tattha "ucchindāti: arahattamaggena chinda. sāradikanti:
saradakāle nibbattaṁ. santimagganti: nibbānagāmiṁ aṭṭhaṅgikaṁ maggaṁ.
brūhayāti: vaḍḍhaya. nibbānanti nibbānaṁ hi sugatena desitaṁ;
tasmā tassa maggaṁ bhāvehīti attho.
desanāvasāne so bhikkhu arahatte patiṭṭhahīti.
sārīputtattherassasaddhivihārikavatthu.
-----------
8. mahādhanavāṇijavatthu. (210)
"idha vassanti imaṁ dhammadesanaṁ satthā jetavane viharanto
mahādhanavāṇijaṁ nāma ārabbha kathesi.
so kira bārāṇasito kusumbharattānaṁ vatthānaṁ pañca sakaṭasatāni
pūretvā vaṇijjāya sāvatthiṁ āgato. so nadītīraṁ patvā "sve nadiṁ
uttarissāmīti tattheva sakaṭāni mocetvā vasi. rattiṁ mahāmegho
uṭṭhahitvā vassi. nadī sattāhaṁ udakassa pūrā aṭṭhāsi. nagarepi
sattāhaṁ nakkhattaṁ kīḷiṁsu. kusumbharattehi kiccaṁ natthi. vāṇijo cintesi
"ahaṁ dūramāgato, sace puna gamissāmi, papañco bhavissati, idheva
vassañca hemantañca gimhañca mama kammaṁ karonto vasitvā imāni
vikkīṇissāmīti. satthā nagare piṇḍāya caranto tassa cittaṁ ñatvā
sitaṁ pātukaritvā ānandattherena sitakāraṇaṁ puṭṭho āha "diṭṭho
te ānanda mahādhanavāṇijoti. "āma bhanteti. "so attano

page number: 081

jīvitantarāyaṁ ajānitvā imaṁ saṁvaccharaṁ idheva vasitvā bhaṇḍaṁ vikkīṇituṁ
cittaṁ akāsīti. "kiṁ panassa bhante antarāyo bhavissatīti. satthā
"āma ānanda sattāhameva jīvitvā so maccumukhe patiṭṭhahissatīti
vatvā imā gāthā abhāsi
"ajjeva kiccaṁ ātappaṁ, ko jaññā `maraṇaṁ suve,'
na hi no saṅgarantena mahāsenena maccunā;
evaṁ vihāriṁ ātāpiṁ ahorattamatanditaṁ
taṁ ve `bhaddekarattoti santo ācikkhate munīti.
"gacchāmissa bhante ārocessāmīti. "vissaṭṭho gaccha
ānandāti. thero sakaṭaṭṭhānaṁ 1- gantvā bhikkhāya cari. vāṇijo theraṁ
āhārena paṭimānesi. atha naṁ thero āha "kittakaṁ kālaṁ idha
vasissasīti. "bhante ahaṁ dūrato āgato, sace puna gamissāmi,
papañco bhavissati; imaṁ saṁvaccharaṁ idha vasitvā bhaṇḍaṁ vikkīṇitvā
gamissāmīti. "upāsaka dujjāno jīvitantarāyo, appamādaṁ kātuṁ
vaṭṭatīti. "kiṁ pana bhante antarāyo bhavissatīti. "āma upāsaka,
sattāhameva te jīvitaṁ pavattissatīti. so saṁviggamānaso hutvā
buddhappamukhaṁ bhikkhusaṅghaṁ nimantetvā sattāhaṁ mahādānaṁ datvā
anumodanatthāya pattaṁ gaṇhi. athassa satthā anumodanaṁ karonto
"upāsaka paṇḍitena nāma `idheva vassādīni vasissāmi, idañcidañca
kammaṁ payojessāmīti cintetuṁ na vaṭṭati, attano [2]- jīvitantarāyameva

footnote: 1. sī. yu. sakaṭāvāraṁ. 2. sī. yu. etthantare "panāti atthi.

page number: 082

cintetuṁ vaṭṭatīti vatvā imaṁ gāthamāha
"idha vassaṁ vasissāmi idha hemantagimhisu'
iti bālo vicinteti antarāyaṁ na bujjhatīti.
tattha "idha vassanti: imasmiṁ ṭhāne idañcidañca kammaṁ
karonto cātummāsaṁ vassaṁ vasissāmi. hemantagimhisūti: "hemantagimhesupi
cattāro 1- māse idañcidañca kammaṁ karonto idheva vasissāmīti
evaṁ diṭṭhadhammikasamparāyikaṁ atthaṁ ajānanto bālo vicinteti.
antarāyanti: "asukasmiṁ nāma kāle vā dese vā vaye vā
marissāmīti attano jīvitantarāyaṁ na bujjhatīti.
desanāvasāne so vāṇijo sotāpatatiphale patiṭṭhahi, sampattānaṁpi
sātthikā desanā ahosi. vāṇijopi satthāraṁ anugantvā nivattitvā
"sīsarogo viya me uppannoti sayane nipajji, tathānipannova kālaṁ
katvā tusitavimāne nibbattīti.
mahādhanavāṇijavatthu.
-------

footnote: 1. āmeṇḍitena bhavitabbaṁ.

page number: 083

9. kisāgotamīvatthu. (211)
"taṁ puttapasusammattanti imaṁ dhammadesanaṁ satthā jetavane
viharanto kisāgotamiṁ ārabbha kathesi.
vatthu sahassavagge
"yo ca vassasataṁ jīve apassaṁ amataṁ padaṁ,
ekāhaṁ jīvitaṁ seyyo passato amataṁ padanti
gāthāvaṇṇanāya vitthāretvā kathitaṁ. tadā hi satthā "kisāgotami
laddhā te ekaccharamattā siddhatthakāti āha. "na laddhā bhante,
sakalagāme jīvantehi matakāva bahutarāti. atha naṁ satthā "tvaṁ
`mameva putto matoti sallakkhesi, dhuvadhammo esa sabbasattānaṁ,
maccurājā hi sabbasatte aparipuṇṇajjhāsayeeva mahogho viya
parikaḍḍhamāno apāyasamudde pakkhipatīti vatvā dhammaṁ desento
imaṁ gāthamāha
"taṁ puttapasusammattaṁ byāsattamanasaṁ naraṁ
suttaṁ gāmaṁ mahoghova maccu ādāya gacchatīti.
tattha "taṁ puttapasusammattanti: taṁ rūpabalādisampanne putte ca
pasū ca labhitvā "mama puttā abhirūpā balasampannā paṇḍitā
sabbakiccasamatthā, mama goṇo abhirūpo arogo mahābhārasaho,
mama gāvī bahukhīrāti evaṁ puttehi ca pasūhi ca sammattaṁ pamattaṁ
naraṁ. byāsattamanasanti: hiraññasuvaṇṇādīsu vā pattacīvarādīsu vā

page number: 084

kiñcideva labhitvā tato uttaritaraṁ patthanatāya āsattamānasaṁ.
cakkhuviññeyyādīsu ārammaṇesu vuttappakāresu vā parikkhāresu
yaṁ yaṁ laddhaṁ hoti tattha tattheva lagganatāya byāsattamānasaṁ vā.
suttaṁ gāmanti: niddaṁ upagataṁ sattanikāyaṁ. mahoghovāti: yathā
evarūpaṁ gāmaṁ gambhīravitthato mahanto mahānadīogho antamaso
sunakhaṁpi asesetvā sabbaṁ ādāya gacchati; evaṁ vuttappakāraṁ naraṁ
maccu ādāya gacchatīti attho.
desanāvasāne kisāgotamī sotāpattiphale patiṭṭhahi, sampattānaṁpi
sātthikā desanā ahosīti.
kisāgotamīvatthu.
-----------
10. paṭācārāvatthu. (212)
"na santi puttāti imaṁ dhammadesanaṁ satthā jetavane viharanto
paṭācāraṁ ārabbha kathesi.
vatthu sahassavagge
"yo ca vassasataṁ jīve apassaṁ udayabbayaṁ,
ekāhaṁ jīvitaṁ seyyo passato udayabbayanti
gāthāvaṇṇanāya vitthāretvā kathitaṁ. tadā hi satthā paṭācāraṁ
tanubhūtasokaṁ ñatvā "paṭācāre puttādayo nāma paralokaṁ gacchantassa

page number: 085

tāṇaṁ vā lenaṁ 1- vā bhavituṁ na sakkonti; tasmā vijjamānāpi
te na santiyeva; paṇḍitena pana sīlaṁ visodhetvā attano
nibbānagāmimaggameva sodhetuṁ vaṭṭatīti vatvā dhammaṁ desento
imā gāthā abhāsi
"na santi puttā tāṇāya, na pitā, napi bandhavā,
antakenādhipannassa natthi ñātīsu tāṇatā'
etamatthavasaṁ ñatvā paṇḍito sīlasaṁvuto
nibbānagamanaṁ maggaṁ khippameva visodhayeti.
tattha "tāṇāyāti: tāṇabhāvāya patiṭṭhānatthāya. bandhavāti:
putte ca mātāpitaro ca ṭhapetvā avasesā ñātisuhajjā.
antakenādhipannassāti: maraṇena abhibhūtassa. pavattiyaṁ hi puttādayo
annapānādidānena ceva uppannakiccanittharaṇena ca tāṇaṁ hutvāpi
maraṇakāle kenaci upāyena maraṇaṁ paṭibāhituṁ asamatthatāya tāṇatthāya
lenatthāya na santi nāma; teneva vuttaṁ "natthi ñātīsu tāṇatāti.
etamatthavasanti: etaṁ tesaṁ aññamaññassa tāṇaṁ bhavituṁ asamattha-
bhāvasaṅkhātaṁ kāraṇaṁ jānitvā paṇḍito catupārisuddhisīlena saṁvuto
rakkhito gopito hutvā nibbānagamanaṁ aṭṭhaṅgikaṁ maggaṁ sīghaṁ sīghaṁ
visodheyyāti attho.

footnote: 1. sī. lenaṁ vā saraṇaṁ. yu. saraṇaṁ vā lenaṁ vā.

page number: 086

desanāvasāne paṭācārā sotāpattiphale patiṭṭhahi, aññepi
bahū sotāpattiphalādīni pāpuṇiṁsūti.
paṭācārāvatthu.
maggavaggavaṇṇanāniṭṭhitā.
vīsatimo vaggo.
--------

page number: 087

21. pakiṇṇakavaggavaṇṇanā
------------
1. attanopubbakammavatthu. (213)
"mattāsukhapariccāgāti imaṁ dhammadesanaṁ satthā veḷuvane
viharanto attano pubbakammaṁ ārabbha kathesi.
ekasmiṁ hi samaye vesālī iddhā ahosi phītā bahujanā
ākiṇṇamanussā. tattha hi vārena rajjaṁ karontānaṁ khattiyānaṁyeva
sattasatādhikāni satta sahassāni satta ca khattiyā ahesuṁ. tesaṁ
vasanatthāya tattakāyeva pāsādā, tattakāneva kūṭāgārāni; uyyāne
vihāratthāya tattakāyeva ārāmā ca pokkharaṇiyo ca ahesuṁ. sā
aparena samayena dubbhikkhā ahosi dussassā. tattha chātakadosena
paṭhamaṁ duggatamanussā kālamakaṁsu. tesaṁ tattha tattha chaḍḍitānaṁ
kuṇapānaṁ gandhena amanussā nagaraṁ pavisiṁsu. amanussupaddavena bahutarā
kālamakaṁsu. tesaṁ kuṇapagandhapaṭikūlatāya sattānaṁ ahivātakarogo
uppajji. evaṁ "dubbhikkhabhayaṁ amanussabhayaṁ rogabhayanti tīṇi bhayāni
uppajjiṁsu. nagaravāsino sannipatitvā rājānaṁ āhaṁsu "mahārāja
imasmiṁ nagare tīṇi bhayāni uppannāni, ito pubbe yāva sattamā
rājaparivaṭṭā evarūpaṁ bhayaṁ nāma na uppannapubbaṁ; dhammikarājūnaṁ hi
kāle evarūpaṁ bhayaṁ na uppajjatīti. rājā saṇṭhāgāre sabbesaṁ

page number: 088

sannipātaṁ kāretvā "sace me adhammikabhāvo atthi, taṁ vicinathāti
āha. vesālīvāsino sabbaṁ paveṇiṁ vicinantā rañño kañci dosaṁ
adisvā "mahārāja natthi te dosoti vatvā "kathannu kho idaṁ amhākaṁ
bhayaṁ vūpasamaṁ gaccheyyāti mantayiṁsu. tattha ekaccehi "balikammena
āyācanāya maṅgalakiriyāyāti vutte, sabbampi taṁ vidhiṁ katvā paṭibāhituṁ
nāsakkhiṁsu. aññe evamāhaṁsu "cha satthāro mahānubhāvā, tesu
idhāgatamattesu, bhayaṁ vūpasameyyāti. apare "sammāsambuddho loke
uppanno, so hi bhagavā sabbasattahitāya dhammaṁ desesi mahiddhiko
mahānubhāvo; tasmiṁ idhāgate, imāni bhayāni vūpasamaṁ gaccheyyunti
āhaṁsu. tesaṁ vacanaṁ sabbepi abhinanditvā "kahaṁ nu kho so
bhagavā etarahi viharatīti āhaṁsu. tadā pana satthā upakaṭṭhāya
vassūpanāyikāya rañño bimbisārassa paṭiññaṁ datvā veḷuvane
viharati. tena ca samayena bimbisārassa samāgame bimbisārena saddhiṁ
sotāpattiphalaṁ patto mahāli nāma licchavi tassaṁ parisāya santike
nisinno hoti. vesālīvāsino mahantaṁ paṇṇākāraṁ sajjetvā
"rājānaṁ bimbisāraṁ saññāpetvā satthāraṁ idha ānethāti
mahāliñceva licchaviṁ purohitaputtañca pahiṇiṁsu. te gantvā rañño
paṇṇākāraṁ datvā taṁ pavattiṁ nivedetvā "mahārāja satthāraṁ
amhākaṁ nagaraṁ pesethāti yāciṁsu. rājā "tumheva jānāthāti
na sampaṭicchi. te bhagavantaṁ upasaṅkamitvā vanditvā yāciṁsu "bhante
vesāliyaṁ tīṇi bhayāni uppannāni, tāni, tumhesu gatesu, vūpasamessanti,

page number: 089

etha bhante, gacchāmāti. satthā tesaṁ vacanaṁ sutvā āvajjanto
"vesāliyaṁ ratanasutte 1- vutte, sārakkhā cakkavāḷānaṁ koṭisatasahassaṁ
pharissati, suttapariyosāne caturāsītiyā pāṇasahassānaṁ dhammābhisamayo
bhavissati, tāni bhayāni vūpasamissantīti ñatvā tesaṁ vacanaṁ sampaṭicchi.
rājā bimbisāro "satthā 2- kira vesālīgamanaṁ sampaṭicchitanti sutvā
nagare ghosanaṁ kāretvā satthāraṁ upasaṅkamitvā "kiṁ bhante vesālīgamanaṁ
sampaṭicchitanti pucchitvā, "āma mahārājāti vutte, "tenahi bhante
āgametha, tāva maggaṁ paṭiyādessāmīti vatvā rājagahassa ca
gaṅgāya ca antare pañcayojanabhūmiṁ samaṁ kāretvā yojane yojane
vihāraṁ paṭiyādetvā satthu gamanakālaṁ ārocesi. atha satthā pañcahi
bhikkhusatehi saddhiṁ maggaṁ paṭipajji. rājā yojanantare yojanantare
jannukamatte 3- odhinā pañcavaṇṇāni pupphāni okirāpetvā
dhajapatākakaddaliādīni ussāpetvā bhagavato chattātichattaṁ katvā
dve setacchattāni ekekassa bhikkhuno ekamekaṁ setacchattaṁ
upadhāretvā saparivāro pupphagandhādīhi pūjaṁ karonto satthāraṁ
ekekasmiṁ vihāre vasāpetvā mahādānāni datvā pañcahi divasehi
gaṅgātīraṁ pāpetvā tattha nāvaṁ alaṅkaronto vesālikānaṁ sāsanaṁ
pesesi "maggaṁ paṭiyādetvā satthu paccuggamanaṁ karontūti. te
"dviguṇaṁ pūjaṁ karissāmāti vesāliyā ca gaṅgāya ca antare
tiyojanabhūmiṁ samaṁ kāretvā bhagavato catūhi setacchattehi ekekassa

footnote: 1. dha. khu. 25/5. su. khu. 25/367. 2. satthārāti yuttataraṁ.
footnote: 3. sī. yu. jannumattena.

page number: 090

bhikkhuno dvīhi dvīhi setacchattehi chattātichattāni sajjetvā pūjaṁ
kurumānā āgantvā gaṅgāya tīre aṭṭhaṁsu. bimbisāro dve nāvā
saṅghāṭetvā maṇḍapaṁ kāretvā pupphadāmādīhi alaṅkārāpetvā
sabbaratanamayaṁ buddhāsanaṁ paññāpesi. bhagavā tasmiṁ nisīdi. bhikkhūpi
nāvaṁ abhirūhitvā bhagavantaṁ parivāretvā nisīdiṁsu. rājā anugacchanto
galappamāṇaṁ udakaṁ otaritvā "yāva bhante bhagavā āgacchati, tāvāhaṁ
idheva gaṅgātīre vasissāmīti vatvā nāvaṁ uyyojetvā nivatti. satthā
yojanamattaṁ addhānaṁ gaṅgāya gantvā vesālikānaṁ sīmaṁ pāpuṇi.
licchavirājāno satthāraṁ paccuggantvā galappamāṇaṁ udakaṁ pavisitvā
nāvaṁ tīraṁ upanetvā satthāraṁ nāvāto otārayiṁsu. satthārā uttaritvā
nadītīre akkantamatteyeva, mahāmegho uṭṭhahitvā pokkharavassaṁ
vassi. sabbattha jannukappamāṇauruppamāṇakaṭippamāṇādīni udakāni 1-
sandantāni sabbakuṇapāni gaṅgāyaṁ pavesayiṁsu. parisuddho bhūmibhāgo
ahosi. licchavirājāno satthāraṁ yojane yojane vasāpetvā
mahādānāni datvā dviguṇaṁ pūjaṁ karontā tīhi divasehi vesāliṁ nayiṁsu.
sakko devarājā devagaṇaparivuto agamāsi. mahesakkhānaṁ devatānaṁ
sannipātena amanussā yebhuyyena palāyiṁsu. satthā sāyaṁ nagaradvāre
ṭhatvā ānandattheraṁ āmantesi "imaṁ ānanda ratanasuttaṁ uggaṇhitvā
licchavikumārehi saddhiṁ vicaranto vesāliyaṁ tiṇṇaṁ pākārānaṁ antare
parittaṁ karohīti. thero satthārā dinnaṁ ratanasuttaṁ uggaṇhitvā

footnote: 1.ekavacanaṁ kātabbaṁ.

page number: 091

satthu selamayapattena udakaṁ ādāya nagaradvāre ṭhito, paṇidhānato
paṭṭhāya tathāgatassa "dasa pāramiyo dasa upapāramiyo dasa paramattha-
pāramiyoti samatiṁsa pāramiyo pañca mahāpariccāge "lokatthacariyā
ñātatthacariyā buddhatthacariyāti tisso cariyāyo pacchimabhave
gabbhāvakkantiṁ jātiṁ abhinikkhamanaṁ padhānacariyaṁ bodhipallaṅke māravijayaṁ
sabbaññutañāṇappaṭivedhaṁ dhammacakkappavattanaṁ nava lokuttaradhammeti
sabbepime buddhaguṇe āvajjitvā nagaraṁ pavisitvā tiyāmarattiṁ tīsu
pākārantaresu parittaṁ karonto vicari. tena "yaṅkiñcīti vuttamatteyeva,
uddhaṁ khittaṁ udakaṁ amanussānaṁ upari pati. "yānīdha bhūtānīti gāthākathanato
paṭṭhāya rajatavaṭaṁsakā viya udakabindūni ākāse uggantvā gilānānaṁ
manussānaṁ upari patiṁsu. tāvadeva vūpasantarogā manussā uṭṭhāya
theraṁ parivāresuṁ. "yaṅkiñcīti vuttapadato paṭṭhāya pana udakaphusitehi
phuṭṭhā phuṭṭhā pubbe apalāyantā saṅkārakūṭabhittipadesādīni nissitā
amanussā tena tena dvārena palāyiṁsu. dvārāni anokāsāni
ahesuṁ. te okāsaṁ alabhantā pākāraṁ bhinditvā palāyiṁsu.
mahājano nagaramajjhe saṇṭhāgāraṁ sabbagandhehi upalimpitvā upari
suvaṇṇatārakādivicittaṁ vitānaṁ bandhitvā buddhāsanaṁ paññāpetvā satthāraṁ
ānesi. satthā paññattāsane nisīdi. bhikkhusaṅghopi licchavigaṇopi
satthāraṁ parivāretvā nisīdi. sakkopi devarājā devagaṇaparivuto
paṭirūpe okāse aṭṭhāsi. theropi sakalanagaraṁ anuvicaritvā
vūpasantarogena mahājanena saddhiṁ āgantvā satthāraṁ vanditvā

page number: 092

nisīdi. satthā parisaṁ oloketvā tadeva ratanasuttaṁ abhāsi.
desanāvasāne caturāsītiyā pāṇasahassānaṁ dhammābhisamayo ahosi.
evaṁ "punadivasepi punadivasepīti sattāhaṁ tadeva ratanasuttaṁ desetvā
sabbabhayānaṁ vūpasantabhāvaṁ ñatvā licchavigaṇaṁ āmantetvā vesālito
nikkhami. licchavirājāno dviguṇaṁ sakkāraṁ karontā puna tīhi divasehi
satthāraṁ gaṅgātīraṁ nayiṁsu. gaṅgāya nibbattā nāgarājāno cintayiṁsu
"manussā tathāgatassa sakkāraṁ karonti, mayaṁ kiṁ nu karomāti.
te suvaṇṇarajatamaṇimayā nāvāyo māpetvā suvaṇṇarajatamaṇimaye
pallaṅke paññāpetvā pañcavaṇṇapadumasañchannaṁ udakaṁ katvā
"bhante amhākaṁpi anuggahaṁ karothāti attano attano nāvaṁ
abhiruhaṇatthāya satthāraṁ yāciṁsu. manussā ca nāgā ca tathāgatassa
pūjaṁ karonti. "mayaṁ kiṁ nu karomāti bhummaṭṭhakadeve ādiṁ
katvā yāva akaniṭṭhabrahmalokā sabbadevatā sakkāraṁ kariṁsu. tattha
nāgā yojanikāni chattātichattāni ukkhipiṁsu. evaṁ heṭṭhā nāgā
bhūmitale manussā rukkhagacchapabbatādīsu bhummaṭṭhakadevatā antalikkhe
ākāsaṭṭhakadevatāti nāgabhavanaṁ ādiṁ katvā cakkavāḷapariyantena
yāva brahmalokā chattātichattāni ussāpitāni ahesuṁ. chattantaresu
dhajā, dhajantaresu patākā, tesaṁ antarantarā pupphadāmavāsacuṇṇa-
dhūpādisakkāro ahosi. sabbālaṅkārapaṭimaṇḍitā devaputtā chaṇavesaṁ
gahetvā ugghosayamānā ākāse vicariṁsu. tayoeva kira samāgamā
mahantā ahesuṁ "yamakapāṭihāriyasamāgamo devorohaṇasamāgamo ayaṁ

page number: 093

gaṅgorohaṇasamāgamoti. paratīre bimbisāropi licchavīhi katasakkārato
dviguṇaṁ sakkāraṁ sajjetvā bhagavato āgamanaṁ udikkhamāno aṭṭhāsi.
satthā gaṅgāya ubhosu passesu rājūnaṁ mahantaṁ pariccāgaṁ oloketvā
nāgādīnañca ajjhāsayaṁ viditvā ekekāya nāvāya pañcapañcabhikkhu-
sataparivāraṁ ekekaṁ nimmitabuddhaṁ māpesi. so ekekassa setacchattassa
ceva kapparukkhassa ca mālāpupphadāmassa ca heṭṭhā nāgagaṇaparivuto
nisinno hoti. bhummaṭṭhakadevatādīsupi ekekasmiṁ okāse saparivāraṁ
ekekaṁ nimmitabuddhaṁ māpesi. evaṁ sakalacakkavāḷagabbhe ekussave
ekacchaṇe viya ca jāte, nāgānaṁ anuggahaṁ karonto ekaṁ ratananāvaṁ
abhiruhi. bhikkhūsupi ekeko ekekameva abhiruhi. nāgarājāno buddhappamukhaṁ
bhikkhusaṅghaṁ nāgabhavanaṁ pavesetvā sabbarattiṁ satthu santike dhammakathaṁ
sutvā dutiyadivase dibbena khādanīyena bhojanīyena buddhappamukhaṁ
bhikkhusaṅghaṁ parivisiṁsu. satthā anumodanaṁ katvā nāgabhavanā nikkhamitvā
sakalacakkavāḷadevatāhi pūjiyamāno pañcahi nāvasatehi gaṅgānadiṁ
atikkami. rājā paccuggantvā satthāraṁ nāvāto otāretvā
āgamanakāle licchavīhi katasakkārato dviguṇaṁ sakkāraṁ katvā
purimanayeneva pañcahi divasehi rājagahaṁ ānesi.
dutiyadivase bhikkhū piṇḍapātapaṭikkantā sāyaṇhasamaye
dhammasabhāyaṁ sannisinnā kathaṁ samuṭṭhāpesuṁ "aho buddhānaṁ ānubhāvo,
aho satthari devamanussānaṁ pasādo; gaṅgāya nāma orato ca
pārato ca aṭṭhayojanamagge buddhagatena pasādena rājūhi samatalaṁ

page number: 094

bhūmiṁ katvā vālukā okiritvā jannumattena odhinā nānāvaṇṇāni
pupphāni santhatāni, gaṅgāya udakaṁ nāgānubhāvena pañcavaṇṇehi
padumehi sañchannaṁ, yāva akaniṭṭhabhavanā chattātichattāni ussāpitāni,
sakalacakkavāḷagabbhaṁ ekālaṅkāraṁ ekussavaṁ viya ca jātanti. satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "na bhikkhave esa pūjāsakkāro
mayhaṁ buddhānubhāvena nibbatto, na nāgadevabrahmānubhāvena, atīte
pana appamattakapariccāgānubhāvena nibbattoti vatvā bhikkhūhi yācito
tamatthaṁ pakāsetukāmo atītaṁ āhari:
"atīte takkasilāyaṁ saṅkho nāma brāhmaṇo ahosi. tassa
putto susimo nāma māṇavo soḷasavassuddesiko. so ekadivasaṁ
pitaraṁ upasaṅkamitvā "icchāmahaṁ tāta bārāṇasiṁ gantvā mante
sajjhāyitunti. atha naṁ pitā āha "tenahi tāta asuko nāma
brāhmaṇo mama sahāyako, tassa santikaṁ gantvā adhiyassūti. so
"sādhūti paṭisuṇitvā anupubbena bārāṇasiṁ patvā taṁ brāhmaṇaṁ
upasaṅkamitvā pitarā pahitabhāvaṁ ācikkhi. atha naṁ so "sahāyakassa
me puttoti sampaṭicchitvā paṭippassaddhadarathaṁ bhaddakena divasena
mante vācetuṁ ārabhi. so lahuñca gaṇhanto bahuñca gaṇhanto
gahitaggahitañca suvaṇṇabhājane pakkhittasīhatelamiva avinassamānaṁ
dhārento na cirasseva ācariyassa mukhato uggaṇhitabbaṁ sabbaṁ
uggaṇhitvā sajjhāyaṁ karonto attano uggahitasippassa

page number: 095

ādimajjhameva passati, no pariyosānaṁ. so ācariyaṁ upasaṅkamitvā
"ahaṁ imassa sippassa ādimajjhameva passāmi, no pariyosānanti
vatvā, ācariyena "ahaṁpi tāta na passāmīti vutte, "atha ko
ācariya pariyosānaṁ jānātīti pucchitvā, "ime tāta isayo
isipatane viharanti, te jāneyyuṁ, tesaṁ santikaṁ upasaṅkamitvā
pucchassūti ācariyena vutte, paccekabuddhe upasaṅkamitvā pucchi
"tumhe kira pariyosānaṁ jānāthāti. "āma jānāmāti. "tenahi
me ācikkhathāti.. "mayaṁ apabbajitassa na ācikkhāma; sace te
pariyosānenattho, pabbajassūti. so "sādhūti sampaṭicchitvā tesaṁ
santike pabbaji. athassa te "idaṁ tāva sikkhassūti vatvā "evaṁ te
nivāsetabbaṁ, evaṁ pārupitabbantiādinā nayena abhisamācārikavattaṁ
ācikkhiṁsu. so tattha sikkhanto upanissayasampannattā na cirasseva
paccekasambodhiṁ abhisambujjhitvā sakalabārāṇasīnagare gaganatale
puṇṇacando viya pākaṭo lābhaggayasaggappatto ahosi. so
appāyukasaṁvattanikassa kammassa katattā na cirasseva parinibbāyi.
athassa paccekabuddhā ca mahājano ca sarīrakiccaṁ katvā dhātuyo
gahetvā nagaradvāre thūpaṁ patiṭṭhāpesuṁ. saṅkhopi brāhmaṇo "putto
me ciraṁ gato, pavattimassa jānissāmīti taṁ daṭṭhukāmo takkasilato
nikkhamitvā anupubbena bārāṇasiṁ patvā mahājanakāyaṁ sannipatitaṁ
disvā "addhā imesu ekopi me puttassa pavattiṁ jānissatīti
upasaṅkamitvā pucchi "susimo nāma māṇavo idhāgami, api nu

page number: 096

tassa pavattiṁ jānāthāti. "āma brāhmaṇa jānāma, asukassa
nāma brāhmaṇassa santike tayo vede sajjhāyitvā pabbajitvā
paccekabodhiṁ sacchikatvā parinibbāyi, ayamassa thūpo patiṭṭhāpitoti.
so bhūmiṁ hatthena paharitvā roditvā kanditvā cetiyaṅgaṇaṁ gantvā
tiṇāni uddharitvā uttarasāṭakena vālukaṁ āharitvā cetiyaṅgaṇe
ākiritvā kamaṇḍalūdakena paripphositvā vanapupphehi pūjaṁ katvā
sāṭakena patākaṁ āropetvā thūpassa upari attano chattaṁ
bandhitvā pakkāmi.
satthā idaṁ atītaṁ āharitvā "tadā bhikkhave ahaṁ saṅkho
brāhmaṇo ahosiṁ, mayā susimassa paccekabuddhassa cetiyaṅgaṇe
tiṇāni uddhaṭāni, tassa me kammassa nissandena aṭṭhayojanamaggaṁ
vihatakhāṇukaṇṭakaṁ katvā suddhaṁ samatalaṁ kariṁsu; mayā tattha vālukā
okiṇṇā, tassa me nissandena aṭṭhayojanamagge vālukaṁ okiriṁsu;
mayā tattha vanakusumehi pūjā katā, tassa me nissandena aṭṭhayojana-
magge 1- nānāvaṇṇāni pupphāni okiṇṇāni, ekayojanaṭṭhāne
gaṅgāya udakaṁ pañcavaṇṇehi padumehi sañchannaṁ: mayā tattha
kamaṇḍalūdakena bhūmi paripphositā, tassa me nissandena vesāliyaṁ
pokkharavassaṁ vassi; mayā tattha patākā āropitā chattañca baddhaṁ,
tassa me nissandena yāva akaniṭṭhabhavanā dhajapatākacchattātichattādīhi
sakalacakkavāḷagabbhaṁ ekussavaṁ viya jātaṁ; iti kho bhikkhave esa

footnote: 1. yu. aṭṭhayojane magge.

page number: 097

pūjāsakkāro mayhaṁ neva buddhānubhāvena nibbatto, na nāga-
devabrahmānubhāvena, atīte pana appamattakapariccāgānubhāvenāti
vatvā dhammaṁ desento imaṁ gāthamāha
"mattāsukhapariccāgā passe ce vipulaṁ sukhaṁ,
caje mattāsukhaṁ dhīro sampassaṁ vipulaṁ sukhanti.
tattha "mattāsukhapariccāgāti: mattāsukhanti pamāṇayuttakaṁ
parittasukhaṁ vuccati, tassa pariccāgena. vipulaṁ sukhanti: uḷāraṁ sukhaṁ
nibbānasukhaṁ vuccati, tañce passeyyāti attho. idaṁ vuttaṁ hoti
"ekaṁ hi bhojanapātiṁ sajjāpetvā bhuñjantassa mattāsukhaṁ nāma
uppajjati, taṁ pana pariccajitvā uposathaṁ vā karontassa dānaṁ vā
dentassa vipulaṁ uḷāraṁ nibbānasukhaṁ nāma nibbattati; tasmā sace
evaṁ tassa mattāsukhassa pariccāgā vipulaṁ sukhaṁ passati, athetaṁ
vipulaṁ sukhaṁ sammā passanto paṇḍito taṁ mattāsukhaṁ cajeyyāti.
desanāvasāne bahū sotāpattiphalādīni pāpuṇiṁsūti.
attanopubbakammavatthu.
---------
2. kukkuṭaṇḍakhādikāvatthu. (214)
"paradukkhūpadhānenāti imaṁ dhammadesanaṁ satthā jetavane viharanto
ekaṁ kukkuṭaṇḍakhādikaṁ ārabbha kathesi.

page number: 098

sāvatthiyā kira avidūre paṇḍuraṁ nāma eko gāmo, tattheko
kevaṭṭo vasati. so sāvatthiṁ gacchanto aciravatītīre kacchapaṇḍāni
disvā tāni ādāya sāvatthiṁ gantvā ekasmiṁ gehe pacāpetvā
khādanto tasmiṁ 1- gehe kumārikāya ekaṁ aṇḍaṁ adāsi. sā
taṁ khāditvā tato paṭṭhāya aññaṁ khādanīyaṁ nāma na icchi.
athassā mātā kukkuṭiyā vijātaṭṭhānato ekaṁ aṇḍaṁ gahetvā
adāsi. sā taṁ khāditvā rasataṇhāya baddhā tato paṭṭhāya
sayameva kukkuṭiyā aṇḍāni gahetvā khādi. kukkuṭī vijātakāle
taṁ attano aṇḍāni gahetvā khādantiṁ disvā tāya upaddūtā
āghātaṁ bandhitvā "itodāni cutā "yakkhinī hutvā" 2- tava dārake
khādituṁ samatthā hutvā nibbatteyyanti patthanaṁ ṭhapetvā kālaṁ
katvā tasmiṁyeva gehe majjārī hutvā nibbatti. itarāpi kālaṁ
katvā tattheva kukkuṭī hutvā nibbatti. kukkuṭī aṇḍāni vijāyi.
majjārī āgantvā tāni khāditvā dutiyaṁpi tatiyaṁpi khādiyeva. kukkuṭī
"tayo vāre mama aṇḍāni khāditvā idāni maṁ khāditukāmāsi, ito
cutā saputtakaṁ taṁ khādituṁ labheyyanti patthanaṁ katvā tato cutā
dīpinī hutvā nibbatti. itarāpi kālaṁ katvā migī hutvā nibbatti.
tassā vijātakāle dīpinī āgantvā taṁ saddhiṁ puttehi khādi. evaṁ
khādantā pañcasu attabhāvasatesu aññamaññassa dukkhaṁ uppādetvā
avasāne ekā yakkhinī hutvā nibbatti, ekā sāvatthiyaṁ kuladhītā

footnote: 1. tatthāti yuttataraṁ. 2. pamādalikhitena bhavitabbaṁ.

page number: 099

hutvā nibbatti. ito paraṁ "na hi verena verānīti gāthāya
vuttanayeneva veditabbaṁ. idha pana satthā "veraṁ hi averena upasammati,
no verenāti vatvā ubhinnaṁpi dhammaṁ desento imaṁ gāthamāha
"paradukkhūpadhānena yo attano sukhamicchati,
verasaṁsaggasaṁsaṭṭho verā so na parimuccatīti.
tattha "paradukkhūpadhānenāti: parasmiṁ dukkhaṭṭhapanena,
paradukkhuppādanenāti attho. verasaṁsaggasaṁsaṭṭhoti: so puggalo
akkosanappaccakkosanappaharaṇappaṭippaharaṇādīnaṁ vasena aññamaññaṁ
katena verasaṁsaggena saṁsaṭṭho. verā so na parimuccatīti: niccakālaṁ
veravasena dukkhameva pāpuṇātīti attho.
desanāvasāne yakkhinī saraṇesu patiṭṭhāya pañca sīlāni
samādayitvā verato mucci. itarāpi sotāpattiphale patiṭṭhahi.
sampattānaṁpi sātthikā desanā ahosīti.
kukkuṭaṇḍakhādikāvatthu.
---------
3. bhaddiyabhikkhuvatthu. (215)
"yaṁ hi kiccanti imaṁ dhammadesanaṁ satthā bhaddiyaṁ nissāya
jātiyāvane viharanto bhaddiye bhikkhū ārabbha kathesi.
te kira pādukamaṇḍane uyyuttā ahesuṁ. yathāha? tena kho

page number: 100

pana samayena bhaddiyā bhikkhū anekavihitaṁ pādukamaṇḍanānuyogamanuyuttā
viharanti: tiṇapādukaṁ karontipi kārentipi muñjapādukaṁ 1-
pabbajapādukaṁ hintālapādukaṁ kambalapādukaṁ karontipi kārentipi,
riñcanti uddesaṁ paripucchaṁ adhisīlaṁ adhicittaṁ adhippaññanti. 2- bhikkhū
tesaṁ tathākaraṇabhāvaṁ ujjhāyitvā satthu ārocesuṁ. satthā te
bhikkhū garahitvā "bhikkhave tumhe aññena kiccena āgantvā
aññasmiṁyeva kicce uyyuttāti vatvā dhammaṁ desento imā
gāthā abhāsi
"yaṁ hi kiccaṁ, tadapaviddhaṁ, akiccaṁ pana kayīrati; 3-
unnaḷānaṁ pamattānaṁ tesaṁ vaḍḍhanti āsavā;
yesañca susamāraddhā niccaṁ kāyagatā sati,
akiccaṁ te na sevanti, kicce sātaccakārino;
satānaṁ sampajānānaṁ atthaṁ gacchanti āsavāti.
tattha "yaṁ hi kiccanti: bhikkhuno hi pabbajitakālato paṭṭhāya
aparimāṇasīlakkhandhagopanaṁ araññavāso dhutaṅga pariharaṇaṁ bhāvanā-
rāmatātievamādi kiccaṁ nāma. imehi pana, yaṁ attano kiccaṁ; taṁ
apaviddhaṁ chaḍḍitaṁ. akiccanti: bhikkhuno pana chattamaṇḍanaṁ upāhanamaṇḍanaṁ
pādukapattathālakadhamakarakakāyabandhanāṁsabandhanamaṇḍanaṁ akiccaṁ

footnote: 1. pāliyampana "muñjapādukaṁ karontipi kārentipi pabbajapādukaṁ karontipi
footnote: kārentipi hintālapādukaṁ karontipi kārentipi kamalapādukaṁ karontipi kārentipi
footnote: kambalapādukanti dissanti. ña. va. 2. mahāvagge 5/20. 3. ma. karīyati.

page number: 101

nāma. yehi taṁ kayīrati, tesaṁ mānanaḷaṁ ukkhipitvā caraṇena unnaḷānaṁ
sativossaggena pamattānaṁ cattāropi āsavā vaḍḍhantīti attho.
susamāraddhāti: supaggahitā. kāyagatā satīti: kāyānupassanābhāvanā.
akiccanti: te etaṁ chattamaṇḍanādikaṁ akiccaṁ na sevanti na karontīti attho.
kicceti: pabbajitakālato paṭṭhāya kattabbe aparimāṇasīlakkhandhagopanādike
karaṇīye. sātaccakārinoti: satataṁ kārino aṭṭhitakārino. tesaṁ
satiyā avippavāsena satānaṁ "sātthakasampajaññaṁ sappāyasampajaññaṁ
gocarasampajaññaṁ asammohasampajaññanti catūhi sampajaññehi sampajānānaṁ
cattāropi āsavā atthaṁ gacchanti parikkhayaṁ abhāvaṁ gacchantīti attho.
desanāvasāne te bhikkhū arahatte patiṭṭhahiṁsu. sampattānaṁpi
sātthikā desanā ahosīti.
bhaddiyabhikkhuvatthu.
---------
4. lakuṇṭakabhaddiyattheravatthu. (216)
"mātaraṁ pitaraṁ hantvāti imaṁ dhammadesanaṁ satthā jetavane
viharanto lakuṇṭakabhaddiyattheraṁ ārabbha kathesi.
ekadivasaṁ hi sambahulā āgantukā bhikkhū satthāraṁ divāṭṭhāne
nisinnaṁ upasaṅkamitvā vanditvā ekamantaṁ nisīdiṁsu. tasmiṁ khaṇe

page number: 102

lakuṇṭakabhaddiyatthero bhagavato avidūre atikkamati. satthā tesaṁ
bhikkhūnaṁ cittavāraṁ ñatvā "passatha bhikkhave, ayaṁ bhikkhu mātāpitaro
hanitvā niddukkho hutvā yātīti vatvā, tehi [bhikkhūhi] "kiṁ
nu kho satthā vadatīti aññamaññaṁ mukhāni oloketvā saṁsayaṁ
pakkhantehi "kiṁ nāmetaṁ vadathāti vutte, tesaṁ dhammaṁ desento
imaṁ gāthamāha
"mātaraṁ pitaraṁ hantvā rājāno dve ca khattiye
raṭṭhaṁ sānucaraṁ hantvā anīgho yāti brāhmaṇoti.
tattha "sānucaranti: āyasādhakena āyuttakena sahitaṁ, ettha
hi "taṇhā janeti purisanti vacanato tīsu bhavesu sattānaṁ jananato
taṇhā mātā nāma. "ahaṁ asukassa nāma rañño vā rājamahāmattassa
vā puttoti pitaraṁ nissāya asmimānassa uppajjanato asmimāno
pitā nāma. loko viya rājānaṁ yasmā sabbāni diṭṭhigatāni
dve sassatucchedadiṭṭhiyo bhajanti; tasmā sassatucchedadiṭṭhiyo dve
khattiyarājāno nāma. dvādasāyatanāni vitthatatthena raṭṭhasadisattā
raṭṭhaṁ nāma. āyasādhako āyuttakapuriso viya taṁ nissito nandirāgo
anucaro nāma. anīghoti: niddukkho. brāhmaṇoti: khīṇāsavo.
etesaṁ taṇhādīnaṁ arahattamaggaññāṇāsinā hatattā khīṇāsavo.
niddukkho hutvā yātīti ayamettha attho.
desanāvasāne te bhikkhū arahatte patiṭṭhahiṁsu.
dutiyagāthāyapi vatthu purimasadisameva. tadāpi satthā

page number: 103

lakuṇṭakabhaddiyattherameva ārabbha tesaṁ dhammaṁ desento imaṁ gāthamāha
"mātaraṁ pitaraṁ hantvā rājāno dve ca sotthiye
veyyagghapañcamaṁ hantvā anīgho yāti brāhmaṇoti.
tattha "dve ca sotthiyeti: dve ca brāhmaṇe. imissā
hi gāthāya satthā attano dhammissaratāya ca desanāvidhikusalatāya ca
sassatucchedadiṭṭhiyo dve brāhmaṇarājāno katvā kathesi.
veyyagghapañcamanti ettha byagghānucarito sappaṭibhayo duppaṭipanno
maggo veyyaggho nāma, vicikicchānīvaraṇaṁpi tena sadisatāya veyyagghaṁ
nāma, taṁ pañcamaṁ assāti nīvaraṇapañcakaṁ veyyagghapañcamaṁ nāma. idañca
veyyagghapañcamaṁ arahattamaggaññāṇāsinā nissesaṁ hantvā anīgho
yāti brāhmaṇoti ayamettha attho. sesaṁ purimasadisamevāti.
lakuṇṭakabhaddiyattheravatthu.
---------
5. dārusākaṭikavatthu. (217)
"suppabuddhanti imaṁ dhammadesanaṁ satthā veḷuvane viharanto
dārusākaṭikassa puttaṁ ārabbha kathesi.
rājagahasmiṁ hi "sammādiṭṭhikaputto ca micchādiṭṭhikaputto cāti
dve dārakā abhikkhaṇaṁ guḷakīḷaṁ kīḷanti. tesu sammādiṭṭhikaputto
guḷaṁ khipamāno buddhānussatiṁ āvajjitvā "namo buddhassāti

page number: 104

vatvā guḷaṁ khipati. itaro titthiyānaṁ guṇe uddisitvā "namo
arahantānanti vatvā khipati. tesu sammādiṭṭhikaputto jināti, itaro
parājayati. so tassa kiriyaṁ disvā "ayaṁ evaṁ anussaritvā evaṁ vatvā
guḷaṁ khipanto maṁ jināti, ahaṁpi evarūpaṁ karissāmīti buddhānussatiyaṁ
paricayamakāsi. athekadivasaṁ tassa pitā sakaṭaṁ yojetvā dārūnaṁ atthāya
gacchanto taṁpi dārakaṁ ādāya gantvā aṭaviyaṁ dārūnaṁ sakaṭaṁ pūretvā
āgacchanto bahinagare susānasāmante udakaphāsukaṭṭhāne goṇe
mocetvā bhattavissaggaṁ akāsi. athassa goṇā sāyaṇhasamaye
nagaraṁ pavisantena gogaṇena saddhiṁ nagarameva pavisiṁsu. sākaṭikopi
goṇe anubandhanto nagaraṁ pavisitvā sāyaṁ goṇe disvā ādāya
nikkhamanto dvāraṁ na sampāpuṇi. tasmiṁ hi asampatteyeva, dvāraṁ
pidahi. athassa putto ekakova rattibhāge sakaṭassa heṭṭhā
nipajjitvā niddaṁ okkami. rājagahaṁ pana pakatiyāpi amanussabahulaṁ.
ayañca susānasantike nipanno. tattha naṁ amanussā passiṁsu. eko
sāsanassa paṭikaṇṭako micchādiṭṭhiko, eko sammādiṭṭhiko. tesu
micchādiṭṭhiko āha "ayaṁ no bhakkho, imaṁ khādāmāti. itaro
"alaṁ, mā te ruccīti taṁ nivāresi. so tena nivāriyamānopi
tassa vacanaṁ anādayitvā dārakaṁ pādesu gahetvā ākaḍḍhi. so
buddhānussatiparicitattā tasmiṁ khaṇe "namo buddhassāti āha.
amanusso mahābhayabhīto paṭikkamitvā aṭṭhāsi. atha naṁ itaro
"amhehi akiccaṁ kataṁ, daṇḍakammamassa karomāti vatvā taṁ

page number: 105

rakkhamāno aṭṭhāsi. micchādiṭṭhiko nagaraṁ pavisitvā rañño bhojanapātiṁ
pūretvā bhojanaṁ āhari. atha naṁ ubhopi tassa mātāpitaro viya hutvā
taṁ uṭṭhāpetvā bhojetvā "imāni akkharāni rājāva passatu, mā
aññoti taṁ pavattiṁ pakāsetvā yakkhānubhāvena bhojanapātiyaṁ akkharāni
chinditvā gatā. punadivase "rājakulato corehi bhājanabhaṇḍaṁ avahaṭanti
kolāhalaṁ karontā dvārāni pidahitvā oloketvā tattha apassantā
nagarā nikkhamitvā ito cito ca olokentā dārusakaṭe suvaṇṇapātiṁ
disvā "ayaṁ coroti taṁ dārakaṁ gahetvā rañño dassesuṁ. rājā
akkharāni disvā "kimetaṁ tātāti pucchi. "nāhaṁ deva jānāmi,
mātāpitaro me āgantvā rattiṁ bhojetvā rakkhamānā aṭṭhaṁsu,
ahaṁ `mātāpitaro maṁ rakkhantīti nibbhayova niddaṁ upagato, ettakaṁ
ahaṁ jānāmīti āha. athassa mātāpitaropi taṁ ṭhānaṁ agamaṁsu. rājā
taṁ pavattiṁ ñatvā te tayopi jane ādāya satthu santikaṁ gantvā
sabbaṁ ārocetvā "kinnu kho bhante buddhānussatiyeva rakkhā hoti
udāhu dhammānussatiādayopīti pucchi. athassa satthā "mahārāja
na kevalaṁ buddhānussatiyeva rakkhā, yesaṁ pana chabbidhena cittaṁ
subhāvitaṁ, tesaṁ aññena rakkhāvaraṇena vā mantosadhehi vā kiccaṁ
natthīti vatvā chaṭṭhānāni dassento imā gāthā abhāsi
"suppabuddhaṁ pabujjhanti sadā gotamasāvakā,
yesaṁ divā ca ratto ca niccaṁ buddhagatā sati.

page number: 106

suppabuddhaṁ pabujjhanti sadā gotamasāvakā,
yesaṁ divā ca ratto ca niccaṁ dhammagatā sati.
suppabuddhaṁ pabujjhanti sadā gotamasāvakā,
yesaṁ divā ca ratto ca niccaṁ saṅghagatā sati.
suppabuddhaṁ pabujjhanti sadā gotamasāvakā,
yesaṁ divā ca ratto ca niccaṁ kāyagatā sati.
suppabuddhaṁ pabujjhanti sadā gotamasāvakā,
yesaṁ divā ca ratto ca ahiṁsāya rato mano.
suppabuddhaṁ pabujjhanti sadā gotamasāvakā,
yesaṁ divā ca ratto ca bhāvanāya rato manoti.
tattha "suppabuddhaṁ pabujjhantīti: buddhagataṁ satiṁ gahetvā
supantāyeva pabujjhantā suppabuddhaṁ pabujjhanti nāma. sadā
gotamasāvakāti: gotamagottassa buddhassa savanante jātattā
tasseva anusāsanīsavanatāya gotamasāvakā. buddhagatā satīti: yesaṁ 1-
"itipi so bhagavātiādippabhede buddhaguṇe ārabbha uppajjamānā
sati niccakālaṁ atthi, te sadāpi suppabuddhaṁ pabujjhantīti attho.
tathā asakkontā pana ekadivasaṁ tīsu kālesu dvīsu kālesu ekasmiṁpi
kāle buddhānussatiṁ manasikarontā suppabuddhaṁ pabujjhantiyeva nāma.
dhammagatā satīti "svākkhāto bhagavatā dhammotiādippabhede
dhammaguṇe ārabbha uppajjamānā sati. saṅghagatā satīti "supaṭipanno

footnote: 1. sī. yu. `yesanti natthi.

page number: 107

bhagavato sāvakasaṅghotiādippabhede saṅghaguṇe ārabbha uppajjamānā
sati. kāyagatā satīti dvattiṁsākāravasena vā navasivaṭṭhikāvasena vā
catudhātuvavaṭṭhānavasena vā ajjhattanīlakasiṇādirūpajjhānavasena vā
uppajjamānā sati. ahiṁsāya ratoti: so karuṇāsahagatena cetasā
ekaṁ disaṁ pharitvā viharatīti 1- evaṁ vuttāya karuṇābhāvanāya rato.
bhāvanāyāti: mettābhāvanāya. kiñcāpi hi heṭṭhā karuṇābhāvanāya
vuttattā idha sabbāpi avasesā bhāvanā, idha pana mettābhāvanāva
adhippetā. sesaṁ paṭhamagāthāyaṁ vuttanayeneva veditabbaṁ.
desanāvasāne so dārako mātāpitūhi saddhiṁ sotāpattiphale
patiṭṭhahi. pacchā pana pabbajitvā sabbepi arahattaṁ pāpuṇiṁsu.
sampattānaṁpi sātthikā desanā ahosīti.
dārusākaṭikavatthu.
--------
6. vajjīputtakabhikkhuvatthu. (218)
"duppabbajjaṁ durabhiramanti imaṁ dhammadesanaṁ satthā vesāliyaṁ
nissāya mahāvane viharanto aññataraṁ vajjīputtakaṁ bhikkhuṁ ārabbha
kathesi, yaṁ sandhāya vuttaṁ "aññataro vajjīputtako bhikkhu vesāliyaṁ
viharati aññatarasmiṁ vanasaṇḍe. tena kho pana samayena vesāliyaṁ

footnote: 1. dī. sī. 9/310.

page number: 108

sabbarattiṁ chaṇavāro hoti. athakho so bhikakhu vesāliyaṁ turiyatāḷita-
vāditanigghosasaddaṁ sutvā paridevamāno tāyaṁ velāyaṁ imaṁ gāthamāha
"ekakā mayaṁ araññe viharāma
apaviddhaṁva vanasmiṁ dārukaṁ,
etādisikāya rattiyā
ko su dāni amhehi pāpiyoti.
so kira vajjīraṭṭhe rājaputto vārena sampattaṁ rajjaṁ pahāya
pabbajito, vesāliyaṁ cātummahārājikehi saddhiṁ ekābaddhaṁ katvā
sakalanagare dhajapatākādīhi paṭimaṇḍite, komudiyā puṇṇamāya
sabbarattiṁ chaṇavāre vattamāne, bheriādīnaṁ turiyānaṁ tāḷitānaṁ nigghosaṁ
vīṇādīnañca vāditānaṁ saddaṁ sutvā, yāni vesāliyaṁ satta
rājasahassāni satta rājasatāni satta ca rājāno, tattakāyeva ca nesaṁ
uparājasenāpatiādayo, tesu alaṅkatapaṭiyattesu nakkhattakīḷanatthāya vīthiṁ
otiṇṇesu, saṭṭhihatthe mahācaṅkame caṅkamamāno gaganamajjhe ṭhitaṁ puṇṇacandaṁ
disvā caṅkamakoṭiyaṁ phalakaṁ nissāya ṭhito veṭhanālaṅkāravirahitattā vane
chaḍḍitadārukaṁ viya attabhāvaṁ oloketvā "atthi nu kho añño amhehi
lāmakataroti cintento pakatiyā āraññakādiguṇayuttopi tasmiṁ khaṇe
anabhiratiyā pīḷito evamāha. so tasmiṁ vanasaṇḍe adhivatthāya
devatāya "imaṁ bhikkhuṁ saṁvejessāmīti adhippāyena
"ekako tvaṁ araññe viharasi
apaviddhaṁva vanasmiṁ dārukaṁ,

page number: 109

tassa te bahukā pihayanti
nerayikā viya saggagāminanti
vuttaṁ imaṁ gāthaṁ sutvā punadivase satthāraṁ upasaṅkamitvā vanditvā
nisīdi. satthā taṁ pavattiṁ ñatvā gharāvāsassa dukkhataṁ pakāsetukāmo
pañca dukkhāni samodhānetvā imaṁ gāthamāha
"duppabbajjaṁ durabhiramaṁ durāvāsā gharā dukkhā
dukkho samānasaṁvāso dukkhānupatitaddhagū;
tasmā na caddhagū siyā na ca dukkhānupatito siyāti.
tattha duppabbajjanti appaṁ vā mahantaṁ vā bhogakkhandhaṁ
ceva ñātiparivaṭṭañca pahāya imasmiṁ sāsane uraṁ datvā pabbajjaṁ
nāma dukkhaṁ. durabhiramanti: evaṁ pabbajitenāpi bhikkhācariyāya jīvitavuttiṁ
ghaṭantena aparimāṇasīlakkhandhagopanadhammānudhammapaṭipattipūraṇavasena
abhiramituṁ dukkhaṁ. durāvāsāti: yasmā pana gharaṁ āvasantena rājūnaṁ
rājakiccaṁ issarānaṁ issarakiccaṁ vahitabbaṁ, parijano 1- ceva dhammikā ca
samaṇabrāhmaṇā saṅgahitabbā, evaṁ santepi, gharāvāso chiddaghaṭo
viya mahāsamuddo viya ca duppūro; tasmā gharā nāmete durāvāsā
dukkhā āvasituṁ teneva kāraṇena dukkhāti attho. dukkho
samānasaṁvāsoti: gihino hi ye jātigottakulabhogehi pabbajitā vā
sīlācārabāhusaccādīhi samānāpi hutvā "kosi tvaṁ, ko ahantiādīni
vatvā adhikaraṇappasutā honti, te asamānā nāma, tehi saddhiṁ

footnote: 1. yu. parijanā.

page number: 110

saṁvāso nāma dukkhoti attho. dukkhānupatitaddhagūti: ye vaṭṭasaṅkhātaṁ
addhānaṁ paṭipannattā addhagū; te dukkhena anupatitāva. tasmā
na caddhagūti: yasmā dukkhānupatitabhāvopi dukkho addhagūbhāvopi
dukkho; tasmā vaṭṭasaṅkhātaṁ addhānaṁ gamanatāya addhagūpi na bhaveyya
vuttappakārena dukkhena anupatitopi na bhaveyyāti attho.
desanāvasāne so bhikkhu pañcasu ṭhānesu dassite dukkhe
nibbindanto pañcorambhāgiyāni ca pañcuddhambhāgiyāni ca saṁyojanāni
padāletvā arahatte patiṭṭhahīti.
vajjīputtakabhikkhuvatthu.
-----------
7. cittagahapativatthu. (219)
"saddho sīlena sampannoti imaṁ dhammadesanaṁ satthā jetavane
viharanto cittagahapatiṁ ārabbha kathesi.
vatthu bālavagge "asantaṁ bhāvamiccheyyāti gāthāvaṇṇanāyaṁ
vitthāritaṁ. gāthāpi tatthevāgatā. vuttaṁ hi tattha "kiṁ pana bhante
etassa tumhākaṁ santikaṁ āgacchantassevāyaṁ sakkāro uppajjati
udāhu aññattha gacchantassāpi uppajjeyyāti. 1- "ānanda mama
santikaṁ āgacchantassāpi aññattha gacchantassāpi tassa

footnote: 1. yu. uppajjethāti.

page number: 111

uppajjatiyeva, ayaṁ hi upāsako saddho pasanno sampannasīlo, evarūpo
yaṁ yaṁ padesaṁ 1- bhajati; tattha tatthevassa lābhasakkāro nibbattatīti
vatvā imaṁ gāthamāha
"saddho sīlena sampanno yasobhogasamappito
yaṁ yaṁ padesaṁ bhajati; tattha tattheva pūjitoti.
tattha "saddhoti: lokiyalokuttarāya saddhāya samannāgato.
sīlenāti: "āgāriyasīlaṁ anāgāriyasīlanti 2- duvidhaṁ sīlaṁ, tesu idha
āgāriyasīlaṁ 3- adhippetaṁ, tena samannāgatoti attho. yasobhoga-
samappitoti: yādiso anāthapiṇḍikādīnaṁ pañcaupāsakasataparivāra-
saṅkhāto āgāriyayaso tādiseneva yasena dhanadhaññādiko ceva
sattavidhāriyadhanasaṅkhāto ca duvidho bhogo tena ca samannāgatoti
attho. yaṁ yanti: puratthimādīsu disāsu evarūpo kulaputto yaṁ yaṁ
padesaṁ bhajati; tattha tattha evarūpena lābhasakkārena pūjito va hotīti.
desanāvasāne bahū sotāpattiphalādīni pāpuṇiṁsūti.
cittagahapativatthu.
------

footnote: 1. yu. disaṁ. 2. yu. agāriyasīlaṁ anāgāriyasīlanti.
footnote: 3. anuttānattadīpanāyaṁ anāgāriyasīlanti dissati.

page number: 112

8. cūḷasubhaddāvatthu. (220)
"dūre santo pakāsentīti imaṁ dhammadesanaṁ satthā jetavane
viharanto anāthapiṇḍikassa dhītaraṁ cūḷasubhaddaṁ nāma ārabbha kathesi.
anāthapiṇḍikassa kira daharakālato paṭṭhāya ugganagaravāsī
uggo nāma seṭṭhiputto sahāyako ahosi. te ekācariyakule sippaṁ
uggaṇhantā aññamaññaṁ katikaṁ kariṁsu "amhākaṁ vayappattakāle
puttadhītāsu jātāsu, yo puttassa atthāya dhītaraṁ vāreti; tena
tassa dhītā dātabbāti. te ubhopi vayappattā attano attano
nagare seṭṭhiṭṭhāne patiṭṭhahiṁsu.
ekasmiṁ samaye uggaseṭṭhī vaṇijjaṁ payojento pañcahi
sakaṭasatehi sāvatthiṁ agamāsi. anāthapiṇḍiko attano dhītaraṁ cūḷasubhaddaṁ
āmantetvā "amma pitā te uggaseṭṭhī nāma āgato, tassa
kattabbakiccaṁ tava bhāroti āṇāpesi. sā "sādhūti paṭissuṇitvā
tassa āgatadivasato paṭṭhāya sahattheneva sūpabyañjanādīni sampādeti,
mālāgandhavilepanādīni abhisaṅkharoti, bhojanakāle tassa nahānodakaṁ
paṭiyādāpetvā nahānakālato paṭṭhāya sabbakiccāni sādhukaṁ karoti.
uggaseṭṭhī tassā ācārasampattiṁ disvā pasannacitto ekadivasaṁ
anāthapiṇḍikena saddhiṁ sukhakathāya nisinno "mayaṁ daharakāle evaṁ
nāma katikaṁ karimhāti sāretvā cūḷasubhaddaṁ attano puttassatthāya
vāresi. so pana pakatiyā micchādiṭṭhiko; tasmā dasabalassa tamatthaṁ

page number: 113

ārocetvā satthārā uggaseṭṭhino upanissayaṁ disvā anuññāto,
bhariyāya saddhiṁ mantetvā tassa vacanaṁ sampaṭicchitvā divasaṁ ṭhapetvā,
dhītaraṁ visākhaṁ datvā uyyojento dhanañjayaseṭṭhī viya mahantaṁ sakkāraṁ
katvā subhaddaṁ āmantetvā "amma sassurakule vasantiyā nāma anto
aggi bahi na nīharitabboti dhanañjayaseṭṭhinā visākhāya dinnanayeneva
dasa ovāde datvā uyyojento "sace me gataṭṭhāne dhītu doso
uppajjati, tumhehi sodhetabboti aṭṭha kuṭumbike pāṭibhoge
gahetvā, tassā uyyojanadivase buddhappamukhassa bhikkhusaṅghassa
mahādānaṁ datvā, purimabhave dhītarā katānaṁ sucaritānaṁ phalavibhūtiṁ
lokassa pākaṭaṁ katvā dassento viya mahantena sakkārena dhītaraṁ
uyyojesi. tassā anupubbena ugganagaraṁ pattakāle sassurakulena
saddhiṁ mahājano paccuggamanaṁ akāsi. sāpi attano sirivibhavaṁ
pākaṭaṁ kātuṁ visākhā viya sakalanagarassa attānaṁ dassentī rathe
ṭhatvā nagaraṁ pavisitvā nāgarehi pesitaṁ paṇṇākāraṁ gahetvā
anurūpavasena tesaṁ tesaṁ pesentī sakalanagaraṁ attano guṇehi
ekabaddhaṁ akāsi.
maṅgaladivasādīsu panassā sassuro acelakānaṁ sakkāraṁ karonto
"āgantvā amhākaṁ samaṇe vandatūti pesesi. sā lajjāya nagge
passituṁ asakkontī gantuṁ na icchati. so punappunaṁ pesetvāpi
tāya paṭikkhitto kujjhitvā "nīharatha nanti āha. sā "na sakkā
mama akāraṇena dosaṁ āropetunti kuṭumbike pakkosāpetvā tamatthaṁ

page number: 114

ārocesi. te tassā niddosabhāvaṁ ñatvā seṭṭhiṁ saññāpesuṁ. so
"ayaṁ mama samaṇe `ahirikāti na vandatīti bhariyāya ārocesi. sā
"kīdisā nu kho imissā samaṇā, ativiya ne pasaṁsatīti taṁ
pakkosāpetvā āha
"kīdisā samaṇā tuyhaṁ bāḷhaṁ kho ne pasaṁsasi.
kiṁsīlā kiṁsamācārā taṁ me akkhāhi pucchitāti.
athassā subhaddā buddhānañceva buddhasāvakānañca guṇe
pakāsentī
"santindriyā santamānasā santaṁ tesaṁ gataṁ ṭhitaṁ,
okkhittacakkhū mitabhāṇī, tādisā samaṇā mama.
kāyakammaṁ suci tesaṁ, vācākammaṁ anāvilaṁ,
manokammaṁ suvisuddhaṁ, tādisā samaṇā mama.
vimalā saṅkhamuttābhā suddhā antarabāhirā 1-
puṇṇā suddhehi dhammehi, tādisā samaṇā mama.
lābhena unnato loko alābhena ca onato,
lābhālābhena ekaṭṭhā, tādisā samaṇā mama.
yasena unnato loko ayasena ca onato,
yasāyasena ekaṭṭhā, tādisā samaṇā mama.
pasaṁsāya unnato loko nindāyāpi ca onato,
samā nindāpasaṁsāsu, tādisā samaṇā mama.

footnote: 1. santarabāhirā [?]

page number: 115

sukhena unnato loko dukkhenāpi ca onato,
akampā sukhadukkhesu, tādisā samaṇā mamāti-
evamādīhi vacanehi sassuṁ tosesi. atha naṁ "sakkā tava samaṇe amhākaṁpi
dassetunti vatvā, "sakkāti vutte, "tenahi yathā mayaṁ te passāma;
tathā karohīti [āha]. sā "sādhūti buddhappamukhassa bhikkhusaṅghassa
mahādānaṁ sajjetvā uparipāsādatale ṭhatvā jetavanābhimukhī 1-
sakkaccaṁ pañcapatiṭṭhitena vanditvā buddhaguṇe āvajjitvā
gandhavāsapupphadhūpehi pūjaṁ katvā "bhante svātanāya buddhappamukhaṁ
bhikkhusaṅghaṁ nimantemi, iminā me saññāṇena satthā nimantitabhāvaṁ
jānātūti vatvā sumanapupphānaṁ aṭṭha muṭṭhiyo ākāse khipi. pupphāni
gantvā catuparisamajjhe dhammaṁ desentassa satthuno upari mālāvitānaṁ
hutvā aṭṭhaṁsu.
tasmiṁ khaṇe anāthapiṇḍikopi dhammakathaṁ sutvā svātanāya
satthāraṁ nimantesi. satthā "adhivutthaṁ mayā gahapati svātanāya
bhattanti vatvā, "bhante mayā puretaraṁ āgato natthi, kassa nu kho
vo adhivutthanti vutte, "cūḷasubhaddāya gahapati nimantitoti vatvā,
"nanu bhante subhaddā dūre vasati ito vīsatiyojanasatamatthaketi
vutte, "āma gahapati, dūre vasantāpi hi sappurisā abhimukhe
ṭhitā viya pakāsentīti vatvā imaṁ gāthamāha

footnote: 1. jetavanābhimukhinīti yuttataraṁ.

page number: 116

"dūre santo pakāsenti, himavantova pabbato;
asantettha na dissanti, rattiṁ khittā yathā sarāti.
tattha "santoti: rāgādīnaṁ santatāya buddhādayo santo nāma.
idha pana pubbabuddhesu katādhikārā ussannakusalamūlā bhāvitabhāvanā
sattā "santoti adhippetā. pakāsentīti: dūre ṭhitāpi buddhānaṁ
ñāṇapathaṁ āgacchantā pākaṭā honti. himavantovāti: yathā hi
tiyojanasahassavitthato pañcayojanasatubbedho caturāsītiyā kūṭasahassehi
paṭimaṇḍito himavantapabbato dūre ṭhitānaṁpi abhimukhe ṭhito viya
pakāseti; evaṁ pakāsentīti attho. asantetthāti: diṭṭhadhammagarukā
vitiṇṇaparalokā āmisacakkhukā jīvitatthāya pabbajitā bālapuggalā
asanto nāma, te ettha buddhānaṁ dakkhiṇassa jānumaṇḍalassa
santike nisinnāpi na dissanti na paññāyanti. rattiṁ khittāti:
rattiṁ caturaṅgasamannāgate andhakāre khittā sarā viya. tathārūpassa 1-
upanissayabhūtassa pubbahetuno abhāvena na paññāyantīti attho.
desanāvasāne bahū sotāpattiphalādīni pāpuṇiṁsu.
sakkopi kho devarājā "satthārā cūḷasubhaddāya nimantanaṁ
adhivāsitanti ñatvā vissakammadevaputtaṁ āṇāpesi "pañca kūṭāgārasatāni
nimminitvā sve buddhappamukhaṁ bhikkhusaṅghaṁ ugganagaraṁ nehīti. so
punadivase pañcasatāni kūṭāgārāni nimminitvā jetavanadvāre
aṭṭhāsi. satthā uccinitvā visuddhakhīṇāsavānaṁyeva pañca satāni
ādāya saparivāro kūṭāgāresu nisīditvā ugganagaraṁ agamāsi.

footnote: 1. sī. tathārūpā.

page number: 117

uggaseṭṭhīpi saparivāro subhaddāya dinnanayena tathāgatassa āgamanamaggaṁ
olokento satthāraṁ mahantena sirivibhavena āgacchantaṁ disvā
pasannamanaso hutvā mālādīhi sakkāraṁ karonto sampaṭicchitvā
vanditvā mahādānaṁ datvā punappunaṁ nimantetvā sattāhaṁ mahādānaṁ
adāsi. satthāpissa sappāyaṁ sallakkhetvā dhammaṁ desesi. taṁ ādiṁ
katvā caturāsītiyā pāṇasahassānaṁ dhammābhisamayo ahosi. satthā
subhaddāya anuggahaṇatthaṁ "idheva hohīti anuruddhattheraṁ nivattāpetvā
sāvatthimeva agamāsi. tato paṭṭhāya taṁ nagaraṁ saddhaṁ pasannaṁ ahosīti.
cūḷasubhaddāvatthu.
-----
9. ekavihārittheravatthu. (221)
"ekāsananti imaṁ dhammadesanaṁ satthā jetavane viharanto
ekavihārittheraṁ nāma ārabbha kathesi.
so kira thero "ekova nisīdati ekova caṅkamati ekova
tiṭṭhatīti catuparisantare pākaṭo ahosi. atha naṁ bhikkhū "bhante
evarūpo nāmāyaṁ theroti tathāgatassa ārocesuṁ. satthā "sādhu
sādhūti sādhukāraṁ datvā "bhikkhunā nāma vivittena bhavitabbanti
viveke ānisaṁsaṁ kathetvā imaṁ gāthamāha
"ekāsanaṁ ekaseyyaṁ eko caramatandito
eko damayamattānaṁ vanante ramito siyāti.

page number: 118

tattha "ekāsanaṁ ekaseyyanti: bhikkhusahassamajjhepi
mūlakammaṭṭhānaṁ avijahitvā teneva manasikārena nisinnassa āsanaṁ
ekāsanaṁ nāma. lohapāsādasadisepi ca pāsāde bhikkhusahassamajjhepi
paññatte vicitrapaccattharaṇūpadhāne mahārahe sayane satiṁ
upaṭṭhapetvā dakkhiṇena passena mūlakammaṭṭhānamanasikārena
nipannassa bhikkhuno seyyā ekaseyyā nāma. evarūpaṁ ekāsanañca
ekaseyyañca bhajethāti attho. atanditoti: jaṅghabalaṁ nissāya
jīvitakappanena akusīto hutvā sabbiriyāpathesu ekova carantoti
attho. eko damayamattānanti: rattiṭṭhānādīsu kammaṭṭhānaṁ
anuyuñjitvā maggaphalādhigamanavasena ekakova hutvā attānaṁ
damentoti attho. vanante ramito siyāti: evamattānaṁ damento
itthīpurisasaddādīhi vivittavanasaṇḍeyeva abhirato bhaveyya. na hi
sakkā ākiṇṇavihārinā evaṁ attānaṁ dametunti attho.
desanāvasāne bahū sotāpattiphalādīni pāpuṇiṁsu. tato paṭṭhāya
mahājano ekavihārameva patthetīti.
ekavihārittheravatthu.
pakiṇṇakavaggavaṇṇanā niṭṭhitā.
ekavīsatimo vaggo.
---------

page number: 119

22. nirayavaggavaṇṇanā
---------
1. sundarīparibbājikāvatthu. (222)
"abhūtavādīti imaṁ dhammadesanaṁ satthā jetavane viharanto
sundarīparibbājikaṁ ārabbha kathesi.
"tena kho pana samayena bhagavā sakkato hoti garukato mānito
pūjitoti vatthu vitthārato udāne 1- āgatameva. ayaṁ panettha
saṅkhepo: bhagavato kira bhikkhusaṅghassa ca pañcannaṁ mahānadīnaṁ mahoghasadise
lābhasakkāre uppanne, hatalābhasakkārā aññatitthiyā
suriyuggamanakāle khajjopanakā viya nippabhā hutvā ekato
sannipatitvā mantayiṁsu "mayaṁ samaṇassa gotamassa uppannakālato
paṭṭhāya hatalābhasakkārā, na no koci atthibhāvaṁpi jānāti:
kena nu kho saddhiṁ ekato hutvā samaṇassa gotamassa avaṇṇaṁ
uppādetvā lābhasakkāramassa antaradhāpeyyāmāti. atha nesaṁ
etadahosi "sundariyā saddhiṁ ekato hutvā sakkuṇissāmāti. te
ekadivasaṁ sundariṁ titthiyārāmaṁ pavisitvā vanditvā ṭhitaṁ nālapiṁsu.
sā punappunaṁ samullapantīpi paṭivacanaṁ alabhitvā "api ayyā
kenaci viheṭhitāti pucchi. "bhagini samaṇaṁ gotamaṁ amhe viheṭhetvā

footnote: 1. khu. u. 25/137.

page number: 120

hatalābhasakkāre katvā vicarantaṁ na passasīti. "mayā ettha kiṁ
kātuṁ vaṭṭatīti. "tvaṁ kho bhagini abhirūpā sobhaggappattā samaṇassa
gotamassa ayasaṁ āropetvā mahājanaṁ kathaṁ gāhāpetvā
hatalābhasakkāraṁ karohīti. sā "sādhūti sampaṭicchitvā pakkantā
tato paṭṭhāya mālāgandhavilepanakappurakaṭukaphalādīni gahetvā sāyaṁ
mahājanassa satthu dhammadesanaṁ sutvā nagarappavisanakāle jetavanābhimukhī 1-
gacchati, "kahaṁ gacchasīti puṭṭhā "samaṇassa gotamassa santikaṁ, ahaṁ
tena saddhiṁ ekagandhakuṭiyaṁ vasāmīti vatvā aññatarasmiṁ titthiyārāme
vasitvā pātova jetavanamaggaṁ otaritvā nagarābhimukhī 2- gacchati,
"sundari kahaṁ gatāsīti puṭṭhā "samaṇena gotamena saddhiṁ ekagandhakuṭiyaṁ
vasitvā taṁ kilesaratiyā ramāpetvā āgatāmhīti vadati. tato titthiyā
katipāhaccayena dhuttānaṁ kahāpaṇe datvā "gacchatha sundariṁ māretvā
samaṇassa gotamassa gandhakuṭīsamīpe mālākacavarantare nikkhipitvā
ethāti vadiṁsu. te tathā akaṁsu. tato titthiyā "sundariṁ na passāmāti,
kolāhalaṁ katvā rañño ārocetvā "kahaṁ vo āsaṅkāti vuttā
"ime divase 3- jetavane vasati, tatrassā pavattiṁ na jānāmāti vatvā
"tenahi gacchatha, naṁ vicinathāti raññā anuññātā attano
upaṭṭhāke gahetvā jetavanaṁ gantvā vicinantā mālākacavarantare taṁ
disvā mañcakaṁ āropetvā nagaraṁ pavisitvā "samaṇassa gotamassa
sāvakā `satthārā kataṁ pāpakammaṁ paṭicchādessāmāti sundariṁ māretvā

footnote: 1. 2. jetavanābhimukhinī, nagarābhimukhinī iti yuttataraṁ. ña. va.
footnote: 3. ma. sī. imesu divasesu.

page number: 121

mālākacavarantare nikkhipiṁsūti rañño ārocesuṁ. rājā "tenahi
gacchatha nagaraṁ āhiṇḍathāti āha. te nagaravīthīsu "passatha samaṇānaṁ
sakyaputtiyānaṁ kammantiādīni vatvā puna rañño nivesanadvāraṁ
agamaṁsu. rājā sundariyā sarīraṁ āmakasusāne aṭṭakaṁ āropetvā
rakkhāpesi. sāvatthīvāsino ṭhapetvā ariyasāvake sesā yebhuyyena
"passatha samaṇānaṁ sakyaputtiyānaṁ kammantiādīni vatvā antonagarepi
bahinagarepi araññesupi bhikkhū akkosantā vicaranti. bhikkhū taṁ pavattiṁ
tathāgatassa ārocesuṁ. satthā "tenahi tumhepi te manusse evaṁ
paṭicodethāti vatvā imaṁ gāthamāha
"abhūtavādī nirayaṁ upeti,
yo vāpi katvā `na karomiccāha,
ubhopi te pecca samā bhavanti
nihīnakammā manujā paratthāti.
tattha "abhūtavādīti: parassa dosaṁ adisvāva musāvādaṁ katvā
tucchena paraṁ abbhācikkhanto. katvāti: yo vā pana pāpakammaṁ
katvā "nāhaṁ etaṁ karomīti āha. pecca samā bhavantīti: te
ubhopi janā paralokaṁ gantvā nirayaṁ upagamanena gatiyā samā
bhavanti. gatiyeva nesaṁ paricchinnā, āyu pana nesaṁ na paricchinnaṁ;
bahuṁ hi pāpakammaṁ katvā ciraṁ niraye paccanti, parittaṁ katvā
appamattakameva kālaṁ: yasmā pana tesaṁ ubhinnaṁpi lāmakameva kammaṁ,
tena vuttaṁ "nihīnakammā manujā paratthāti. paratthāti padassa pana

page number: 122

parato peccapadena sambandho. pecca parattha ito gantvā te
nihīnakammā paraloke samā bhavantīti attho.
desanāvasāne bahū sotāpattiphalādīni pāpuṇiṁsūti.
rājā "sundariyā aññehi māritabhāvaṁ jānāthāti purise
uyyojesi. atha te dhuttā tehi kahāpaṇehi suraṁ pivantā aññamaññaṁ
kalahaṁ kariṁsu. eko ekaṁ āha "tvaṁ sundariṁ ekappahāreneva
māretvā mālākacavarantare nikkhipitvā tato laddhakahāpaṇehi suraṁ
pivasi, hotūti. rājapurisā te dhutte gahetvā rañño dassesuṁ.
atha ne rājā "tumhehi sā māritāti pucchi. "āma devāti.
"kena mārāpitāti. "aññatitthiyehi devāti. rājā titthiye
pakkosāpetvā "gacchatha tumhe evaṁ vadantā nagaraṁ āhiṇḍatha
`ayaṁ sundarī samaṇassa gotamassa avaṇṇaṁ āropetukāmehi amhehi
mārāpitā; neva samaṇassa gotamassa sāvakānaṁ doso atthi,
amhākaṁeva dosoti. te tathā kariṁsu. bālamahājano tadā saddahi.
titthiyāpi dhuttāpi purisavadhadaṇḍaṁ pāpuṇiṁsu. tato paṭṭhāya buddhānaṁ
sakkāro mahā ahosīti.
sundarīparibbājikāvatthu.
-----------

page number: 123

2. dukkhapīḷitasattavatthu. 1- (223)
"kāsāvakaṇṭhāti imaṁ dhammadesanaṁ satthā jetavane viharanto
duccaritaphalānubhāvena pīḷite satte ārabbha kathesi.
āyasmā hi mahāmoggallāno lakkhaṇattherena saddhiṁ gijjhakūṭā
pabbatā orohanto 2- aṭṭhisaṅkhalikapetādīnaṁ attabhāve disvā sitaṁ
karonto lakkhaṇattherena sitakāraṇaṁ puṭṭho "akālo āvuso imassa
pañhassa, tathāgatassa santike maṁ puccheyyāsīti vatvā tathāgatassa
santike therena puṭṭho aṭṭhisaṅkhalikapetādīnaṁ diṭṭhabhāvaṁ ācikkhitvā
"idhāhaṁ āvuso gijjhakūṭā pabbatā orohanto addasaṁ bhikkhuṁ
vehāsaṁ gacchantaṁ, tassa kāyopi āditto hotītiādinā nayena saddhiṁ
pattacīvarakāyabandhanādīhi ḍayhamāne pañca sahadhammike ārocesi.
satthā tesaṁ 3- kassapadasabalassa sāsane pabbajitvā pabbajjāya
anurūpaṁ kātuṁ asakkontānaṁ pāpabhāvaṁ ācikkhitvā tasmiṁ khaṇe
tattha nisinnānaṁ pāpabhikkhūnaṁ duccaritakammassa vipākaṁ dassento
imaṁ gāthamāha
"kāsāvakaṇṭhā bahavo pāpadhammā asaññatā,
pāpā pāpehi kammehi nirayaṁ te upapajjareti.
tattha kāsāvakaṇṭhāti: kāsāvena paliveṭhitakaṇṭhā. pāpadhammāti:
lāmakadhammā. "asaññatāti: kāyādisaññamavirahitā. tathārūpā
pāpapuggalā attanā katehi akusalakammehi niraye upapajjanti,

footnote: 1. ma. duccaritaphalapīḷitavatthu. 2. sī. yu. otaranto. 3. sī. yu. "tesanti natthi.

page number: 124

te tattha pacitvā tato cutā pakkāvasesena petesupi evaṁ
paccantīti attho.
desanāvasāne bahū sotāpattiphalādīni pāpuṇiṁsūti.
dukkhapīḷitasattavatthu.
-----------
3. vaggumudātīriyabhikkhuvatthu. (224)
"seyyo ayoguḷoti imaṁ dhammadesanaṁ satthā vesāliyaṁ nissāya
mahāvane viharanto vaggumudātīriye bhikkhū ārabbha kathesi.
vatthu uttarimanussadhammapārājike 1- āgatameva. tadā hi satthā
te bhikkhū "kiṁ pana tumhe bhikkhave udarassatthāya gihīnaṁ aññamaññassa
uttarimanussadhammassa vaṇṇaṁ bhāsitthāti vatvā, tehi "āma bhanteti
vutte, te bhikkhū anekapariyāyena vigarahitvā imaṁ gāthamāha
"seyyo ayoguḷo bhutto tatto aggisikhūpamo,
yañce bhuñjeyya dussīlo raṭṭhapiṇḍaṁ asaññatoti.
tattha "yañce bhuñjeyyāti: yaṁ dussīlo nissīlapuggalo
kāyādīhi asaññato raṭṭhavāsīhi saddhāya dinnaṁ raṭṭhapiṇḍaṁ
"samaṇomhīti paṭijānanto gahetvā bhuñjeyya, tato āditto
aggivaṇṇo ayoguḷo bhutto seyyo sundarataro. kiṁkāraṇā?

footnote: 1. vi. mahāvibhaṅga. 1/167.

page number: 125

tappaccayā hi eko attabhāvo jhāyeyya, dussīlo pana saddhādeyyaṁ
bhuñjitvā anekānipi jātisatāni niraye pacceyyāti attho.
desanāvasāne bahū sotāpattiphalādīni pāpuṇiṁsūti.
vaggumudātīriyabhikkhuvatthu.
--------
4. khemakaseṭṭhiputtavatthu. (225)
"cattāri ßēhānānīti imaṁ dhammadesanaṁ satthā jetavane viharanto
anāthapiṇḍikassa bhāgineyyaṁ khemakaṁ nāma seṭṭhiputtaṁ ārabbha kathesi.
so kira abhirūpo ahosi. yebhuyyena itthiyo taṁ disvā
rāgābhibhūtā sakabhāvena saṇṭhātuṁ nāsakkhiṁsu. sopi paradārakammābhiratova
ahosi. atha naṁ rattiṁ rājapurisā gahetvā rañño dassesuṁ. rājā
"mahāseṭṭhissa lajjāmīti taṁ kiñci avatvā vissajjāpesi. so pana
neva virami. atha naṁ dutiyaṁpi tatiyaṁpi rājapurisā gahetvā rañño
dassesuṁ. rājā vissajjāpesiyeva. mahāseṭṭhī taṁ pavattiṁ sutvā taṁ
ādāya satthu santikaṁ gantvā taṁ pavattiṁ ārocetvā "bhante
imassa dhammaṁ desethāti āha. satthā tassa saṁvegakathaṁ kathetvā
paradārasevanāya dosaṁ dassento imā gāthā abhāsi
"cattāri ṭhānāni naro pamatto
āpajjatī paradārūpasevī:

page number: 126

apuññalābhaṁ nanikāmaseyyaṁ
nindaṁ tatiyaṁ nirayaṁ catutthaṁ.
apuññalābho ca, gatī ca pāpikā,
bhītassa bhītāya ratī ca thokikā,
rājā ca daṇḍaṁ garukaṁ paṇeti;
tasmā naro paradāraṁ na seveti.
tattha "ṭhānānīti: dukkhakāraṇāni. pamattoti: sativossaggena
samannāgato. āpajjatīti: pāpuṇāti. paradārūpasevīti: parassa
dāraṁ upasevanto uppathacārī. apuññalābhanti: akusalalābhaṁ.
nanikāmaseyyanti: yathā icchati; evaṁ seyyaṁ alabhitvā anicchitaṁ
parittakameva kālaṁ seyyaṁ labhati. apuññalābho cāti: evaṁ tassa
ayañca apuññalābho tena ca apuññena nirayasaṅkhātā pāpikā
gati hoti. ratī ca thokikāti: yā 1- tassa bhītassa bhītāya itthiyā
saddhiṁ rati, sāpi thokikā parittā hoti. garukanti: rājā ca
hatthacchedādivasena garukaṁ daṇḍaṁ paṇeti. tasmāti: yasmā paradāraṁ
sevanto etāni apuññādīni pāpuṇāti; tasmā paradāraṁ na
seveyyāti attho.
desanāvasāne khemako sotāpattiphale patiṭṭhahi. tato paṭṭhāya
mahājano sukhaṁ vītināmesi.
"kiṁ panassa pubbakammanti. "so kira kassapabuddhakāle

footnote: 1. sī. yu. `yāti natthi.

page number: 127

uttamamallo hutvā dve suvaṇṇapatākāni dasabalassa kāñcanathūpe
āropetvā patthanaṁ ṭhapesi "ṭhapetvā ñātisālohititthiyo avasesā
maṁ disvā rajantūti. idamassa pubbakammanti. tena taṁ nibbattaṭṭhāne
disvā paresaṁ itthiyo sakabhāvena saṇṭhātuṁ nāsakkhiṁsūti.
khemakaseṭṭhiputtavatthu.
------
5. dubbacabhikkhuvatthu. (226)
"kuso yathāti imaṁ dhammadesanaṁ satthā jetavane viharanto
aññataraṁ dubbacabhikkhuṁ ārabbha kathesi.
eko kira bhikkhu asañcicca ekaṁ tiṇaṁ chinditvā, kukkucce
uppanne, ekaṁ bhikkhuṁ upasaṅkamitvā "āvuso yo tiṇaṁ chindati,
tassa kiṁ hotīti attanā katabhāvaṁ ārocetvā pucchi. atha naṁ
itaro "tvaṁ tiṇassa chinnakāraṇā `kiñci hotīti saññaṁ karosi,
na ettha kiñci hoti, desetvā pana muccasīti vatvā sayaṁpi
ubhohi hatthehi tiṇaṁ luñcitvā aggahesi. bhikkhū taṁ pavattiṁ
satthu ārocesuṁ. satthā taṁ bhikkhuṁ anekapariyāyena vigarahitvā
dhammaṁ desento imā gāthā abhāsi
"kuso yathā duggahito hatthamevānukantati,
sāmaññaṁ dupparāmaṭṭhaṁ nirayāyūpakaḍḍhati.

page number: 128

yaṅkiñci sithilaṁ kammaṁ, saṅkiliṭṭhañca yaṁ vataṁ,
saṅkassaraṁ brahmacariyaṁ, na taṁ hoti mahapphalaṁ.
kayirā ce kayirāthenaṁ, daḷhamenaṁ parakkame;
sithilo hi paribbājo bhiyyo ākirate rajanti.
tattha "kusoti: yaṅkiñci tikhiṇadhāraṁ tiṇaṁ antamaso
tālapaṇṇaṁpi. yathā so kuso yena duggahito tassa hatthaṁ anukantati
phāleti; evameva samaṇadhammasaṅkhātaṁ sāmaññaṁpi khaṇḍasīlāditāya
dupparāmaṭṭhaṁ. nirayāyūpakaḍḍhatīti: niraye nibbattāpetīti attho.
sithilanti: ohīyitvā 1- karaṇena sithilaggāhaṁ katvā kataṁ kiñci
kammaṁ. saṅkiliṭṭhanti: vesiyādikesu agocaresu caraṇena saṅkiliṭṭhaṁ.
saṅkassaranti: saṅkāhi saritabbaṁ uposathakiccādīsu aññatarena
kiccena sannipatitaṁpi saṅghaṁ disvā "addhā ime mama cariyaṁ ñatvā maṁ
ukkhipitukāmā sannipatitāti evaṁ attano āsaṅkāhi saritaṁ ussaṅkitaṁ
parisaṅkitaṁ. na taṁ hotīti: taṁ evarūpaṁ samaṇadhammasaṅkhātaṁ brahmacariyaṁ
tassa puggalassa na mahapphalaṁ hoti, tassa amahapphalabhāvena
bhikkhādāyakānaṁpissa na mahapphalaṁ hotīti attho. kayirā ceti: tasmā
yaṁ kammaṁ kareyya, taṁ karoteva. daḷhamenaṁ parakkameti: thirakatametaṁ
katvā avaṭṭhitasamādāno hutvā etaṁ kayirā. paribbājoti:
sithilaggāhena kato khaṇḍādibhāvappatto samaṇadhammo. bhiyyoti:
abbhantare vijjamānaṁ rāgarajādiṁ evarūpo samaṇadhammo apanetuṁ

footnote: 1. ma. sī. yu. olīyitvā.

page number: 129

na sakkoti, athakho tassa upari aparaṁpi rāgarajādiṁ ākiratīti attho.
desanāvasāne bahū sotāpattiphalādīni pāpuṇiṁsu. sopi bhikkhu
saṁvare ṭhatvā pacchā vipassanaṁ vaḍḍhetvā arahattaṁ pāpuṇīti.
dubbacabhikkhuvatthu.
---------
6. issāpakataitthīvatthu. (227)
"akatanti imaṁ dhammadesanaṁ satthā jetavane viharanto aññataraṁ
issāpakataṁ itthiṁ ārabbha kathesi.
tassā kira sāmiko ekāya gehadāsiyā saddhiṁ santhavaṁ akāsi.
sā issāpakatā taṁ dāsiṁ hatthapādesu bandhitvā tassā kaṇṇanāsaṁ
chinditvā ekasmiṁ tucchagabbhe pakkhipitvā dvāraṁ pidahitvā tassa
kammassa attanā katabhāvaṁ paṭicchādetuṁ "ehi ayya, vihāraṁ gantvā
dhammaṁ suṇissāmāti sāmikaṁ ādāya vihāraṁ gantvā dhammaṁ suṇantī
nisīdi. athassā āgantukā ñātakā gehaṁ āgantvā dvāraṁ vivaritvā
taṁ vippakāraṁ disvā dāsiṁ mocayiṁsu. sā vihāraṁ gantvā catuparisamajjhe
tamatthaṁ dasabalassa ārocesi. satthā tassā vacanaṁ sutvā "duccaritaṁ
nāma `idaṁ me aññe janā na jānantīti appamattakaṁpi na kātabbaṁ,
aññasmiṁ ajānantepi sucaritameva kātabbaṁ, paṭicchādetvā kataṁpi hi
duccaritaṁ nāma pacchānutāpaṁ karoti, sucaritaṁ pāmojjameva janetīti

page number: 130

vatvā imaṁ gāthamāha
"akataṁ dukkaṭaṁ seyyo, pacchā tappati dukkaṭaṁ;
katañca sukataṁ seyyo, yaṁ katvā nānutappatīti.
tattha "dukkaṭanti: sāvajjaṁ apāyasaṁvattanikaṁ kammaṁ akatameva
seyyo varaṁ uttamaṁ. pacchā tappatīti: taṁ hi anussaritānussaritakāle
tappatiyeva. sukatanti: anavajjaṁ pana sukhudrayaṁ sugatisaṁvattanikameva kammaṁ
kataṁ seyyo. yaṁ katvāti: yaṁ kammaṁ katvā pacchā anussaraṇakāle
na tappati nānutappati somanassajātova hoti, taṁ kataṁ varanti attho.
desanāvasāne upāsako ca sā ca itthī sotāpattiphale
patiṭṭhahiṁsu. tañca pana dāsiṁ tattheva bhujissaṁ katvā dhammacāriṇiṁ
kariṁsūti.
issāpakataitthīvatthu.
---------
7. āgantukabhikkhuvatthu. (228)
"nagaraṁ yathāti imaṁ dhammadesanaṁ satthā jetavane viharanto
sambahule āgantuke bhikkhū ārabbha kathesi.
te kira ekasmiṁ paccante vassaṁ upagantvā paṭhamamāse sukhaṁ
vihariṁsu. majjhimamāse corā āgantvā tesaṁ gocaragāmaṁ paharitvā
karamare gahetvā agamaṁsu. tato paṭṭhāya manussā corānaṁ
paṭibāhanatthāya taṁ paccantanagaraṁ abhisaṅkharontā te bhikkhū sakkaccaṁ

page number: 131

upaṭṭhātuṁ okāsaṁ na labhiṁsu. te aphāsukaṁ vassaṁ vasitvā vutthavassā
satthu dassanāya sāvatthiṁ gantvā satthāraṁ vanditvā ekamantaṁ
nisīdiṁsu. satthā tehi saddhiṁ katappaṭisanthāro "kiṁ bhikkhave sukhaṁ
vasitthāti pucchitvā, "bhante mayaṁ paṭhamamāsameva sukhaṁ vasimhā,
majjhimamāse corā gāmaṁ pahariṁsu, tato paṭṭhāya manussā nagaraṁ
abhisaṅkharontā sakkaccaṁ upaṭṭhātuṁ okāsaṁ na labhiṁsu; tasmā aphāsukaṁ
vassaṁ vasimhāti vutte, "alaṁ bhikkhave, mā cintayittha, phāsuvihāro
nāma niccakālaṁ dullabho; bhikkhunā nāma, 1- yathā te manussā nagaraṁ
gopayiṁsu; evaṁ attabhāvameva gopayituṁ vaṭṭatīti vatvā imaṁ gāthamāha
"nagaraṁ yathā paccantaṁ guttaṁ santarabāhiraṁ;
evaṁ gopetha attānaṁ, khaṇo vo mā upaccagā;
khaṇātītā hi socanti nirayamhi samappitāti.
tattha "santarabāhiranti: bhikkhave yathā tehi manussehi taṁ
paccantanagaraṁ dvārapākārādīni thirāni karontehi sāntaraṁ aṭṭālaka-
parikhādīni thirāni karontehi sabāhiranti santarabāhiraṁ guttaṁ kataṁ;
evaṁ tumhe hi 2- satiṁ upaṭṭhāpetvā ajjhattikāni cha dvārāni
pidahitvā dvārarakkhikaṁ satiṁ avissajjetvā, yathā gayhamānāni
bāhirāni cha āyatanāni ajjhattikānaṁ upaghātāya saṁvattanti; tathā
aggahaṇena tāni thirāni katvā tesaṁ appavesāya dvārarakkhikaṁ
satiṁ appahāya vicarantā attānaṁ gopethāti attho. khaṇo vo

footnote: 1. sī. yu. pana. 2. ma. sī. yu. pi.

page number: 132

mā upaccagāti: yo hi evaṁ attānaṁ na gopeti, taṁ puggalaṁ "ayaṁ
buddhuppādakkhaṇo majjhimapadese uppattikkhaṇo sammādiṭṭhiyā
paṭiladdhakkhaṇo channamāyatanānaṁ avekallakkhaṇoti sabbopi ayaṁ
khaṇo atikkamati; so khaṇo tumhe mā atikkamatu. khaṇātītāti:
ye hi taṁ khaṇaṁ atītā, te ca puggale so khaṇo atīto; te
nirayamhi samappitā hutvā tattha nibbattitvā socantīti attho.
desanāvasāne te bhikkhū uppannasaṁvegā arahatte patiṭṭhahiṁsūti.
āgantukabhikkhuvatthu.
---------
8. niggaṇṭhavatthu. (229)
"alajjitāyeti imaṁ dhammadesanaṁ satthā jetavane viharanto
niggaṇṭhe ārabbha kathesi.
ekasmiṁ hi divase bhikkhū niggaṇṭhe disvā kathaṁ samuṭṭhāpesuṁ
"āvuso sabbaso appaṭicchannehi acelakehi ime niggaṇṭhā
varatarā, ye ekaṁ purimapassaṁpi tāva paṭicchādenti, sahirikā maññe
eteti. taṁ sutvā niggaṇṭhā "na mayaṁ etena kāraṇena paṭicchādema,
`paṁsurajādayo pana puggalāeva jīvitindriyappaṭibaddhā; evamete
no bhikkhābhājanesu mā patiṁsūti iminā kāraṇena paṭicchādemāti
vatvā tehi saddhiṁ vādappaṭivādavasena bahuṁ kathaṁ kariṁsu. 1- bhikkhū satthāraṁ

footnote: 1. sī. yu. kathesuṁ.

page number: 133

upasaṅkamitvā nisinnakāle taṁ pavattiṁ ārocesuṁ. satthā "bhikkhave
alajjitabbe lajjitvā lajjitabbe alajjamānā nāma duggatiparāyanāva
hontīti vatvā dhammaṁ desento imā gāthā abhāsi
"alajjitāye lajjanti lajjitāye na lajjare
micchādiṭṭhisamādānā sattā gacchanti duggatiṁ.
abhaye bhayadassino bhaye ca abhayadassino
micchādiṭṭhisamādānā sattā gacchanti duggatinti.
tattha "alajjitāyeti: alajjitabbena bhikkhābhājanena. bhikkhābhājanaṁ
hi alajjitabbaṁ nāma. te pana taṁ paṭicchādetvā vicarantā tena
lajjanti nāma. lajjitāyeti: appaṭicchannena hirikopinaṅgena.
hirikopinaṅgañhi lajjitabbaṁ nāma. te pana taṁ appaṭicchādetvā
vicarantā lajjitāye na lajjanti nāma. tena tesaṁ alajjitabbena
lajjataṁ lajjitabbena alajjataṁ tucchaggahaṇabhāvena ca aññathāgahaṇabhāvena
ca micchādiṭṭhi hoti, taṁ samādayitvā vicarantā te micchādiṭṭhisamādānā
sattā nirayādibhedaṁ duggatiṁ gacchantīti attho. abhayeti: bhikkhābhājanaṁ
nissāya rāgadosamohamānadiṭṭhikilesaduccaritabhayānaṁ anuppajjanato
bhikkhābhājanaṁ abhayaṁ nāma. bhayena taṁ paṭicchādentā pana abhaye
bhayadassino nāma. hirikopinaṅgaṁ pana nissāya rāgādīnaṁ
uppajjanato taṁ bhayaṁ nāma. tassa appaṭicchādanena bhaye
ca abhayadassino. tassa aññathā ca gahaṇassa samādinnattā
micchādiṭṭhisamādānā sattā duggatiṁ gacchantīti attho.

page number: 134

desanāvasāne bahū niggaṇṭhā saṁviggamānasā pabbajiṁsu. 1-
sampattānaṁpi sātthikā desanā ahosīti.
niggaṇṭhavatthu.
-----
9. titthiyasāvakavatthu. (230)
"avajjeti imaṁ dhammadesanaṁ satthā jetavane viharanto
tittiyasāvake ārabbha kathesi.
ekasmiṁ hi samaye aññatitthiyasāvakā attano putte
sammādiṭṭhikānaṁ upāsakānaṁ puttehi saddhiṁ saparivāre kīḷamāne disvā
gehaṁ āgatakāle "na vo samaṇā sakyaputtiyā vanditabbā, nāpi
tesaṁ vihāraṁ pavisitabbanti 2- sapathaṁ kārayiṁsu. te ekadivasaṁ
jetavanavihārassa bahidvārakoṭaṭhakasāmante kīḷantā pipāsitā ahesuṁ.
athekaṁ upāsakadārakaṁ "tvaṁ gantvā ettha pānīyaṁ pivitvā amhākaṁpi
āharāhīti vihāraṁ pahiṇiṁsu. so vihāraṁ pavisitvā satthāraṁ vanditvā
tamatthaṁ ārocesi. atha naṁ satthā "tvameva pānīyaṁ pivitvā gantvā
itarepi pānīyaṁ pivanatthāya idheva pesehīti āha. so tathā akāsi.
te āgantvā pānīyaṁ piviṁsu. satthā te pakkosāpetvā tesaṁ
sappāyaṁ dhammakathaṁ kathetvā te acalasaddhe katvā saraṇesu ca
sīlesu ca patiṭṭhāpesi. te sakāni gehāni gantvā tamatthaṁ mātāpitūnaṁ

footnote: 1. kathamidaṁ vuttaṁ, tesaṁ hi parammukhā gāthā bhāsitā. 2. vihāro pavisitabboti.

page number: 135

ārocesuṁ. atha nesaṁ mātāpitaro "puttakā no vipannadiṭṭhikā
jātāti domanassappattā parideviṁsu. atha nesaṁ chekā paṭivissakā
manussā āgantvā domanassavūpasamatthāya dhammaṁ kathayiṁsu. te tesaṁ
kathaṁ sutvā "ime dārake samaṇassa gotamasseva niyyādessāmāti
mahantena ñātigaṇena saddhiṁ vihāraṁ nayiṁsu. satthā tesaṁ āsayaṁ
oloketvā dhammaṁ desento imā gāthā abhāsi
"avajje vajjamatino vajje avajjadassino
micchādiṭṭhisamādānā sattā gacchanti duggatiṁ.
vajjañca vajjato ñatvā avajjañca avajjato
sammādiṭṭhisamādānā sattā gacchanti suggatinti.
tattha "avajjeti: dasavatthukāya sammādiṭṭhiyā tassā upanissaya-
bhūte dhamme ca. vajjamatinoti: "vajjaṁ idanti uppannamatino.
dasavatthukamicchādiṭṭhisaṅkhāte pana tassā upanissayadhammasaṅkhāte ca
vajje avajjadassino. etissā avajjaṁ vajjato vajjañca avajjato
ñatvā gahaṇasaṅkhātāya micchādiṭṭhiyā samādinnattā micchādiṭṭhi-
samādānā sattā duggatiṁ gacchantīti attho. dutiyagāthāya
vuttavipariyāyena attho veditabbo.
desanāvasāne sabbepi te tīsu saraṇesu patiṭṭhāya aparāparaṁ
dhammaṁ suṇantā sotāpattiphale patiṭṭhahiṁsūti.
titthiyasāvakavatthu.
nirayavaggavaṇṇanā niṭṭhitā.
dvāvīsatimo vaggo
--------

page number: 136

23. nāgavaggavaṇṇanā
---------
1. attanovatthu. (231)
"ahaṁ nāgovāti imaṁ dhammadesanaṁ satthā kosambiyaṁ viharanto
attānaṁ ārabbha kathesi.
vatthu appamādavaggassa ādigāthāvaṇṇanāya vitthāritameva.
vuttaṁ hetaṁ tattha "māgandiyā tāsaṁ kiñci kātuṁ asakkuṇitvā
`samaṇassa gotamasseva kattabbaṁ karissāmīti nāgarānaṁ lañcaṁ datvā
`samaṇaṁ gotamaṁ antonagaraṁ pavisitvā vicarantaṁ dāsakammakaraporisehi
saddhiṁ akkositvā paribhāsitvā palāpethāti āha. micchādiṭṭhikā
tīsu ratanesu appasannā antonagaraṁ paviṭṭhaṁ satthāraṁ anubandhitvā
`corosi bālosi mūḷhosi oṭṭhosi goṇosi gadrabhosi nerayikosi
tiracchānagatosi, natthi tuyhaṁ sugati, duggatiyeva tuyhaṁ pāṭikaṅkhāti
dasahi akkosavatthūhi akkosanti paribhāsanti. taṁ sutvā āyasmā
ānando satthāraṁ etadavoca `bhante ime nāgarā amhe akkosanti
paribhāsanati, ito aññattha gacchāmāti. `kuhiṁ ānandāti. `aññaṁ
nagaraṁ bhanteti. `tattha manussesu akkosantesu paribhāsantesu, puna
kattha gamissāma ānandāti. `tatopi aññaṁ nagaraṁ bhanteti. `tattha
manussesu akkosantesu paribhāsantesu, kuhiṁ gamissāma ānandāti.
`tatopi aññaṁ nagaraṁ bhanteti. `ānanda na evaṁ kātuṁ vaṭṭati,

page number: 137

yattha adhikaraṇaṁ uppannaṁ, tattheva tasmiṁ vūpasante, aññaṁ gantuṁ vaṭṭati;
ke pana te ānanda akkosantīti. `bhante dāsakammakare upādāya
sabbe akkosantīti. `ahaṁ ānanda saṅgāmaṁ otiṇṇahatthisadiso,
saṅgāmaṁ otiṇṇahatthino hi catūhi disāhi āgate sare sahituṁ bhāro,
tatheva bahūhipi dussīlehi kathitakathānaṁ sahanaṁ nāma mayhaṁ bhāroti vatvā
attānaṁ ārabbha dhammaṁ desento nāgavagge 1- imā gāthā abhāsi
"ahaṁ nāgova saṅgāme cāpāto patitaṁ saraṁ
ativākyaṁ titikkhissaṁ, dussīlo hi bahujjano.
dantaṁ nayanti samitiṁ, dantaṁ rājābhirūhati,
danto seṭṭho manussesu, yotivākyaṁ titikkhati,
varamassatarā dantā ājānīyā ca sindhavā
kuñjarā ca mahānāgā, attadanto tato varanti.
tattha "nāgovāti: hatthī viya. cāpāto patitanti: dhanuto
muttaṁ. ativākyanti: aṭṭhānariyavohāravasena pavattaṁ vītikkamavacanaṁ.
titikkhissanti: yathā saṅgāmāvacaro sudanto mahānāgo khamo
sattippahārādīnaṁ cāpāto muccitvā attani patite sare avihaññamāno
titikkhati; evameva evarūpaṁ ativākyaṁ titikkhissaṁ sahissāmīti attho.
dussīlo hīti: ayaṁ hi lokiyamahājano bahu dussīlo attano
rucivasena vācaṁ nicchāretvā ghaṭṭento vicarati, tattha adhivāsanaṁ

footnote: 1. ma. sī. yu. "nāgavaggeti natthi.

page number: 138

ajjhupekkhanaṁ me bhāro.
samitinti: uyyānakīḷāmaṇḍalādīsu hi mahājanamajjhaṁ gacchantā
dantameva goṇajātiṁ vā assajātiṁ vā yāne yojetvā nayanti.
rājāti: tathārūpāneva ṭhānāni gacchanto rājāpi dantameva abhirūhati.
manussesūti: manussesupi catūhi ariyamaggehi danto nibbisevanova
seṭṭho. yotivākyanti: yo evarūpaṁ atikkamavacanaṁ punappunaṁ vuccamānaṁpi
titikkhati 1- na paṭippharati na vihaññati; evarūpo danto seṭṭhoti attho.
assatarāti: vaḷavāya gadrabhena jātā. ājānīyāti: yaṁ
assadammasārathi kāraṇaṁ kāreti, tassa khippaṁ jānanasamatthā.
sindhavāti: sindhavaraṭṭhe jātā assā. mahānāgāti: kuñjarasaṅkhātā
mahāhatthino. attadantoti: ete assatarā vā sindhavā vā
kuñjarā vā dantāva varaṁ, na adantā; yo pana catūhi ariyamaggehi
attano dantatāya attadanto nibbisevano, ayaṁ tatopi varaṁ,
sabbehipi etehi uttaritaroti attho.
desanāvasāne lañcaṁ gahetvā vīthisiṅghāṭakādīsu ṭhatvā
akkosanto sabbopi so mahājano sotāpattiphalaṁ pāpuṇīti. 2-
attanovatthu.
------

footnote: 1. sī. yu. `titikkhatīti natthi. 2. parammukhā bhāsitā kathaṁ tesaṁ sātthikā hoti?

page number: 139

2. hatthācariyapubbakabhikkhuvatthu. (232)
"na hi etehīti imaṁ dhammadesanaṁ satthā jetavane viharanto
ekaṁ hatthācariyapubbakaṁ bhikkhuṁ ārabbha kathesi.
so kira ekadivasaṁ aciravatīnadītīre hatthidamakaṁ "ekaṁ hatthiṁ
damessāmīti attanā 1- icchitakāraṇaṁ sikkhāpetuṁ asakkontaṁ disvā,
samīpe ṭhite bhikkhū āmantetvā āha "āvuso sace ayaṁ hatthācariyo
imaṁ hatthiṁ asukaṭṭhāne nāma vijjheyya, khippameva imaṁ kāraṇaṁ
sikkhāpeyyāti. so tassa kathaṁ sutvā tathā katvā taṁ hatthiṁ sudantaṁ
damesi. te bhikkhū taṁ pavattiṁ satthu ārocesuṁ. satthā taṁ bhikkhuṁ
pakkosāpetvā "saccaṁ kira tayā evaṁ vuttanti pucchitvā, "saccaṁ bhanteti
vutte, taṁ vigarahitvā "kinte moghapurisa hatthiyānena vā aññena vā
dantena, na hi etehi yānehi agatapubbaṁ ṭhānaṁ gantuṁ samattho nāma
atthi, attanā pana sudantena sakkā agatapubbaṁ ṭhānaṁ gantuṁ; tasmā
attānameva damehi, kinte etesaṁ damanenāti vatvā imaṁ gāthamāha
"na hi etehi yānehi gaccheyya agataṁ disaṁ,
yathāttanā sudantena danto dantena gacchatīti.
tassattho: yāni etāni hatthiyānādīni yānāni, na hi etehi
yānehi koci puggalo supinantenāpi agatapubbattā agatanti
saṅkhātaṁ nibbānadisaṁ gaccheyya, yathā pubbabhāge indriyadamanena

footnote: 1. sī. yu. attano.

page number: 140

dantena aparabhāge ariyamaggabhāvanāya sudantena attanā danto
nibbisevano sappañño puggalo taṁ agatapubbaṁ disaṁ gacchati dantabhūmiṁ
pāpuṇāti; tasmā attadamanameva te 1- varanti.
desanāvasāne bahū sotāpattiphalādīni pāpuṇiṁsūti.
hatthācariyapubbakabhikkhuvatthu.
-------
3. parijiṇṇabrāhmaṇaputtavatthu. 2- (233)
"dhanapālakoti imaṁ dhammadesanaṁ satthā sāvatthiyaṁ viharanto
aññatarassa parijiṇṇabrāhmaṇassa putte ārabbha kathesi.
sāvatthiyaṁ kireko brāhmaṇo aṭṭhasatasahassavibhavo vayappattānaṁ
catunnaṁ puttānaṁ āvāhaṁ katvā cattāri satasahassāni adāsi. athassa
brāhmaṇiyā kālakatāya puttā sammantayiṁsu "sace ayaṁ aññaṁ
brāhmaṇiṁ ānessati, tassā kucchiyaṁ nibbattānaṁ vasena kulaṁ
bhijjissati; handa naṁ mayaṁ saṅgaṇhāmāti. te taṁ paṇītehi
ghāsacchādanādīhi upaṭṭhahantā hatthapādānaṁ sambāhanādīni karontā
upaṭṭhahitvā ekadivasamassa divā niddāyitvā vuṭṭhitassa hatthapāde
sambāhamānā pāṭiyekkaṁ gharāvāse ādīnavaṁ vatvā "mayaṁ tumhe
iminā nīhārena yāvajīvaṁ upaṭṭhahissāma, sesadhanaṁpi no dethāti
yāciṁsu. brāhmaṇo puna ekekassa satasahassaṁ datvā attano

footnote: 1. ma. tato. yu. tesaṁ. 2. yu. aññatarabrāhmaṇassa puttānaṁ vatthu.

page number: 141

nivatthapārupanamattaṁ ṭhapetvā sabbamupabhogaparibhogaṁ cattāro koṭṭhāse
katvā niyyādesi. taṁ jeṭṭhaputto katipāhaṁ upaṭṭhahi. atha naṁ
ekadivasaṁ nahātvā āgacchantaṁ dvārakoṭṭhake ṭhatvā suṇhā
evamāha "kiṁ tayā jeṭṭhaputtassa sataṁ vā sahassaṁ vā atirekaṁ
dinnaṁ atthi, nanu sabbesaṁ dve dve satasahassāni dinnāni, kiṁ
sesaputatānaṁ gharassa maggaṁ na jānāsīti. sopi "nassa 1- vasalīti
kujjhitvā aññassa gharaṁ agamāsi. tatopi katipāhaccayena imināva
upāyena palāpitova "aññassāti evaṁ ekagharepi pavesanaṁ
alabhamāno paṇḍaraṅgapabbajjaṁ pabbajitvā bhikkhāya caranto kālaccayena
jarājiṇṇo dubbhojanadukkhaseyyāhi 2- milātasarīro bhikkhāya caranto
āgamma piṭṭhikāya nipanno niddaṁ okkamitvā uṭṭhāya nisinno
paṭipassaddhadarathaṁ 3- attānaṁ oloketvā puttesu attano patiṭṭhaṁ
apassanto cintesi "samaṇo kira gotamo abbhākuṭiko 4- uttānamukho
sukhasambhāso paṭisanthārakusalo, sakkā samaṇaṁ gotamaṁ upasaṅkamitvā
paṭisanthāraṁ labhitunti. so nivāsanapārupanaṁ saṇṭhapetvā bhikkhābhājanaṁ
gahetvā daṇḍaṁ ādāya bhagavato santikaṁ agamāsi. vuttaṁpi cetaṁ
"athakho aññataro brāhmaṇamahāsālo lūkho lūkhapāvuraṇo 5- yena
bhagavā, tenupasaṅkamīti. satthā ekamantaṁ nisinnena tena saddhiṁ
paṭisanthāraṁ katvā etadavoca "kiṁ nu kho tvaṁ brāhmaṇa lūkho

footnote: 1. sī. yu. "nassāti natthi. 2. sī. yu. seyyādīhi.
footnote: 3. "paṭipassaddhadarathanti natthi. 4. sī. yu. abbhokuṭiko.
footnote: 5. pāliyaṁ "lūkhapāpuraṇoti dissati saṁ. sa. 15/258.

page number: 142

lūkhapāvuraṇosīti. "idha me bho gotama cattāro puttā, te maṁ
dārehi saṁpucchā gharā nikkhāmentīti. "tenahi tvaṁ brāhmaṇa imā
gāthāyo pariyāpuṇitvā, sabhāyaṁ mahājanakāye sannipatite, puttesu
nisinnesu, bhāsa 1-
"yehi jātehi nandissaṁ, yesañca bhavamicchisaṁ;
te maṁ dārehi saṁpucchā 2- sāva vārenti 3- sūkaraṁ.
asantā kira maṁ jammā `tāta tātāti bhāsare,
rakkhasā puttarūpena te jahanti vayogataṁ.
assova jiṇṇo nibbhogo khādanā apanīyati,
bālānampi 4- pitā thero parāgāresu bhikkhati.
daṇḍo va kira me seyyo, yañca puttā anassavā,
caṇḍampi goṇaṁ vāreti, atho caṇḍampi kukkuraṁ,
andhakāre pure hoti, gambhīre gādhamedhati,
daṇḍassa ānubhāvena khalitvā paṭitiṭṭhatīti.
so bhagavato santike tā gāthāyo uggaṇhitvā, tathārūpe
brāhmaṇānaṁ samāgamadivase sabbālaṅkārapaṭimaṇḍitesu puttesu taṁ
sabhaṁ ogāhetvā brāhmaṇānaṁ majjhe mahārahesu āsanesu nisinnesu,
"ayaṁ me kāloti sabhāya majjhaṁ pavisitvā hatthaṁ ukkhipitvā "bho
ahaṁ tumhākaṁ gāthāyo bhāsitukāmo, suṇissathāti vatvā, "bhāsa

footnote: 1. sī yu. vadeyyāsi. 2. saṁpuccha iti. 3. "vādentīti. 4. pāliyañhi bālakānanti
footnote: dissati. saṁ. sa. 15/259. ña. va.

page number: 143

bhāsa brāhmaṇa, suṇomāti vutte, ṭhitakova abhāsi. tena ca
samayena manussānaṁ evaṁ vattaṁ hoti "yo mātāpitūnaṁ santakaṁ
khādanto mātāpitaro na poseti, so māretabboti. tasmā
te brāhmaṇaputtā pitu pādesu patitvā "jīvitaṁ no tāta dehīti
yāciṁsu. so pitu hadayānaṁ mudutāya "mā me bho puttake vināsayittha,
posissanti manti āha. athassa putte manussā āhaṁsu "sace
bho ajja paṭṭhāya pitaraṁ na sammāpaṭijaggissatha, ghātessāma voti.
te bhītā pitaraṁ pīṭhe nisīdāpetvā sayaṁ ukkhipitvā gehaṁ netvā
sarīraṁ telena abbhañjitvā ubbaṭṭetvā gandhacuṇṇādīhi nahāpetvā
brāhmaṇiyo pakkosāpetvā "ajja paṭṭhāya amhākaṁ pitaraṁ
sammāpaṭijaggatha; sace pamādaṁ āpajjissatha, niggaṇhissāma voti vatvā
paṇītabhojanaṁ bhojesuṁ. brāhmaṇo subhojanañca sukhaseyyañca āgamma
katipāhaccayena sañjātabalo pīṇindriyo attabhāvaṁ oloketvā
"ayaṁ me sampatti samaṇaṁ gotamaṁ nissāya laddhāti paṇṇākāratthāya
ekaṁ dussayugaṁ ādāya bhagavato santikaṁ gantvā katapaṭisanthāro
ekamantaṁ nisinno taṁ dussayugaṁ bhagavato pādamūle ṭhapetvā "mayaṁ
bho gotama brāhmaṇā nāma ācariyassa ācariyadhanaṁ pariyesāma,
paṭiggaṇhātu me bhavaṁ gotamo ācariyo ācariyadhananti āha. bhagavā
tassa anukampāya taṁ paṭiggahetvā dhammaṁ desesi. desanāvasāne
brāhmaṇo saraṇesu patiṭṭhāya evamāha "bho gotama mayhaṁ puttehi
cattāri dhuvabhattāni dinnāni, tato ahaṁ dve tumhākaṁ dammīti.

page number: 144

atha naṁ satthā "kalyāṇaṁ brāhmaṇa, mayaṁ pana ruccanaṭṭhānameva
gamissāmāti vatvā uyyojesi. brāhmaṇo gharaṁ gantvā putte
āha "tātā samaṇo gotamo mayhaṁ sahāyo, tassa me dve
dhuvabhattāni dinnāni, tumhe, tasmiṁ sampatte, mā pamajjitthāti.
"sādhu tātāti. satthā punadivase piṇḍāya caranto jeṭṭhaputtassa
gharadvāraṁ agamāsi. so satthāraṁ disvā pattaṁ ādāya gharaṁ pavesetvā
mahārahe pallaṅke nisīdāpetvā paṇītabhojanaṁ adāsi. satthā "punadivase
itarassa punadivase itarassāti paṭipāṭiyā sabbesaṁ gharāni agamāsi.
sabbe tatheva sakkāraṁ akaṁsu.
athekadivasaṁ jeṭṭhaputto, maṅgale paccupaṭṭhite, pitaraṁ āha "tāta
kassa maṅgalaṁ demāti. "nāhaṁ aññaṁ jānāmi, nanu samaṇo gotamo
mayhaṁ sahāyoti. "tenahi naṁ svātanāya pañcahi bhikkhusatehi saddhiṁ
nimantethāti. brāhmaṇo tathā akāsi. satthā punadivase saparivāro
tassa gehaṁ agamāsi. so haritupalitte sabbālaṅkārapaṭimaṇḍite
gehe buddhappamukhaṁ bhikkhusaṅghaṁ nisīdāpetvā appodakamadhupāyāsena
ceva paṇītena ca khādanīyena [1]- parivisi. antarābhattasmiṁyeva pana
brāhmaṇassa cattāro puttā satthu santike nisīditvā āhaṁsu
"bho gotama mayaṁ amhākaṁ pitaraṁ paṭijaggāma nappamajjāma, passathimassa
attabhāvanti. satthā "[2]- kalyāṇaṁ vo kataṁ, mātupituposanaṁ nāma
porāṇakapaṇḍitānaṁ āciṇṇamevāti vatvā "tassa nāgassa

footnote: 1. yu. etthantare "bhojanīyena cāti atthi. 2. yu. etthantare `passāmīti atthi.

page number: 145

vippavāsena viruḷhā sallakiyo ca kuṭajā cāti imaṁ ekādasanipāte
mātuposakanāgajātakaṁ 1- vitthārena kathetvā imaṁ gāthaṁ abhāsi 2-
"dhanapālako nāma kuñjaro
kaṭukappabhedano dunnivārayo
baddho kabaḷaṁ na bhuñjati
sumarati nāgavanassa kuñjaroti.
tattha "dhanapālako nāmāti: tadā kāsikaraññā hatthācariyaṁ
pesetvā ramaṇīye nāgavane gāhāpitassa hatthissa etaṁ nāmaṁ.
kaṭukappabhedanoti: tikhiṇamado. hatthīnaṁ hi madakāle kaṇṇacūlikā
pabhijjanti, pakatiyāpi hatthino tasmiṁ kāle aṅkusaṁ vā tunnaṁ vā
tomaraṁ vā na gaṇenti caṇḍā bhavanti, so pana aticaṇḍoyeva; tena
vuttaṁ "kaṭukappabhedano dunnivārayoti. baddho kabaḷaṁ na bhuñjatīti:
na so baddho, hatthisālaṁ pana netvā vicitrasāṇiyā parikkhipāpetvā
katagandhaparibhaṇḍāya uparibaddhavicitravitānāya bhūmiyā ṭhapito raññā 3-
rājārahena nānaggarasabhojanena upaṭṭhāpitopi kiñci bhuñjituṁ na icchi,
hatthisālaṁ pavesitamattaṁ pana sandhāya "baddho kabaḷaṁ na bhuñjatīti vuttaṁ.
sumarati nāgavanassāti: na so ramaṇīyameva vasanaṭṭhānaṁ nāgavanaṁ sari,
mātā panassa araññe puttaviyogena dukkhappattā ahosi, so
mātāpitūpaṭṭhānadhammameva pūreti; "kiṁ me iminā bhojanenāti dhammikaṁ
mātāpitūpaṭṭhānadhammameva sari; taṁ pana yasmā tasmiṁ nāgavaneyeva

footnote: 1. khu. jā. ekādasa. 27/303. tadaṭṭhakathā. 6/1. 2. sī. yu. gāthamāha.
footnote: 3. sī. yu. rañño.

page number: 146

ßēhitena sakkā pūretuṁ, tena vuttaṁ "sumarati nāgavanassa kuñjaroti.
satthari imaṁ attano pubbacariyaṁ āharitvā kathenteyeva,
sabbepi assudhārā pavattetvā muduhadayā ohitasotā suṇiṁsu. 1-
atha nesaṁ bhagavā sappāyaṁ viditvā saccāni pakāsento 2- dhammaṁ
desesi. desanāvasāne saddhiṁ puttehi ceva suṇisāhi ca brāhmaṇo
sotāpattiphale patiṭṭhahīti.
parijiṇṇabrāhmaṇaputtavatthu.
----------
4. pasenadikosalarājavatthu. (234)
"middhī yadāti imaṁ dhammadesanaṁ satthā jetavane viharanto
rājānaṁ pasenadikosalaṁ ārabbha kathesi.
ekasmiṁ hi samaye rājā taṇḍuladoṇassa odanaṁ tadupiyena
sūpabyañjanena bhuñjati. so ekadivasaṁ bhuttapātarāso bhattasammadaṁ
avinodetvāva satthu santikaṁ gantvā kilantarūpo ito cito ca
samparivattati niddāya abhibhuyyamānopi ujukaṁ nipajjituṁ asakkonto
ekamantaṁ nisīdi. atha naṁ satthā āha "kiṁ mahārāja avissamitvāva
āgatosīti. "āma bhante, bhuttakālato paṭṭhāya me mahādukkhaṁ
hotīti. atha naṁ satthā "mahārāja atibahubhojanassa evaṁ dukkhaṁ
hotīti vatvā imaṁ gāthamāha

footnote: 1. ma. sī. yu. bhaviṁsu. 2. ma. pakāsetvā. sī. yu. pakāsesi. dhammaṁ desesīti natthi.

page number: 147

"middhī yadā hoti mahagghaso ca
niddāyitā samparivattasāyī
mahāvarāhova nivāpapuṭṭho
punappunaṁ gabbhamupeti mandoti.
tattha "middhīti: thīnamiddhābhibhūto. mahagghasoti: mahābhojano
āhārahatthakālaṁsāṭakatatthavaṭṭakakākamāsakabhuttavammikānaṁ aññataro
viya. nivāpapuṭṭhoti: kuṇḍakādinā sūkarabhattena puṭṭho. gharasūkaro
hi bālakālato paṭṭhāya posiyamāno thūlasarīrakāle gehā bahi
nikkhamituṁ alabhanto heṭṭhāmañcādīsu samparivattitvā assanto
passanto sayateva. idaṁ vuttaṁ hoti: yadā puriso middhī ca
hoti mahagghaso ca nivāpapuṭṭho mahāvarāho viya ca aññena
iriyāpathena yāpetuṁ asakkonto niddāyanasīlo samparivattasāyī;
tadā so "aniccaṁ dukkhaṁ anattāti tīṇi lakkhaṇāni manasikātuṁ
na sakkoti, tesaṁ amanasikārā mandappañño punappunaṁ gabbhaṁ
upeti gabbhavāsato na parimuccatīti.
desanāvasāne satthā rañño upakāravasena
"manujassa sadā satīmato
mattaṁ jānato laddhabhojane
tanukassa bhavanti vedanā,
saṇikaṁ jīrati āyu pālayanti

page number: 148

imaṁ gāthaṁ 1- vatvā uttaramāṇavaṁ uggaṇhāpetvā "imaṁ gāthaṁ
rañño bhojanavelāyaeva vadeyyāsi, iminā ca upāyena bhojanaṁ
parihāpeyyāsīti upāyaṁ ācikkhi. so tathā akāsi. rājā aparena
samayena nāḷikodanaparamatāya saṇṭhito sallahukasarīro sukhappatto
satthari uppannavissāso sattāhaṁ asadisadānaṁ pavattesi.
dānānumodanāya sampattamahājano mahantaṁ visesaṁ pāpuṇīti.
pasenadikosalarājavatthu.
--------
5. sānusāmaṇeravatthu. (235)
"idaṁ pureti imaṁ dhammadesanaṁ satthā jetavane viharanto
sānuṁ nāma sāmaṇeraṁ ārabbha kathesi.
so kira ekissā upāsikāya ekaputtako ahosi. atha naṁ
sā daharakāleyeva pabbājesi. so pabbajitakālato paṭṭhāya sīlavā
ahosi vattasampanno. ācariyupajjhāyāagantukānaṁ vattaṁ katameva
hoti. māsassa aṭṭha divase pātova uṭṭhāya udakamālake udakaṁ
upaṭṭhāpetvā dhammassavanaggaṁ sammajjitvā dīpaṁ jāletvā madhurassarena
dhammassavanaṁ ghoseti. bhikkhū tassa thāmaṁ ñatvā "padabhāṇaṁ bhaṇa
sāmaṇerāti ajjhesanti. so "mayhaṁ hadayaṁ vāto vā rujjati,
kāso vā bādhatīti kañci paccāhāraṁ akatvā dhammāsanaṁ abhirūhitvā

footnote: 1. saṁ. sa. 15/119.

page number: 149

ākāsagaṅgaṁ otārento viya padabhāṇaṁ vatvā otaranto "mayhaṁ
mātāpitūnaṁ imasmiṁ bhaññe pattiṁ dammīti vadati. tassa manussā
mātāpitūnaṁ pattiyā dinnabhāvaṁ na jānanti. anantarattabhāve panassa
mātā yakkhinī hutvā nibbatti. sā devatāhi saddhiṁ āgantvā
dhammaṁ sutvā sāmaṇerena dinnaṁ pattiṁ 1- "anumodāmi tātāti vadati.
sīlasampannā ca nāma bhikkhū sadevakassa lokassa piyā honti;
tasmā sāmaṇere devatā salajjā sagāravā mahābrahmānaṁ viya
aggikkhandhaṁ viya ca taṁ maññanti. sāmaṇere gāravena tañca yakkhiniṁ
garuṁ katvā passanti; dhammassavanayakkhasamāgamādīsu "sānumātāti 2-
yakkhiniyā aggāsanaṁ aggodakaṁ aggapiṇḍaṁ denti. mahesakkhāpi
yakkhā taṁ disvā maggā okkamanti, āsanā vuṭṭhahanti.
atha so sāmaṇero vuḍḍhimanvāya paripakkindriyo anabhiratiyā pīḷito
anabhiratiṁ vinodetuṁ asakkonto paruḷhakesanakho kiliṭṭhanivāsanapārupano
kassaci anārocetvā pattacīvaramādāya ekakova mātu gharaṁ
agamāsi. upāsikā puttaṁ disvā vanditvā āha "tāta
tvaṁ pubbe ācariyupajjhāyehi vā daharasāmaṇerehi vā saddhiṁ
idhāgacchasi, kasmā ekakovāsi ajja āgatoti. so ukkaṇṭhitabhāvaṁ
ārocesi. saddhā upāsikā nānappakārena gharāvāse ādīnavaṁ

footnote: 1. ito paraṁ "anumodantīti vā "anumodamānāti vā padena naṭṭhena bhavitabbaṁ. athavā
footnote: "sāmaṇerenāti āgataṭṭhāne "tayāti padena bhavitabbaṁ. yu. "sāmaṇerena .pe. vadati.
footnote: 2. sī. yu. sānumātāyu.

page number: 150

dassetvā puttaṁ ovadamānāpi saññāpetuṁ asakkontī "appevanāma
attano dhammatāyapi sallakkheyyāti anuyyojetvā "tiṭṭha tāta,
yāva te yāgubhattaṁ sampādemi, yāguṁ pivitvā katabhattakiccassa te
manāpāni vatthāni nīharitvā dassāmīti vatvā āsanaṁ paññāpetvāva
adāsi. nisīdi sāmaṇero. upāsikā muhutteneva yāgukhajjakaṁ
sampādetvā adāsi. atha sā "bhattaṁ sampādessāmīti avidūre
nisinnā taṇḍule dhovati. tasmiṁ samaye sā yakkhinī "kahaṁ nu kho
sāmaṇero, kacci bhikkhāhāraṁ labhati noti āvajjamānā tassa
vibbhamitukāmatāya nisinnabhāvaṁ ñatvā "mā heva kho me devatānaṁ
antare lajjaṁ uppādeyya, 1- gacchāmissa vibbhamane antarāyaṁ karissāmīti
āgantvā tassa sarīre adhimuccitvā gīvaṁ parivattetvā [2]- bhūmiyaṁ
pātesi. 3- so akkhīhi parivattehi kheḷena paggharantena bhūmiyaṁ vipphandi. 4-
upāsikā puttassa taṁ vippakāraṁ disvā vegenāgantvā puttaṁ
āliṅgitvā urūsu nipajjāpesi. sakalagāmavāsino āgantvā
balikammādīni kariṁsu. upāsikā pana paridevamānā imā gāthā abhāsi
"cātuddasiṁ pañcadasiṁ yā ca pakkhassa aṭṭhamī
pārihāriyapakkhañca 5- aṭṭhaṅgasusamāgataṁ
uposathaṁ upavasanti brahmacariyaṁ caranti ye,

footnote: 1. ma. sāmaṇero me mahesakkhānaṁ devatānaṁ antare lajjaṁ uppādeyyu.
footnote: sī. māheva kho me devatānaṁ antare lajjā uppajjeyyu.
footnote: 2. ma. sī. yu. etthantare "kheḷena paggharantenāti atthi.

3. ma. nipati. sī. yu. vipphandi. 4. ma. sī. yu. "so akkhīhi .pe. vipphandīti
natthi. 5. pāliyañhi "pārihārikapakkhañcāti dissati.

page number: 151

na tehi yakkhā kīḷanti' iti me arahataṁ sutaṁ:
sādāni ajja passāmi yakkhā kīḷanti sānunāti.
upāsikāya vacanaṁ sutvā
"cātuddasiṁ pañcadasiṁ yā ca pakkhassa aṭṭhamī
pārihāriyapakkhañca aṭṭhaṅgasusamāgataṁ
uposathaṁ upavasanti brahmacariyaṁ caranti ye,
na tehi yakkhā kīḷanti' sāhu te arahataṁ sutanti
vatvā āha
"sānuṁ pabuddhaṁ vajjāhi yakkhānaṁ vacanaṁ idaṁ
`mākāsi pāpakaṁ kammaṁ āvi vā yadi vā raho;
sace tvaṁ pāpakaṁ kammaṁ karissasi karosi vā,
na te dukkhā pamutyatthi upaccāpi 1- palāyatoti,
"evaṁ pāpakammaṁ katvā sakuṇassa viya uppatitvā palāyatopi
te mokkho natthīti vatvā sā yakkhinī sāmaṇeraṁ muñci. so
akkhīni ummiletvā mātaraṁ kese vikkirayantiṁ assasantiṁ [2]- rodamānaṁ
sakalagāmavāsino ca sannipatite disvā attano yakkhena gahitabhāvaṁ
ajānanto "ahaṁ pubbe pīṭhe nisinno, mātā me avidūre nisīditvā
taṇḍule dhovi, idāni panamhi bhūmiyaṁ nipanno; kiṁ nu kho etanti
nipannakova 3- mātaraṁ āha

footnote: 1. uppaccāpīti. saṁ. sa. 15/307. ña. va. [2] ma. etthantare passasantinti
footnote: atthi. 3. sī. yu. nisinnako va.

page number: 152

"mataṁ vā amma rodanti yo vā jīvaṁ na dissati;
jīvantaṁ amma passantī kasmā maṁ amma rodasīti.
athassa mātā vatthukāmakkilesakāme pahāya pabbajitassa puna
vibbhamanatthaṁ āgamane ādīnavaṁ dassentī āha
"mataṁ vā putta rodanti, yo vā jīvaṁ na dissati;
yo ca kāme cajitvāna punarāvattate 1- idha,
taṁ vāpi putta rodanti, puna jīvaṁ mato hi soti.
evañca pana vatvā gharāvāsaṁ kukkulasadisañceva narakasadisañca
katvā gharāvāse ādīnavaṁ dassentī puna āha
"kukkulā 2- ubbhato tāta kukkulaṁ 3- patitumicchasi,
narakā ubbhato tāta narakaṁ patitumicchasīti.
atha naṁ "putta bhaddaṁ tava hotu, mayampana `ayaṁ no puttako
ḍayhamānagehā bhaṇḍaṁ viya nīharitvā buddhasāsane pabbajito 4-
gharāvāse puna ḍayhituṁ icchati, abhidhāvatha parittāyatha noti imamatthaṁ
kassa ujjhāpayāma kaṁ nijjhāpayāmāti dīpetuṁ imaṁ gāthamāha
"abhidhāvatha bhaddante, kassa ujjhāpayāma se
ādittā nīhaṭaṁ 5- bhaṇḍaṁ puna ḍayhitumicchasīti.
so, mātari kathentiyā, sallakkhetvā "natthi mayhaṁ gihibhāvena
atthoti āha. athassa mātā `sādhu tātāti tuṭṭhā paṇītabhojanaṁ

footnote: 1. pāliyañhi "punarāgacchateti dissati. 2. kukkuḷā. 3. sī. yu. kukkuḷe.
footnote: 4. pabbajāpito [?] 5. pāliyaṁ "nibbhatanti dissati. saṁ. sa. 15/308. ña. va.

page number: 153

bhojetvā "kativassosi tātāti pucchitvā paripuṇṇavassabhāvaṁ ñatvā
ticīvaraṁ paṭiyādesi. so paripuṇṇapattacīvaro upasampadaṁ labhi.
athassa acirupasampannassa satthā cittaniggahe ussāhaṁ
janento "cittaṁ nāmetaṁ nānārammaṇesu dīgharattaṁ cārikaṁ cari, 1-
taṁ 2- aniggaṇhantassa sotthibhāvo nāma natthi; tasmā aṅkusena
mattahatthino viya cittassa niggaṇhane yogo karaṇīyoti vatvā
imaṁ gāthamāha
"idaṁ pure cittamacāri cārikaṁ
yenicchakaṁ yatthakāmaṁ yathāsukhaṁ,
tadajjahaṁ niggahissāmi yoniso
hatthiṁ pabhinnaṁ viya aṅkusaggāhoti.
tassattho: idaṁ cittaṁ nāma ito pure rūpādīsu ārammaṇesu
rāgādīnaṁ yenākārena 3- icchati tassa vasena yenicchakaṁ yatthevassa kāmo
uppajjati tassa vasena yatthakāmaṁ yathā vicarantassa sukhaṁ hoti tatheva
vicaraṇato yathāsukhaṁ dīgharattaṁ cārikaṁ cari, taṁ ajja ahaṁ pabhinnaṁ mattaṁ
hatthiṁ hatthācariyasaṅkhāto cheko aṅkusaggāho aṅkusena viya yoniso
manasikārena niggaṇhissāmi nāssa vītikkamituṁ dassāmīti.
desanāvasāne sānunā saddhiṁ dhammassavanāya upasaṅkamantānaṁ
bahūnaṁ devatānaṁ dhammābhisamayo ahosi. so cāyasmā tepiṭakaṁ

footnote: 1. ma. sī. yu. carantaṁ. 2. ma. sī. yu. "tanti natthi.
footnote: 3. ma. sī. yena kāraṇena. yu. yena kenaci kāraṇena.

page number: 154

buddhavacanaṁ uggaṇhitvā mahādhammakathiko hutvā vīsavassasataṁ ṭhatvā
sakalajambudīpaṁ saṅkhobhetvā parinibbāyīti.
sānusāmaṇeravatthu.
------------
6. pāverakahatthivatthu. (236)
"appamādaratāti imaṁ dhammadesanaṁ satthā jetavane viharanto
kosalarañño pāverakaṁ 1- nāma hatthiṁ ārabbha kathesi.
so kira hatthī taruṇakāle mahābalo hutvā aparena samayena
jarāvātavegabbhāhato ekaṁ mahantaṁ saraṁ oruyha kalale laggitvā
uttarituṁ nāsakkhi. mahājano taṁ disvā "evarūpopi nāma hatthī
imaṁ dubbalabhāvaṁ pattoti kathaṁ samuṭṭhāpesi. rājā taṁ pavattiṁ sutvā
hatthācariyaṁ āṇāpesi "gaccha taṁ hatthiṁ kalalato uddharāhīti. so
gantvā tasmiṁ ṭhāne saṅgāmasīsaṁ dassetvā saṅgāmabheriṁ ākoṭāpesi.
mānajātiko hatthī vegenuṭṭhāya thale patiṭṭhahi. bhikkhū taṁ kāraṇaṁ disvā
satthu ārocesuṁ. satthā "tena tāva bhikkhave hatthinā pakatipaṅkaduggato
attā uddhato, tumhe pana kilesadugge pakkhantā; tasmā yoniso
padahitvā tumhepi tato attānaṁ uddharathāti vatvā imaṁ gāthamāha
"appamādaratā hotha sacittamanurakkhatha
duggā uddharathattānaṁ paṅke sannova kuñjaroti.
tattha "appamādaratāti: satiyā avippavāse abhiratā hotha.

footnote: 1. ma. pāveyyakaṁ. sī. baddherakaṁ.

page number: 155

sacittanti: rūpādīsu ārammaṇesu attano cittaṁ, yathā vītikkamaṁ
na karoti; evaṁ rakkhatha. sannoti: 1- yathā so paṅke sanno kuñjaro
hatthehi ca pādehi ca vāyāmaṁ katvā paṅkato attānaṁ uddharitvā
thale patiṭṭhito; evaṁ tumhepi kilesaduggato attānaṁ uddharatha
nibbānathale patiṭṭhāpethāti attho.
desanāvasāne te bhikkhū arahattaphale patiṭṭhahiṁsūti.
pāverakahatthivatthu.
-------------
7. sambahulabhikkhuvatthu. (237)
"sace labhethāti imaṁ dhammadesanaṁ satthā pārileyyakaṁ nissāya
rakkhitavanasaṇḍe viharanto sambahule bhikkhū ārabbha kathesi.
vatthu yamakavagge `pare ca na vijānantīti gāthāvaṇṇanāya
āgatameva. vuttaṁ hetaṁ "tathāgatassa tattha hatthināgena upaṭṭhiyamānassa
vasanabhāvo sakalajambudīpe pākaṭo ahosi. sāvatthīnagarato
`anāthapiṇḍiko visākhā mahāupāsikātievamādīni mahākulāni
ānandattherassa sāsanaṁ pahiṇiṁsu `satthāraṁ no bhante dassethāti.
disāvāsinopi pañcasatā bhikkhū vutthavassā ānandattheraṁ upasaṅkamitvā
`cirassaṁ sutā no āvuso ānanda bhagavato sammukhā dhammakathā,
sādhu mayaṁ āvuso ānanda labheyyāma bhagavato sammukhā dhammakathaṁ

footnote: 1. ma. sī. yu. duggāti.

page number: 156

savanāyāti yāciṁsu. thero te bhikkhū ādāya tattha gantvā `temāsaṁ
ekavihārino tathāgatassa santikaṁ ettakehi bhikkhūhi saddhiṁ upasaṅkamanaṁ
ayuttanti cintetvā ekakova satthāraṁ upasaṅkami. pārileyyako
taṁ disvā daṇḍamādāya pakkhandi. satthā oloketvā `apehi
pārileyyaka, mā nivārayi, buddhupaṭṭhāko esoti āha. so tattheva
daṇḍaṁ chaḍḍetvā pattacīvarapaṭiggahaṇaṁ āpucchi. thero nādāsi.
nāgo `sace uggahitavatto bhavissati, satthu nisīdanapāsāṇaphalake
attano parikkhāraṁ na ṭhapessatīti cintesi. thero pattacīvaraṁ bhūmiyaṁ
ṭhapesi. vattasampannā hi garūnaṁ āsane vā sayane vā attano
parikkhāraṁ na ṭhapenti. thero satthāraṁ vanditvā ekamantaṁ nisīdi.
satthā `ekakova āgatosīti pucchitvā pañcasatehi bhikkhūhi saddhiṁ
āgatabhāvaṁ sutvā `kahaṁ paneteti vatvā, `tumhākaṁ cittaṁ ajānanto
bahi ṭhapetvā āgatomhīti vutte, `pakkosāhi neti āha. thero
tathā akāsi. satthā tehi saddhiṁ paṭisanthāraṁ katvā, tehi bhikkhūhi
`bhante bhagavā buddhasukhumālo ceva khattiyasukhumālo ca, tumhehi temāsaṁ
ekakehi tiṭṭhantehi nisīdantehi ca dukkaraṁ kataṁ, vattapaṭivattakārakopi
mukhodakādidāyakopi nāhosi maññeti vutte, `bhikkhave pārileyyaka-
hatthinā mayhaṁ sabbakiccāni katāni, evarūpaṁ hi sahāyaṁ labhantena
ekato vasituṁ yuttaṁ, alabhantassa ekacariyabhāvova seyyoti vatvā
nāgavagge 1- imā gāthā abhāsi

footnote: 1. sī. yu. "nāgavaggeti natthi.

page number: 157

"sace labhetha nipakaṁ sahāyaṁ
saddhiṁcaraṁ sādhuvihāridhīraṁ,
abhibhuyya sabbāni parissayāni
careyya tenattamano satīmā.
no ce labhetha nipakaṁ sahāyaṁ
saddhiṁcaraṁ sādhuvihāridhīraṁ,
rājāva raṭṭhaṁ vijitaṁ pahāya
eko care mātaṅgaraññeva nāgo.
ekassa caritaṁ seyyo, natthi bāle sahāyatā:
eko care na ca pāpāni kayirā
appossuko mātaṅgaraññeva nāgoti.
tattha "nipakanti: nepakkapaññāya samannāgataṁ. sādhuvihāridhīranti:
bhaddakavihāriṁ paṇḍitaṁ. parissayānīti: tādisaṁ mettāvihāriṁ sahāyaṁ
labhanto `sīhabyagghādayo pākaṭaparissaye ca rāgadosādayo
paṭicchannaparissaye cāti sabbeva parissaye abhibhavitvā tena saddhiṁ
attamano upaṭṭhitassati hutvā careyya vihareyyāti attho. rājāva
raṭṭhanti: raṭṭhaṁ hitvā pabbajanto rājisi viya. idaṁ vuttaṁ hoti:
yathā vijitabhūmippadeso rājā "idaṁ rajjaṁ nāma mahantaṁ pamādaṭṭhānaṁ,
kiṁ me rajjena kāritenāti vijitaṁ raṭṭhaṁ pahāya tatova 1- mahāaraññaṁ
pavisitvā tāpasapabbajjaṁ pabbajitvā catūsu iriyāpathesu ekakova

footnote: 1. ma. sī. yu. ekako.

page number: 158

carati; evaṁ ekakova careyyāti. mātaṅgaraññeva nāgoti: yathā ca
"ahaṁ kho ākiṇṇo viharāmi hatthīhi hatthinīhi hatthikulabhehi 1-
hatthicchāpehi, chinnaggāni ceva tiṇāni khādāmi, obhaggobhaggañca [2]-
sākhābhaṅgaṁ khādanti, āvilāni ca pānīyāni pivāmi, ogāhantassa ca
me uttiṇṇassa ca hatthiniyo kāyaṁ upanighaṁsantiyo gacchanti; yannūnāhaṁ
ekakova gaṇamhā vūpakaṭṭho vihareyyanti 3- evaṁ paṭisañcikkhitvā
matena 4- gamanato "mātaṅgoti laddhanāmo imasmiṁ araññe
ayaṁ hatthināgo yūthaṁ pahāya sabbiriyāpathesu ekakova sukhaṁ carati;
evaṁpi ekova careyyāti attho. ekassāti: pabbajitassa hi
pabbajitakālato paṭṭhāya ekībhāvābhiratassa ekakasseva caritaṁ seyyo.
natthi bāle sahāyatāti: "cullasīlaṁ majjhimasīlaṁ mahāsīlaṁ dasa
kathāvatthūni terasa dhutaṅgaguṇā vipassanāñāṇaṁ cattāro maggā
cattāri phalāni tisso vijjā cha abhiññā amata mahānibbānanti
ayaṁ hi sahāyatā nāma. sā bāle nissāya adhigantuṁ na sakkāti
natthi bāle sahāyatāti. ekoti: iminā kāraṇena sabbiriyāpathesu
ekakova hutvā careyya, appamattakānipi na ca pāpāni kayirā. [5]-
eso appossuko nirālayo imasmiṁ araññe mātaṅganāgo
icchiticchitaṭṭhāne sukhaṁ carati, evaṁ ekakova hutvā careyya,
appamattakānipi na ca pāpāni kareyyāti attho. tasamā "tumhehipi

footnote: 1. ma. sī. hatthikalabhehi. 2. pāliyaṁ etthantare meti atthi.
footnote: 3.vi. mahāvagga. 5/341-342. 4. ma. sī. yu. matenāti natthi. 5. ma. sī. yu. etthantare "yathāti atthi.

page number: 159

evarūpaṁ sahāyaṁ alabhantehi ekacārīheva bhavitabbanti imamatthaṁ
dassento satthā tesaṁ bhikkhūnaṁ imaṁ dhammadesanaṁ desesi.
desanāvasāne pañcasatāpi te bhikkhū arahatte patiṭṭhahiṁsūti.
sambahulabhikkhuvatthu.
----------
8. māravatthu. (238)
"atthamhīti imaṁ dhamamadesanaṁ satthā himavantapasse araññakuṭikāyaṁ
viharanto māraṁ ārabbha kathesi.
tasmiṁ kira kāle rājāno manusse pīḷetvā rajjaṁ kārenti.
atha bhagavā adhammikarājūnaṁ rajje daṇḍakaraṇapīḷite manusse disvā
kāruññavasena evaṁ cintesi "sakkā nu kho rajjaṁ kāretuṁ ahanaṁ
aghātayaṁ ajinaṁ ajāpayaṁ asocaṁ asocāpayaṁ dhammenāti. 1- māro
pāpimā taṁ bhagavato parivitakkaṁ ñatvā "samaṇo gotamo `sakkā
nu kho rajjaṁ kāretunti cintesi, idāni rajjaṁ kāretukāmo bhavissati,
rajjañca nāmetaṁ pamādaṭṭhānaṁ, taṁ kārentassa sakkā okāsaṁ
labhituṁ; gacchāmi, ussāhamassa janessāmīti cintetvā satthāraṁ
upasaṅkamitvā āha "kāretu bhante bhagavā rajjaṁ, kāretu sugato
rajjaṁ, ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenāti. 2-
atha naṁ satthā "kiṁ pana me tvaṁ pāpima passasi, yaṁ maṁ tvaṁ

footnote: 1-2. saṁ. sa. 15/174. sāratthappakāsinī. 1/212.

page number: 160

evaṁ vadesīti vatvā, "bhagavatā kho bhante cattāro iddhipādā
subhāvitā, ākaṅkhamāno hi bhagavā himavantaṁ pabbatarājaṁ `suvaṇṇanti
adhimucceyya, tañca suvaṇṇameva assa, ahaṁpi vo dhanena dhanakaraṇīyaṁ
karissāmi, iti tumhe dhammena rajjaṁ kāressathāti tena vutte,
"pabbatassa suvaṇṇassa jātarūpassa kevalī, 1-
dvitāpi nālamekassa' iti viddhā samaṁ care.
yo dukkhamaddakkhi yatonidānaṁ,
kāmesu so jantu kathaṁ nameyya;
upadhiṁ viditvā [2]- `saṅgoti loke
tasseva jantu vinayāya sikkheti
imāhi gāthāhi 3- saṁvejetvā "aññoeva kho pāpima tava ovādo,
añño mama, tayā saddhiṁ dhammasammantanā nāma natthi, ahaṁ hi
evaṁ ovadāmīti vatvā imā gāthā abhāsi
"atthamhi jātamhi sukhā sahāyā,
tuṭṭhī sukhā yā itarītarena,
puññaṁ sukhaṁ jīvitasaṅkhayamhi,
sabbassa dukkhassa sukhaṁ pahānaṁ.
sukhā matteyyatā loke, atho petteyyatā sukhā.
sukhā sāmaññatā loke, atho brahmaññatā sukhā.

footnote: 1. pāliyaṁ "kevalāti dissati. 2. pāliyameva etthantare nāti atthi.
footnote: 3. saṁ. sa. 15/170. sāratthappakāsinī. 1/212-213.

page number: 161

sukhaṁ yāva jarā sīlaṁ, sukhā saddhā patiṭṭhitā,
sukho paññāpaṭilābho pāpānaṁ akaraṇaṁ sukhanti.
tattha "atthamhīti: pabbajitassāpi hi cīvarakaraṇādike vā
adhikaraṇavūpasamanādike vā, gihinopi kasikammādike vā balavapakkha-
sannissitehi abhibhavanādike vā kicce uppanne, ye taṁ kiccaṁ
nipphādetuṁ vā vūpasametuṁ vā sakkonti, evarūpā sukhā sahāyāti
attho. tuṭṭhī sukhāti: yasmā pana gihinopi sakena asantuṭṭhā
sandhicchedādīni ārabhanti, pabbajitāpi nānappakāraṁ anesanaṁ, iti
te sukhaṁ na vindantiyeva; tasmā yā itaritarena parittena vā
vipulena vā attano santakena santuṭṭhi, ayameva sukhāti attho.
puññanti: maraṇakāle pana yathāajjhāsayena paṭṭhapetvā kataṁ
puññakammameva sukhaṁ. sabbassāti: sakalassa pana vaṭṭadukkhassa
pahānasaṅkhātaṁ arahattameva imasmiṁ loke sukhaṁ nāma.
matteyyatāti: mātari sammāpaṭipatti. petteyyatāti: pitari
sammāpaṭipatti. ubhayenāpi mātāpitūnaṁ upaṭṭhānameva kathitaṁ.
mātāpitaro hi puttānaṁ anupaṭṭhahanabhāvaṁ ñatvā attano santakaṁ
bhūmiyaṁ vā nidahanti paresaṁ vā vissajjenti, "mātāpitaro na
upaṭṭhahantīti ca tesaṁ nindā pavattati, kāyassa bhedā gūthanirayepi
nibbattanti; ye pana mātāpitaro sakkaccaṁ upaṭṭhahanti, te tesaṁ
santakaṁ dhanaṁ pāpuṇanti pasaṁsaṁpi labhanti, kāyassa bhedā sagge
nibbattanti; tasmā ubhayaṁpetaṁ "sukhanti vuttaṁ. sāmaññatāti:

page number: 162

pabbajitesu sammāpaṭipatti. brahmaññatāti: vāhitapāpesu buddha-
paccekabuddhabuddhasāvakesu sammāpaṭipattiyeva. ubhayenāpi tesaṁ catūhi
paccayehi paṭijagganabhāvo kathito. idaṁpi loke sukhaṁ nāma kathitaṁ.
sīlanti: maṇikuṇḍalarattavatthādayo hi alaṅkārā tasmiṁ tasmiṁ
vaye ṭhitānaṁyeva sobhanti, na daharānaṁ alaṅkāro mahallakakāle
mahallakānaṁ vā alaṅkāro daharakāle sobhati, "ummattako esa
maññeti garahuppādane 1- pana dosameva janeti; pañcasīladasasīlādibhedaṁ
pana sīlaṁ daharassāpi mahallakassāpi sabbavayesu sobhatiyeva, "aho
vatāyaṁ sīlavāti pasaṁsuppādanena somanassameva āvahati; tena vuttaṁ "sukhaṁ
yāva jarā sīlanti. saddhā patiṭṭhitāti: lokiyalokuttarā duvidhāpi
saddhā niccalā hutvā patiṭṭhitāva sukhā. sukho paññāpaṭilābhoti:
lokiyalokuttarāyapi paññāya paṭilābho sukho. pāpānaṁ akaraṇanti:
setughāta vasena pana pāpānaṁ akaraṇaṁ imasmiṁ loke sukhanti attho.
desanāvasāne bahūnaṁ devatānaṁ dhammābhisamayo ahosīti.
māravatthu.
nāgavaggavaṇṇanā niṭṭhitā.
tevīsatimo vaggo.
---------

footnote: 1. ma. sī. yu. garahuppādanena.



page number: 001

mahānipātavaṇṇanā
----------
temiyajātakaṁ
mā paṇḍiccayaṁ vibhāvayāti idaṁ satthā jetavane viharanto
mahābhinekkhammapāramiṁ ārabbha kathesi. ekadivasaṁ hi bhikkhū
dhammasabhāyaṁ sannisinnā bhagavato mahābhinekkhammapāramiṁ vaṇṇayantā
nisīdiṁsu. satthā dibbasotena taṁ sutvā gandhakuṭito nikkhamitvā
dhammasabhāyaṁ āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
mama pūritapāramissa rajjaṁ chaddetvā mahābhinikkhamanaṁ nāma acchariyaṁ
ahaṁ hi pubbe aparipakke ñāṇe pāramiyo pūrentopi rajjaṁ
chaddetvā mahābhinikkhamanaṁ nikkhantoyevāti vatvā tuṇhī ahosi tehi
yācito atītaṁ āhari.
atīte bhikkhave bārāṇasiyaṁ kāsikarājā nāma dhammena samena
rajjaṁ kāresi. tassa soḷasasahassā nāṭakitthiyo ahesuṁ. tāsu
ekāpi puttaṁ vā dhītaraṁ vā na labhati. tadā nāgarā amhākaṁ
rañño vaṅsānurakkhito eko puttopi natthīti kusarājajātake
āgatanayeneva rājaṅgaṇe sannipatitvā rājānaṁ deva puttaṁ patthethāti
āhaṁsu. taṁ sutvā rājā tasmiṁ khaṇe soḷasasahassā

page number: 002

itthiyo pakkosāpetvā tumhe puttaṁ patthethāti āṇāpesi.
tā itthiyo candādīnaṁ devatānaṁ āyācanaupaṭṭhānādīni katvā
patthentiyopi puttaṁ vā dhītaraṁ vā na labhiṁsu. aggamahesī panassa
maddarājadhītā candadevī nāma sīlasampannā ahosi. rājā bhadde
tavaṁpi puttaṁ patthehīti āṇāpesi. devī tassa rañño vacanaṁ
sutvā sādhūti sampaṭicchitvā puṇṇamīdivase uposathaṁ samādayitvā
omuttasabbābharaṇā cullasayane nipannā attano sīlaṁ āvajjamānā
sacāhaṁ akhaṇḍasīlaṁ rakkhāmi iminā saccena putto me uppajjatūti
saccakiriyaṁ akāsi.
tassā sīlatejena sakkassa bhavanaṁ uṇhākāraṁ dassesi.
sakko āvajjento taṁ kāraṇaṁ ñatvā candadevī puttaṁ pattheti
handāhaṁ dassāmi tassā puttanti tassā anucchavikaṁ puttaṁ upadhārento
bodhisattaṁ passi. bodhisattopi tadā vīsativassāni bārāṇasiyaṁ
rajjaṁ kāretvā tato cuto ussudaniraye nibbatto
asītivassasahassāni tattha pacitavā tato cavitvā tāvatiṁsabhavane nibbatti
tatthāpi yāvatāyukaṁ ṭhatvā tato cavitvā uparidevalokaṁ gantukāmo
ahosi. atha sakko tassa santikaṁ gantavā mārisa tayi
manussaloke uppanne pāramiyo te pūressanti mahājanassa ca vuḍḍhi
bhavissati mātāpitūnaṁ vuḍḍhi bhavissati ayaṁ hi kāsikarañño candādevī
nāma aggamahesī puttaṁ pattheti tassā kucchiyaṁ uppajjāhīti vatvā
tasusa ceva aññesañca cavanadhammānaṁ pañcasatānaṁ devaputtānaṁ

page number: 003

patiññaṁ gahetvā sakaṭṭhānameva agamāsi. so sādhūti sampaṭicchitvā
pañcahi devaputtasatehi saddhiṁ cavitvā sayaṁ tassā candadeviyā
kucchimhi paṭisandhiṁ gaṇhi. itare pana pañcasatadevaputtā
amaccabhariyānaṁ kucchimhi paṭisandhiṁ gaṇhiṁsu. tadā candadeviyā
kucchi vajirapuṇṇā viya ahosi. sā gabbhassa patiṭṭhitabhāvaṁ
ñatvā rañño ārocesi. taṁ sutvā rājā tassā gabbhaparihāraṁ
dāpesi. sā paripuṇṇagabbhā dhaññapuññalakkhaṇasampannaṁ puttaṁ
vijāyi. taṁ divasameva amaccagehesu amaccabhariyāyo pañcakumārasatāni
vijāyiṁsu. tasmiṁ khaṇe rājā amaccagaṇaparivuto mahātale
nisinno ahosi. athassa putto te deva jātoti ārocayiṁsu.
tesaṁ vacanaṁ sutvā rañño paṭhamaṁ puttapemaṁ uppajjitvā chaviyādīni
chinditvā aṭṭhimiñjaṁ āhacca aṭṭhāsi. abbhantarepissa pīti
uppajji. rañño amaccānañca hadayaṁpi sītalaṁ jātaṁ. so
amacce pucchi tuṭṭhā nukho tumhe mama putto jātoti. kiṁ
kathetha deva mayaṁ pubbe anāthā bhaveyyāma idāni sanāthā jātā
bhaveyyāma sāmiko no laddhoti āhaṁsu. tesaṁ vacanaṁ sutvā
rañño pīti uppajji. atha rājā mahāsenāguttaṁ pakkosāpetvā
āṇāpesi bho mahāsenāgutta mama puttassa parivāro laddhuṁ
vaṭṭati gaccha tavaṁ amaccagehesu ajja jātadārakā ettakā nāmāti
olokehīti. so sādhūti sampaṭicchitvā gantavā amaccagehesu
pañcadārakasatāni disvā āgantavā rañño ārocesi. tassa

page number: 004

vacanaṁ suṇantassa rañño pīti uppajji. rājā pañcannaṁ dārakasatānaṁ
kumārapasādhanāni dāpetvā pañcadhātīsatāni dāpesi.
mahāsattassa pana atidīghādidosavajjitā alambatthaniyo madhurathaññāyo
catusaṭṭhī dhātiyo adāsi. kasmā vivajjeti. atidīghāya hi
itthiyā passe nisīditvā thanaṁ pivato dārakassa gīvā atidīghā
hoti. atirassāya itthiyā passe nisīditvā thanaṁ pivato dārakassa
nippīḷitakaṇṭhaṭṭhikova hoti. atikīsāya itthiyā passe nisīditvā
thanaṁ pivato dārakassa ūrū rujjanti. atithūlāya itthiyā passe
nisīditvā thanaṁ pivato dārakassa phakkhapādā 1- honti. atikāḷikāya
itthiyā khīraṁ atisītalaṁ hoti. accodātāya itthiyā khīraṁ atiuṇhaṁ
hoti. lambatthaniyā itthiyā thanaṁ pivato dārakassa upapīḷitanāsiko
hoti. kāsānañca pana itthīnaṁ khīraṁ atiambilaṁ hoti.
sāsānañca pana itthīnaṁ khīraṁ atikaṭukādibhedaṁ hoti tasmā
sabbe te dose vivajjetvā atidīghādidosavirahitā alambatthaniyo
madhurathaññāyo catusaṭṭhī dhātiyo datvā mahantaṁ sakkāraṁ katvā
candadeviyāpi varaṁ adāsi. sā varaṁ gahitakaṁ katvā puna raññoyeva
ṭhapesi. nāmagahaṇadivase panassa lakkhaṇapāṭhakānaṁ brāhmaṇānaṁ
mahāsakkāraṁ katvā mahāsattassa antarāyabhāvaṁ pucchi. te
brāhmaṇā lakkhaṇapāṭhakā tassa lakkhaṇasampattiṁ disvā mahārāja
dhaññapuññalakkhaṇasampanno te putto tiṭṭhatu eko dīpo

footnote: 1 khalaṅka pakkhātipi pāṭho.

page number: 005

catunnampi mahādīpānaṁ dvisahassaparittadīpaparivārānaṁ rajjaṁ kāretuṁ samattho
hoti nāssa koci antarāyo paññāyatīti vadiṁsu. rājā tesaṁ
vacanaṁ sutvā tuṭṭho kumārassa nāmaṁ karonto yasmā pana kumārassa
jātadivase sakalakāsikaraṭṭhe devo vassi yasmā ca so
rañño ceva amaccānañca mahājanānañca hadayaṁ temiyamāno viya
jāto tasmā temiyakumārotvevassa nāmaṁ akāsi. atha naṁ
ekamāsikaṁ dhātiyo nahāpetvā alaṅkaritvā rañño santikaṁ ānayiṁsu.
rājā piyaputtaṁ oloketvā āliṅgitvā sīse cumbitvā aṅke
nisīdāpetvā kumārassa ramayamāno nisīdi. tasmiṁ khaṇe cattāro
corā ānītā. rājā te disvā tesu ekassa corassa
sakaṇṭakāhi kasāhi pahārasahassaṁ karothāti āṇāpesi ekassa corassa
saṁkhalikāya bandhitvā bandhanāgārappavesanaṁ karothāti āṇāpesi ekassa
corassa sarīre sattippahāraṁ karothāti āṇāpesi ekassa corassa
sūlāropanaṁ karothāti āṇāpesi.
atha mahāsatto pituvacanaṁ sutvā bhītatasito hutvā aho mama
pitā rajjaṁ nissāya atibhāriyaṁ nirayagāmiṁ kammaṁ karotīti cintesi.
punadivase bodhisattaṁ setacchattassa heṭṭhā alaṅkatasirisayane nipajjāpesuṁ.
so thokaṁ niddāyitvā pabuddho akkhīni ummiletvā setacchattaṁ
olokento mahantaṁ sirivibhavaṁ passi. athassa pakatiyā bhītatasitassa
atirekataraṁ bhayaṁ uppajji. so cintesi kuto nukho ahaṁ imaṁ
rājagehaṁ āgatomhīti. so upadhārento jātissarañāṇena

page number: 006

devalokato āgatabhāvaṁ ñatvā tato paraṁ olokento ussudaniraye
pacanabhāvaṁ passi tato paraṁ olokento tasmiṁyeva nagare rājabhāvaṁ
aññāsi. athassa svāhaṁ vīsativassāni bārāṇasiyaṁ rajjaṁ kāretvā
asītivassasahassāni ussudaniraye pacitvā idāni punapi imasmiṁ
coragehe nibbattosmi pitā me hiyyo catūsu coresu ānītesu
tathārūpaṁ pharusaṁ nirayasaṁvattanikaṁ kathaṁ kathesi sacāhaṁ rajjaṁ kāressāmi
punapi niraye nibbattitvā mahādukkhaṁ anubhavissāmīti āvajjentasseva
mahantaṁ bhayaṁ uppajji. bodhisattassa kāñcanavaṇṇaṁ
sarīraṁ hatthena parimadditaṁ viya padumaṁ milātaṁ duvaṇṇaṁ ahosi.
so kathaṁ nukho ahaṁ imamhā coragehā muñceyyanti cintento
nipajji.
atha naṁ ekasmiṁ antare attabhāve mātā bhūtapubbā setacchatte
adhivatthā devatā assāsetvā tāta temiyakumāra mā soci mā
cintayi mā bhāyi sace ito muñcitukāmosi tavaṁ apīṭhasappiyeva
pīṭhasappi viya hohi abadhiropi badhiro viya hohi amūgopi mūgo viya
hohīti imāni tīṇi aṅgāni adhiṭṭhāya attano paṇḍitabhāvaṁ mā
pakāsehīti vatvā paṭhamaṁ gāthamāha
mā paṇḍiccayaṁ vibhāvaya bālamato bhava sabbapāṇinaṁ
sabbo tañjano ocināyatu evaṁ tava attho bhavissatīti.
tattha mā paṇḍiccayanti attano paṇḍitabhāvaṁ mā pakāsehi.
paṇḍiccanti ayameva vā pāṭho. bālamatoti bālasammato.

page number: 007

sabbapāṇinanti sabbapāṇībhi janehi. sabbo tañjanoti sakalo
antojano ceva bahijano ca. ocināyatūti avamaññatu nīharathetaṁ
kāḷakaṇṇinti avajānātu. so tassā vacanena assāsaṁ paṭilabhitvā
dutiyaṁ gāthamāha
karomi te taṁ vacanaṁ yaṁ maṁ bhaṇasi devate
atthakāmāsi me amma hitakāmāsi devateti.
imaṁ gāthaṁ vatvā tāni tīṇi aṅgāni adhiṭṭhahi. sā devatā
antaradhāyi.
atha rājā puttassa anukkaṇṭhanatthāya tāni parivārāni laddhuṁ
vaṭṭatīti tāni pañcakumārasatāni tassa santikeyeva nisīdāpesi. te
dārakā thaññatthāya rodanti. mahāsatto pana nirayabhayatajjito
ajjato paṭṭhāya me kāyo sussitvāpi matameva seyyoti cintetvā
na rodati. dhātiyo taṁ pavuttiṁ candadeviyā ārocesuṁ. sā
rañño ārocesi. rājā nemittake brāhmaṇe pakkosāpetvā
pucchi. atha naṁ brāhmaṇā deva kumārassa pakativelaṁ atikkamitvā
thaññaṁ dātuṁ vaṭṭati evaṁ so rodamāno thanaṁ daḷhaṁ gahetvā
sayameva pivissatīti vadiṁsu. tato paṭṭhāya dhātiyo tassa pakativelaṁ
atikkamitvā thaññaṁ denti dadamānā ca kadāci ekavāraṁ
atikkamenti kadāci sakalampi divasaṁ khīraṁ na denti. so
nirayabhayatajjito sussantopi thaññatthāya na rodati. atha naṁ arodantaṁ
disvā candadevī putto me chātoti sayameva thaññaṁ pāyesi.

page number: 008

kadāci dhātiyo thaññaṁ pāyesuṁ. sesā dārakā thaññaṁ aladdhavelāyameva
rodanti na niddāyanti. so na rodati na paridevati na
niddāyati na hatthapāde sammiñjati na saddaṁ karoti. athassa
dhātiyo pīṭhasappīnaṁ hatthapādā nāma na evarūpā honti mūgānaṁ
pana hanukapariyosānaṁ nāma na evarūpaṁ hoti badhirānaṁ pana
kaṇṇasotannāma na evarūpaṁ hoti bhavitabbamettha kāraṇena mayaṁ
vīmaṁsissāma nanti cintetvā khīrena tāva naṁ vīmaṁsissāmāti sakaladivasaṁ
khīraṁ na denti. so sussantopi khīratthāya na rodati. athassa
mātā putto me chāto khīramassa dethāti dāpesi. evaṁ
antarantarā khīraṁ adatvā ekasaṁvaccharaṁ vīmaṁsantāpissa antaraṁ na passiṁsu.
tato amaccā rañño ārocesuṁ deva ekavassikadārakā nāma
pūvakhajjakaṁ piyāyanti tena naṁ vīmaṁsissāmāti tāni pañcakumārasatāni
tassa santike nisīdāpetvā nānāpuvakhajjakāni upanāmetvā
mahāsattassa avidūre ṭhapetvā yathāruciṁ tāni puvakhajjakāni gaṇhathāti
vatvā paṭicchannaṭṭhāne aṭṭhaṁsu. sesadārakā kalahaṁ karontā
aññamaññaṁ vilumpantā tāni gahetvā khādanti. mahāsattopi
attānaṁ ovaditvā tāta temiyakumāra sace nirayaṁ icchanto pūvakhajjakaṁ
icchāhīti nirayabhayabhīto puvakhajjakaṁ na olokesi. evaṁ puvakhajjakenāpi
ekasaṁvaccharaṁ antarantarā vīmaṁsantāpissa antaraṁ na passiṁsu.
tato mahārāja dvivassikadārakā nāma phalāphalaṁ piyāyanti tehi naṁ
vīmaṁsissāmāti nānāphalāphalāni upanāmetvā bodhisattassa avidūre

page number: 009

ßēhapetvā yathāruciṁ tāni phalāphalāni gaṇhathāti vatvā paṭicchannaṭṭhāne
tiṭṭhanti. sesadārakā yujjhantā aññamaññaṁ paharantā tāni
gahetvā khādanti. mahāsattopi attānaṁ ovaditvā tāta temiyakumāra
nirayaṁ icchanto phalāphalaṁ icchāhīti nirayabhayatajjito phalāphalaṁ
na olokesi. evaṁ phalāphalenāpi ekasaṁvaccharaṁ antarantarā
vīmaṁsantāpissa antaraṁ na passiṁsu. tato mahārāja tivassikadārakā
nāma kīḷābhaṇḍakaṁ piyāyanti tena naṁ vīmaṁsissāmāti suvaṇṇādimayāni
hatthirūpakādīni kārāpetvā bodhisattassa avidūre ṭhapesuṁ.
sesadārakā aññamaññaṁ vilumpantā gaṇhanti. mahāsatto pana
kiñci na olokesi. evaṁ kīḷābhaṇḍakenāpi ekasaṁvaccharaṁ antarantarā
vīmaṁsantāpissa antaraṁ na passiṁsu. tato catuvassikadārakā
nāma mahārāja bhojanaṁ piyāyanti tena naṁ vīmaṁsissāmāti tassa
nānābhojanāni upanāmesuṁ. sesadārakāpi piṇḍāpiṇḍaṁ katvā bhuñjanti.
mahāsadto pana attānaṁ ovaditvā tāta temiyakumāra aladdhabhojanānaṁ
te attabhāvānaṁ gaṇanā nāma natthīti nirayabhayabhīto taṁ na
olokesi. athassa mātā bhijjamānahadayā viya sahatthena bhojanaṁ
bhojesi. evaṁ bhojanenāpi ekasaṁvaccharaṁ antarantarā vīmaṁsantāpissa
antaraṁ na passiṁsu. tato pañcavassikadārakā nāma aggino bhāyanti
tena naṁ vīmaṁsissāmāti rājaṅgaṇe mahantaṁ gehaṁ anekadavāraṁ
kārāpetvā tālapaṇṇehi chādetvā taṁ sesadārakehi parivutaṁ tesaṁ
majjhe nisīdāpetvā aggiṁ denti. sesadārakā gehaṁ jajjalamānaṁ

page number: 010

disvā bhītatasitā viravantā palāyanti. mahāsatto pana cintesi
nirayaggipacanato idameva aggisantāpaṁ varataranti. mahāsatto
nirodhasamāpanno viya mahāthero niccalova ahosi. atha naṁ aggimhi
āgacchante gahetvā apanenti evaṁ aggināpi ekasaṁvaccharaṁ antarantarā
vīmaṁsantāpissa antaraṁ na passiṁsu. tato chavassikadārakā nāma
mahārāja mattahatthino bhāyanti tena naṁ vīmaṁsissāmāti ekaṁ hatthiṁ
susikkhitaṁ sikkhāpetvā bodhisattaṁ sesadārakehi parivutaṁ rājaṅgaṇe
nisīdāpetvā hatthiṁ muñcanti. so koñcanādaṁ karonto soṇḍāya
bhūmiyaṁ pothento bhayaṁ dassento āgacchati. sesadārakā
mattahatthiṁ disvā maraṇabhayabhītā disāvidisāsu palāyanti.
mahāsatto pana taṁ mattahatthiṁ āgacchantaṁ disvā cintesi mayhaṁ hi
caṇḍaniraye pacanato caṇḍamattahatthidantesu maraṇameva seyyoti.
mahāsatto nirayabhayatajjito tattheva nisīditvā niccalova ahosi.
atha kho so susikkhito hatthī āgantavā taṁ mahāsattaṁ pupphakalāpaṁ
viya gahetvā aparāparaṁ katvā taṁ atikilamitvāva gacchati. mahājanā
taṁ hatthisoṇḍāya gahetvā apanenti. evaṁ ekasaṁvaccharaṁ
mattahatthinā antarantarā vīmaṁsantāpissa antaraṁ na passiṁsu. rājā
rājapurise pucchi tātā tumhe āgatakāle kumāraṁ gahetvā
apanetha kiṁ so hatthaṁ vā pādaṁ vā cālesīti. natthi devāti.
kiṁ kuromāti. tato deva sattavassikadārakā nāma sappassa
bhāyanti tena naṁ vīmaṁsissāmāti mahāsattaṁ sesadārakehi saddhiṁ

page number: 011

rājaṅgaṇe nisīdāpetvā sesadārakehi parivāretvā nisinnakāle
uddhatadāḍhe katamukhabandhe sappe visajjesuṁ. sesadārakā te caṇḍasappe
disvā viravantā palāyiṁsu. mahāsatto pana nirayabhayaṁ āvajjetvā
cintesi caṇḍaniraye maraṇato caṇḍasappamukhe vināsameva varataranti
nirodhasamāpanno viya niccalova ahosi. athassa sappā āgacchantā
sakalasarīraṁ veṭhetvā tassa matthake phaṇaṁ katvā acchiṁsu.
tadāpi so niccalova ahosi. evaṁ sappenāpi ekasaṁvaccharaṁ
antarantarā vīmaṁsantāpisas antaraṁ na passiṁsu. rājā rājapurise
pucchi tātā tumhe āgatakāle kumāraṁ gahetvā apanetha kiṁ so
hatthaṁ vā pādaṁ vā cālesīti. natthi devāti. kiṁ karomāti.
tato deva aṭṭhavassikadārakā nāma naṭasamajjaṁ piyāyanti tena naṁ
vīmaṁsissāmāti taṁ pañcadārakasatehi saddhiṁ rājaṅgaṇe nisīdāpetvā
naṭasamajjaṁ kārāpesuṁ. sesadārakā naṭasamajjaṁ disvā sādhu sādhūti
vadantā mahāhasitaṁ hasanti. mahāsatto pana mayhaṁ niraye nibbattakāle
khaṇamattampi hāso vā somanassaṁ vā natthīti nirayabhayaṁ
āvajjetvā niccalova ahosi. taṁ kiñci na olokesi. evaṁ
naṭasamajjenāpi ekasaṁvaccharaṁ antarantarā vīmaṁsantāpissa antaraṁ na
passiṁsu. rājā rājapurise pucchi tātā tumhe āgatakāle
kumāraṁ gahetvā apanetha kiṁ so hatthaṁ vā pādaṁ vā cālesīti.
natthi devāti. kiṁ karomāti. tato deva navavassikadārakā
nāma satthassa bhāyanti tena naṁ vīmaṁsissāmāti taṁ pañcadārakasatehi

page number: 012

saddhiṁ rājaṅgaṇe nisīdāpesuṁ. pañcadārakasatānaṁ kīḷanakāle eko
puriso phalikavaṇṇaṁ asiṁ gahetvā paribbhamanto nadanto vagganto
ullaṁghanto apphoṭento salento mahāghosaṁ karonto kāsikarājassa
kira kāḷakaṇṇi eko putto atthi kuhiṁ so ahaṁ asinā sīsamassa
chindissāmīti vatvā abhidhāvati. taṁ disvā sesadārakā bhītatasitā
viravantā disāvidisāsu palāyiṁsu. bodhisatto nirayabhayaṁ āvajjetvā
ussudaraniraye maraṇato caṇḍakhaggamukhe vināsaṁyeva varataranti
ajānanto viya nisīdi. atha naṁ so puriso asinā sīsaṁ parāmasitvā
ahaṁ te sīsaṁ chindissāmīti vatvā mahāsattaṁ tāsentopi tāsetuṁ
asakkonto apagañchi. evaṁ khaggenāpi ekasaṁvaccharaṁ antarantarā
vīmaṁsantāpissa antaraṁ na passiṁsu. rājā rājapurise evaṁ pucchi tātā
tumhe āgatakāle kumāraṁ gahetvā apanetha kiṁ so hatthaṁ vā
pādaṁ vā cālesīti. natthi devāti. kiṁ karomāti. tato
dasavassikadārakā nāma saddassa bhāyanti tenassa badhirabhāvaṁ vīmaṁsituṁ
vaṭṭatīti sayanaṁ sāṇiyā parikkhipāpetvā (tassa) catūsu passesu
chiddāni katvā bodhisattassa attānaṁ adassetvā heṭṭhāsayane
saṁkhadhamake nisīdāpetvā ekappahāreneva saṁkhe dhamāpenti. ekaninnādaṁ
ahosi. dhātiyo mahāsattaṁ sayane nipajjāpesuṁ. cattāro
amaccā catūsu passesu ṭhatvā mahāsattassa iriyāpathaṁ sāṇiyā
chiddehi olokentā mahāsattassa ekadivasampi satisammohaṁ
hatthapādavikāraṁ vā phandanamattaṁ vā na passiṁsu. rājā rājapurise

page number: 013

pucchi tātā mama putto hatthaṁ vā pādaṁ vā cālesīti. natthi
devāti. kiṁ karomāti. evaṁ saṁkhadhamanenāpi ekasaṁvaccharaṁ
antarantarā vīmaṁsantāpissa neva antaraṁ passiṁsu. tato deva
ekādasavassikadārakā nāma bherisaddassa bhāyanti tena naṁ vīmaṁsituṁ
vaṭṭatīti. (ekasaṁvacchare atikkante) amaccā (puna) ekasaṁvaccharaṁ
tatheva bherisaddena antarantarā vīmaṁsantāpissa antaraṁ na passiṁsu.
tato deva dvādasavassikadārakā nāma dīpā bhāyanti tena naṁ
vīmaṁsissāmāti rattibhāge andhakāre sayāpetvā (appeva nāma) so
hatthaṁ vā pādaṁ vā phandāpeti nukho noti ghaṭesu dīpe jāletvā
sesadīpe nibbāpetvā bodhisattaṁ andhakāre thokaṁ sayāpetvā ghaṭehi
telappadīpe ukkhipitvā ekappahāreneva ālokaṁ katvā tassairiyāpathaṁ
upadhārentā mahāsattassa phandanamattampi na passiṁsu. evaṁ
dīpenāpi ekasaṁvaccharaṁ antarantarā vīmaṁsantāpissa kiñciphandanamattampi
na passiṁsu. rājā rājapurise pucchi tātā mama putto
hatthaṁ vā pādaṁ vā cālesīti. natthi devāti. kiṁ karomāti.
tato deva terasavassikadārakā nāma makkhikānaṁ bhāyanti phāṇitena
naṁ vīmaṁsissāmāti sakalasarīraṁ phāṇitena makkhitvā bahumakkhike ṭhāne
nipajjāpesuṁ. makkhikā upaṭṭhapenti. tā tassa sakalasarīraṁ
parivāretvā sūcīhi vijjhiyamānā viya khādanti. so cintesi mayhaṁ
avīciniraye maraṇato makkhikānaṁ mukhe maraṇameva seyyoti vedanaṁ
adhivāsetvā nirodhasamāpanno viya mahāthero niccalova ahosi.

page number: 014

evaṁ phāṇitenāpi ekasaṁvaccharaṁ antarantarā vīmaṁsantāpissa kiñci
phandanamattampi na passiṁsu. rājā rājapurise pucchi tātā mama
putto hatthaṁ vā pādaṁ vā cālesīti. natthi devāti. kiṁ
karomāti. tato deva cuddasavassikakāle panassa sampatte idāneva
esa mahallako sucikāmo asucijigucchako hoti asucinā naṁ
vīmaṁsissāmāti tato paṭṭhāya taṁ neva nahāpenti na ācamāpenti
sayanā na uṭṭhāpenti. so uccārapassāvaṁ katvā tattheva
pallipanno sayati. duggandhena panassa antarudarīnaṁ? nikkhamanakālo viya
ahosi. makkhikā tassa sarīre upaṭṭhapenti khādanti. atha naṁ
parivāretvā mātāpitaro evamāhaṁsu tāta temiyakumāra idānipi
tvaṁ mahallakosi ko taṁ sabbadā paṭijaggissati kiṁ na lajjasi kasmā
nipannosi uṭṭhāya sarīraṁ paṭijaggāhīti akkosanti paribhāsanti.
so tathā paṭikūle gūdharāsimhi nimmuggopi duggandhabhāvena
yojanasatamatthake ṭhitānampi hadayubbattanasamatthassa gūdhanirayassa duggandhabhāvaṁ
āvajjetvā majjhattova ahosi. evaṁ asucināpi ekasaṁvaccharaṁ
antarantarā vīmaṁsantāpissa antaraṁ na passiṁsu. tato deva
paṇṇarasavassikadārakā nāma uṇhassa bhāyanti aṅgārena naṁ
vīmaṁsissāmāti. athassa heṭṭhāmañcake aggikapallāni ṭhapesuṁ appeva
nāma uṇhena pīḷito vedanāppatto vedanaṁ asahamāno hatthapādaphandanaṁ
dasseyyāti. dhātiyo mahāsattaṁ mañcake nipajjāpetvā
nikkhamiṁsu. mahāsatto uṇhena pīḷito. tassa aggijālā

page number: 015

sakalasarīre jotā viya upaṭṭhahanti. mahāsattopi attānaṁ ovaditvā
tāta temiyakumāra avīcinirayasantāpo yojanasatampi pharati satayojanike
ṭhāne ṭhitānaṁ sattānaṁ akkhīni bhijjanti tamhā uṇhā idaṁ uṇhaṁ
sataguṇena sahassaguṇena satasahassaguṇena varataranti taṁ adhivāsetvā
nirodhasamāpanno viya niccalova ahosi. athassa mātāpitaro taṁ
dukkhena pīḷitaṁ disvā bhijjamānahadayā viya manusse paṭikkamāpetvā
taṁ tato aggisantāpato apanetvā tāta temiyakumāra mayaṁ tava
apīṭhasappiādibhāvaṁ jānāma na hi etesaṁ evarūpāni hatthapādamukhakaṇṇasotāni
honti tavaṁ amhehi patthetvā laddhaputtako mā no nāsehi
sakalajambūdīparājūnaṁ santikā garahato no mocehīti taṁ yāciṁsu.
so tehi evaṁ yācitopi taṁ asuṇanto viya hutvā niccalova nipajji.
athassa mātāpitaro rodamānā paṭikkamanti. ekadāci pitā
tassa ekakova taṁ upasaṅkamitvā yācati. ekadāci mātā
ekikāva upasaṅkamitvā naṁ yācati. ekadāci te mātāpitaro
ekatova upasaṅkamitvā yācanti. evaṁ aṅgārenāpi ekasaṁvaccharaṁ
antarantarā vīmaṁsantāpissa antaraṁ na passiṁsu. athassa
soḷasavassikakāle amaccabrāhmaṇādayo cintayiṁsu pīṭhasappi vā hotu mūgo
vā badhiro vā no vā hotu vaye pariṇate rajanīye arajanto nāma natthi
dassanīye adassanto nāma natthi tusanīye atusanto nāma natthi samaye
sampatte pupphavikasanaṁ viya hi dhammatā esā nāṭakāpissa
paccupaṭṭhapetvā tāhi nāṭakāhi naṁ vīmaṁsissāmāti. tato uttamarūpadharā

page number: 016

devakaññāyo viya vilāsasampannā nāṭakitthiyo pakkosāpetvā rājā
itthiyo āha tumhesu yā itthī kumāraṁ hasāpetuṁ vā kilesavasena
vā bandhituṁ sakkoti sā tassa aggamahesī bhavissatīti.
dhātiyo kumāraṁ gandhodakena nahāpetvā kumāraṁ devaputtaṁ viya
alaṅkaritvā devavimānasadise sirigabbhe supaññatte sirisayane
nipajjāpetvā gandhadāmamālādāmapupphadāmadhūpavāsacuṇṇādīhi antogabbhe
ekagandhasammohaṁ katvā paṭikkamiṁsu. atha naṁ tā itthiyo parivāretavā
naccagītehi ceva madhuravacanādīhi ca nānappakārehi abhiramāpetuṁ
vāyamiṁsu. so buddhisampannatāya tā itthiyo na oloketvā
imā itthiyo me sarīrasamphassaṁ mā vindiṁsūti adhiṭṭhahitvā
assāsapassāse nirumhi. athassa sarīraṁ thaddhaṁ ahosi. tā tassa
sarīrasamphassaṁ avindantiyo thaddhasarīro esa nāyaṁ manusso yakkho
bhavissatīti bhītatasitā hutvā attānaṁ saṇṭhāretuṁ asakkontiyo
palāyiṁsu. evaṁ itthīhipi ekasaṁvaccharaṁ antarantarā vīmaṁsantāpissa
antaraṁ na passiṁsu. evaṁ soḷasa saṁvaccharāni soḷasahi mahāvīmaṁsāhi
anekāhi ca khuddakavīmaṁsāhi te amaccā brāhmaṇā rājā vīmaṁsamānāpi
taṁ parigaṇhituṁ nāsakkhiṁsu. tato rājā itthiyo pucchi bhontiyo so
tumhehi saddhiṁ kiṁ hasatīti. natthi devāti. so tāsaṁ vacanaṁ
sutvā tato vipaṭisārī hutvā lakkhaṇapāṭhake brāhmaṇe
pakkosāpetvā bho brāhmaṇā tumhe kumārassa jātakāle
dhaññapuññalakkhaṇasampanno esa kumāro natthissa antarāyoti me kathayittha

page number: 017

idāni so pīṭhasappi mūgabadhiro jāto kathā vo na rametīti
āha. atha naṁ brāhmaṇā āhaṁsu mahārāja amhākaṁ ācariyehi
adiṭṭhakannāma natthi api ca kho ayaṁdeva rājakulehi patthetvā
laddhaputto kāḷakaṇṇīti vutte tumhākaṁ domanassaṁ siyā tasmā na
kathayimhāti. rājā idāni kiṁ kātuṁ vaṭṭatīti pucchi. mahārāja
sace kumāre imasmiṁ gehe vasante tayo antarāyā paññāyanti
jīvitassa vā antarāyo setacchattassa vā antarāyo aggamahesiyā
vā antarāyoti tasmā deva papañcaṁ akatvā avamaṅgalarathe
avamaṅgalāsse yojāpetvātattha taṁ nipajjāpetvā pacchimadvārena
nīharitvā āmakasusāne nikkhanituṁ vaṭṭatīti brāhmaṇā
āhaṁsu. atha rājā tesaṁ vacanaṁ sutvā antarāyabhayena bhīto
sādhūti sampaṭicchi. tadā candadevī taṁ pavuttiṁ sutvā turitaturitā
ekikāva rājānaṁ upasaṅkamitvā vanditvā deva tumhehi mayhaṁ
varo dinno mayā ca gahitakaṁ katvā tumhākaṁyeva ṭhapito taṁ
me idāni dethāti āha. gaṇhāhi devīti. puttassa me
rajjaṁ dethāti. na sakkā devīti. kiṁ karaṇāti. putto no
kāḷakaṇṇīti. tenahi deva yāvajīvaṁ adatvāpi satta vassāni rajjaṁ
dethāti. na sakkā devīti. tenahi deva cha vassāni rajjaṁ dethāti.
na sakkā devīti. tenahi deva pañca vassāni rajjaṁ dethāti.
na sakkā devīti. tenahi deva cattāri vassāni rajjaṁ dethāti.
na sakkā devīti. tenahi deva tīṇi vassāni rajjaṁ dethāti.

page number: 018

na sakkā devīti. tenahi deva dve vassāni rajjaṁ dethāti.
na sakkā devīti. tenahi deva ekavassaṁ rajjaṁ dethāti. na
sakkā devīti. tenahi deva satta māse rajjaṁ dethāti. na
sakkā devīti. tenahi deva cha māse rajjaṁ dethāti. na sakkā
devīti. tenahi deva pañca māse rajjaṁ dethāti. na sakkā
devīti. tenahi deva cattāro māse rajjaṁ dethāti. na sakkā
devīti. tayo māse rajjaṁ dethāti. na sakkā devīti.
tenahi deva dve māse rajjaṁ dethāti. na sakkā devīti. tenahi
deva ekamāsaṁ rajjaṁ dethāti. na sakkā devīti. tenahi deva
aḍḍhamāsaṁ rajjaṁ dethāti. na sakkā devīti. tenahi deva satta divasāni
rajjaṁ dethāti. sādhu devi gaṇhīti. sā puttaṁ alaṅkārāpetvā
temiyakumārassidaṁ rajjanti abhisekaṁ katvā sakalanagare
bheriñcārāpetvā sakalanagaraṁ alaṅkārāpetvā puttaṁ hatthikkhandhaṁ
āropetvā setacchattaṁ tassa matthake āropetvā nagaraṁ padakkhiṇaṁ
katvā taṁ āgataṁ sirisayane nipajjāpetvā sabbarattindivaṁ yācitvā
tāta temiyakumāra taṁ nissāya soḷasa vassāni niddaṁ alabhitvā
rodamānāya me akkhīni uppakkāni sokena me hadayaṁ bhijjati viya
ahaṁ tava apīṭhasappiādibhāvaṁ jānāmi mā maṁ anāthaṁ karohīti iminā
niyāmena punadivase pañca divasāni yāci. chaṭṭhe divase sampatte
rājā sunandaṁ nāma sārathiṁ pakkosāpetvā tāta sunandasārathi
sve pātova avamaṅgalarathe avamaṅgalāsse yojetvā kumāraṁ tattha

page number: 019

nipajjāpetvā pacchimadvārena nīharitvā kāḷakaṇṇīti vadanto
āmakasusāne catubhittikaṁ āvāṭaṁ khanitvā tattha taṁ khipitvā kuddālapiṭṭhena
matthakaṁ bhinditvā jīvitakkhayaṁ pāpetvā upari paṁsuṁ datvā paṭhavivaḍḍhanaṁ
katvā nahātvā ehīti āṇāpesi. so sādhūti sampaṭicchi.
devīpi taṁ sutvā bhijjamānahadayā viya puttassa santikaṁ gantavā
sabbarattiṁ kumāraṁ yācitvā tāta temiyakumāra tava pitā kāsikarājā
taṁ sve pātova āmakasusāne nikkhanituṁ āṇāpesi sve
pātova maraṇaṁ pāpuṇissasi puttāti āha. taṁ sutvā mahāsatto
tuṭṭhacitto cintesi tāta temiyakumāra soḷasa vassāni tayā
katavāyāmo sve te manoratho matthakaṁ pattoti. tassa evaṁ
cintentassa abbhantare pīti uppajji. mātuyā panassa hadayaṁ
bhijjamānaṁ viya dukkhaṁ ahosi. evaṁ santepi sace bhaṇissāmi me
manoratho matthakaṁ na pāpuṇissatīti cintetvā tāya mātuyā saddhiṁ na
kathesi. athassā rattiyā accayena pātova sā mahāsattaṁ
nahātvā alaṅkaritvā aṅke nisīdāpetvā taṁ āliṅgitvā nisīdi.
atha sunandasārathi pātova rathaṁ yojento devatāviggahena
mahāsattassānubhāvena maṅgalarathe maṅgalāsse yojetvā rathaṁ rājadvāre
ṭhapetvā mahātale abhiruyhitvā sirigabbhaṁ pavisitvā deviṁ vanditvā
devi mā me kujjhi ahaṁ raññā āṇattoti vatvā puttaṁ āliṅgitvā
nisinnaṁ deviṁ hatthapiṭṭhena apanetvā pupphakalāpaṁ viya kumāraṁ
ukkhipitvā pāsādā otari. tadā candadevī kese vikīritvā uraṁ

page number: 020

paharitvā mahāsaddena paridevitvā orodhagaṇehi saddhiṁ mahātale
ohiyi. atha naṁ mahāsatto mātaraṁ rodantaṁ disvā sattadhā
bhijjamānahadayo viya mayi mātuyā saddhiṁ akathite mātā me hadayena
phalitena marissatīti kathetukāmo hutvāpi sace kathessāmi soḷasavassāni
mama katavāyāmo mogho bhavissati akathento panāhaṁ attano
ca mātāpitūnañca mahājanassa ca paccayo bhavissāmīti sokaṁ
adhivāsetvā mātuyā saddhiṁ na kathesi. atha naṁ sunandasārathi rathaṁ
āropetvā pacchimadvārābhimukhaṁ rathaṁ pesessāmīti cintentopi
mahāsattassānubhāvena devatāviggahito hutvā rathaṁ nivattetvā
pācīnadvārābhimukhaṁ rathaṁ pājesi. atha rathacakkaṁ ummāre paṭihaññi.
mahāsatto taṁ saddaṁ sutvā manoratho me matthakaṁ pattoti
cintetvā suṭṭhutaraṁ tuṭṭhacitto ahosi. ratho nagarā nikkhamitvā
devatānubhāvena tiyojanaṭṭhānaṁ gato. tattha vanaghaṭaṁ sārathissa
āmakasusānaṁ viya upaṭṭhāsi. so idaṁ ṭhānaṁ phāsukanti sallakkhetvā
rathaṁ maggā okkamāpetvā maggapasse ṭhapetvā rathā
otaritvā mahāsattassa ābharaṇabhaṇḍaṁ omuñcitvā bhaṇḍikaṁ katvā
ṭhapetvā kuddālaṁ ādāya rathassa avidūre catubhittikaṁ āvāṭaṁ khanituṁ
ārabhi. tato mahāsatto cintesi ayaṁ me vāyāmakālo ahaṁ
hi soḷasa vassāni vāyāmaṁ katvā hatthapāde na cālesiṁ kiṁ nukho
me balaṁ atthi udāhu natthīti. so uṭṭhāya vāmahatthena dakkhiṇahatthaṁ
parimajjitvā dakkhiṇahatthena vāmahatthaṁ parimajjitvā ubhohi

page number: 021

hatthehi dve pāde sambāhitvā rathā otarituṁ cittaṁ uppādesi.
tāvadevassa pādappatiṭṭhānaṭṭhāne vātapuṇṇaṁ bhasmacammaṁ viya paṭhavī
uggantavā rathassa pacchimantaṁ āhacca aṭṭhāsi. mahāsatto rathā
otaritvā katipayavāre aparāparaṁ caṅkamitvā iminā niyāmena
ekadivasaṁ yojanasatampi addhānaṁ me gantuṁ balaṁ atthīti ñatvā sace
sārathi mayā saddhiṁ paṭivirujjheyya atthi nukho me tena saha
paṭivirujjhituṁ balanti balaṁ upadhārento rathassa pacchimantaṁ gahetvā
kumārakānaṁ kīḷanayānabhaṇḍakaṁ viya ukkhipitvā taṁ rathaṁ paribbhamanto
aṭṭhāsi. athassa me sārathinā paṭivirujjhituṁ balaṁ atthīti sallakkhetvā
pasādhanatthāya cittaṁ uppajji. taṁ khaṇaññeva sakkassa
bhavanaṁ uṇhākāraṁ dassesi. sakko āvajjento taṁ kāraṇaṁ
ñatvā temiyakumārassa manoratho matthakaṁ patto idāni pasādhanatthāya
cittaṁ uppannaṁ kiṁ etassa mānusikena pasādhanena dibbappasādhanena
taṁ alaṅkārāpessāmīti vissukammaṁ āmantetvā dibbapasādhanaṁ
gāhāpetvā pesesi gaccha tāta kāsikarājassa puttaṁ temiyakumāraṁ
dibbapasādhanena alaṅkarohīti. so sakkassa vacanaṁ sutvā
sādhūti sampaṭicchitvā manussalokaṁ gantavā tassa santikaṁ gantavā
dasahi dibbadussasahassehi veṭhanaṁ katvā dibbehi ceva mānusikehi
ca alaṅkārehi sakkaṁ viya mahāsattaṁ alaṅkaritvā sakaṭṭhānameva
agamāsi. so devarājalīḷāya sārathissa khananokāsaṁ gantavā
āvāṭatīre ṭhatvā taṁ sārathiṁ pucchanto tatiyaṁ gāthamāha

page number: 022

kinnu santaramānova kāsuṁ khanasi sārathi
puṭṭho me samma akkhāhi kiṁ kāsuyā karissasīti.
tattha kāsunti catubhittikaṁ āvāṭaṁ.
taṁ sutvā sārathi āvāṭaṁ khananto uddhaṁ anoloketvā
catutthaṁ gāthamāha
rañño mūgo ca pakkho ca putto jāto acetaso
somhi raññā samijjhittho puttaṁ me nikkhanaṁ vaneti.
tattha pakkhoti pīṭhasappī. mūgoti vacaneneva panassa
badhirabhāvopi sijjhati badhirassa hi paṭivacanaṁ kathetuṁ asakkuṇeyyatā.
acetasoti acittako viya jāto soḷasavassāni akathitattā evamāha.
samijjhitthoti āṇatto pesito. nikkhanaṁ vaneti vane
nikkhaneyyāsi.
atha naṁ mahāsatto āha
na badhiro na mūgosmi na pakkho na ca piṅgalo
adhammaṁ sārathi kayirā mañce tvaṁ nikkhanaṁ vane
ūrū bāhū ca me passa bhāsitañca suṇohi me
adhammaṁ sārathi kayirā mañce tvaṁ nikkhanaṁ vaneti.
tattha badhiroti samma sārathi sace rājā taṁ evarūpaṁ puttaṁ
nikkhanituṁ āṇāpesi ahaṁ pana evarūpo na bhavāmīti dīpetuṁ
evamāha. piṅgaloti vikalindrīyo. mañce tvaṁ nikkhanaṁ vaneti
sace badhirabhāvādivirahitaṁ evarūpaṁ maṁ vane nikkhaneyyāsi tavaṁ adhammaṁ

page number: 023

kareyyāsi. ⏓rūti imaṁ so purimagāthaṁ sutvāpi taṁ attānaṁ
anolokentameva disvā mama abadhiraṁ amūgaṁ apakkhaṁ alaṅkatasarīramassa
dassessāmīti cintetvā āha. tassattho samma sārathi
kāñcanakadalikkhandhasadise me mama dve ūrū kāñcanakaddalipattavaṇṇe
me mama dve bāhū ca passa madhuravacanañca me suṇohīti.
tato sārathi cintesi ko nukho esa āgatakālato
paṭṭhāya attānameva vaṇṇetīti. so āvāṭakhananaṁ pahāya uddhaṁ
olokento tassa rūpasampattiṁ disvā kiṁ nu kho ayaṁ puriso manusso
vā devo vāti taṁ ajānanto imaṁ gāthamāha
devatā nusi gandhabbo ādū sakko purindado
ko vā tavaṁ kassa vā putto kathaṁ jānemu taṁ mayanti.
athassa mahāsatto attānaṁ ācikkhanto āvīkaronto dhammaṁ
desento āha
namhi devo na gandhabbo nāpi sakko purindado
kāsirañño ahaṁ putto yaṁ kāsuyā nihaññasi
tassa rañño ahaṁ putto yaṁ tvaṁ sammūpajīvasi
adhammaṁ sārathi kayirā mañce tvaṁ nikkhanaṁ vane
yassa rukkhassa chāyāya nisīdeyya sayeyya vā
na tassa sākhaṁ bhañjeyya mittadubbho hi pāpako
yathā rukkho tathā rājā yathā sākhā tathā ahaṁ

page number: 024

yathā chāyūpago poso evaṁ tavamasi sārathi
adhammaṁ sārathi kayirā mañce tvaṁ nikkhanaṁ vaneti.
tattha nihaññasīti nihanissasi. yaṁ tvaṁ ettha nihanissāmīti
saññāya kāsuṁ khanasi so ahanti dīpeti. so rājaputto
ahanti vuttepi na saddahatiyeva. madhurakathāya panassa bujjhitvā
dhammaṁ suṇanto aṭṭhāsi. mittadubbhoti mittaghātako mittānaṁ
parādhiko. rukkhassāti paribhuttachāyassa rukkhassāpi tāva mūlaṁ vā
khandhaṁ vā phalaṁ vā pattaṁ vā aṅkuraṁvā bhañjanto mittaghātako
mittaparādhiko hoti. pāpakoti lāmakapuriso kimaṅgaṁ pana
manussaghātako. chāyūpagoti rukkhassa sārathi paribhogatthāya chāyaṁ
upagato puriso viya rājānaṁ nissāya jīvamānosi tavanti vadati.
so evaṁ kathentepi bodhisatte na saddahatiyeva. atha
mahāsatto saddahāpessāmi nanti cintetvā devatānaṁ sādhukārena
ceva attano vacīghosena ca vanaghaṭaṁ unnādento dasamittapūja
gāthā nāma kathento āha
bahutabbhakkho bhavati vippamutto sakaṁgharā
bahū naṁ upajīvanti yo mittānaṁ na dubbhati
yaṁ yaṁ janapadaṁ yāti nigame rājadhāniyo
sabbattha pūjito hoti yo mittānaṁ na dubbhati
nāssa corā pasahanti nātimaññeti khattiyo
sabbe amitte tarati yo mittānaṁ na dubbhati

page number: 025

akuddho sagharaṁ eti sabhāya paṭinandito
ñātīnaṁ uttamo hoti yo mittānaṁ na dubbhati
sakkatavā sakkato hoti garu hoti sagāravo
vaṇṇakittibhato hoti yo mittānaṁ na dubbhati
pūjako labhate pūjaṁ vandako paṭivandanaṁ
yasokittiñca pappoti yo mittānaṁ na dubbhati
aggi yathā pajjalati devatāva virocati
siriyā ajjahito hoti yo mittānaṁ na dubbhati
gāvo tassa pajāyanti khette vuttaṁ viruḷhati
vuttānaṁ phalamasnāti yo mittānaṁ na dubbhati
darito pabbatātovā rukkhato patito naro
cuto patiṭṭhaṁ labhati yo mittānaṁ na dubbhati
viruḷhamūlasantānaṁ nigoradhamiva māluto
amittā nappasahanti yo mittānaṁ na dubbhatīti.
tattha bahutabbhakkhoti sulabbhakkho. sakaṁgharāti sakā gharā
ayameva vā pāṭho. na dubbhatīti na dussati. sabbattha pūjito
hotīti idaṁ sīvalivatthunā vaṇṇetabbaṁ. nāssa corā pasahantīti
pasayhākāraṁ kātuṁ na sakkonti. idaṁ saṁkiccasāmaṇeravatthunā
dīpetabbaṁ. nātimaññeti khattiyoti idaṁ jotikaseṭṭhivatthunā
dīpetabbaṁ. taratīti atikkamati. sagharaṁ etīti mittadubbo hi
attano gharaṁ āgacchantopi ghaṭṭitacitto kuddhova āgacchati ayaṁ

page number: 026

akuddho sagharaṁ eti. paṭinanditoti bahūnaṁ sannipātaṭṭhāne
amittadubbhino guṇakathaṁ kathenti. tāya so paṭinandito hoti
pamudito. sakkatvā sakkato hotīti paraṁ sakkatvā sayampi
parehi sakkato hoti. garu hoti sagāravoti paresu sagāravo
sayampi parehi garuko hoti. vaṇṇakittibhato hotīti bhatavaṇṇakitti
guṇañceva kittisaddañca ukkhipitvā caranto hotīti attho.
pūjakoti mittānaṁ pūjako hutvā sayampi pūjaṁ labhati. vandakoti
buddhādīnaṁ kalyāṇamittānaṁ vandako punabbhave paṭivandanaṁ labhati.
yasokittinti issaraniyaparivārañca guṇakittisaddañca pappoti. imāya
gāthāya cittagahapatino vatthuṁ kathetabbaṁ. pajjalatīti issariyaparivārena
pajjalati. siriyā ajjahito hotīti ettha anāthapiṇḍikassa vatthuṁ
kathetabbaṁ. asnātīti paribhuñjati. patiṭṭhaṁ labhatīti cullapadumajātakena
dīpetabbaṁ. viruḷhamūlasantānanti vaḍḍhitamūlapārohaṁ. amittā
nappasahantīti ettha kulaghare soṇattherassa mātu gehaṁ paviṭṭhacoravatthuṁ
kathetabbaṁ.
taṁ sutvā sunando ettakāhi gāthāhi dhammaṁ desentaṁpi
taṁ asañjānitvāva ko nukho ayanti āvāṭakhananaṁ pahāya uṭṭhāya
rathassa samīpaṁ gantavā tattha tañca pasādhanabhaṇḍikañca ubhayaṁ
adisvā punāgantavā taṁ olokento taṁ sañjānitvā tassa pādesu
nipatitvā añjaliṁ paggayha yācanto imaṁ gāthamāha
ehi taṁ paṭinessāmi rājaputtaṁ sakaṁ gharaṁ

page number: 027

rajjaṁ kārehi bhaddante kiṁ araññe karissasīti.
atha naṁ mahāsatto āha
alaṁ me tena rajjena ñātakena dhanena vā
yaṁ me adhammacariyāya rajjaṁ labbhetha sārathīti.
tattha alanti paṭikkhepavacanaṁ
sārathi āha
puṇṇapattaṁ maṁ lābhehi 1- rājaputta ito gato
pitā mātā ca me dajjuṁ rājaputta tayī gate
orodhā ca kumārā ca vesiyānā ca brāhmaṇā
tepi attamanā dajjuṁ rājaputta tayī gate
hatthārohā anīkaṭṭhā rathikā pattikārakā
tepi attamanā dajjuṁ 2- rājaputta tayī gate
pahūtadhaññā jānapadā negamā ca samāgatā
upayānāni me dajjuṁ rājaputta tayī gateti.
tattha puṇṇapattanti tuṭṭhidāyaṁ tuṭṭhidānaṁ. dajjunti
sattaratanavassaṁ vassantā viya mama ajjhāsayapūraṇaṁ tuṭṭhidāyaṁ
dadeyyunti. idaṁ so appeva nāma mayi anukampāya gaccheyyāti
cintetvā āha. vesiyānāti vessā. upayānānīti paṇṇākārāni.
taṁ sutvā mahāsatto āha
pitu mātu cahaṁ catto raṭṭhassa nigamassa ca

footnote: 1 puṇṇapattaṁ palabbhehītipi pāṭho. 2 tepi dajjuṁ patītā metipi pāṭho.

page number: 028

atho sabbakumārānaṁ natthi mayhaṁ sakaṁ gharaṁ
anuññāto ahaṁ matyā sañcatto pitarā ahaṁ
eko araññe pabbajito na kāme abhipatthayeti.
tattha pitu mātu cāti pitarā ca mātarā ca. cattoti pariccatto.
itaresupi eseva nayo. matyāti samma sārathi ahaṁ sattāhaṁ rajjaṁ
paricchinditvā varaṁ gaṇhantiyā mātarā anuññāto nāma.
sañcattoti suṭṭhucatto. pabbajitoti pabbajitvā araññe
vasanatthāya nikkhantoti attho.
evaṁ mahāsattassa attano guṇe kathentasseva pīti uppajji.
tato pītivegena udānaṁ udānento āha
api ataramānānaṁ phalāsāva samijjhati
vipakkabrahmacariyosmi evaṁ jānāhi sārathi
api ataramānānaṁ sammadattho vipaccati
vipakkabrahmacariyosmi nikkhanto akuto bhayoti.
tattha phalāsāvāti ataramānassa mama soḷasahi vassehi samiddhaṁ
ajjhāsayaphalanti dassetuṁ evamāha. vipakkabrahmacariyosmīti
niṭṭhapattamanoratho. sammadattho vipaccatīti sammā upāyena kāraṇena
katabbakiccaṁ jhānādibhedaṁ sampajjatīti.
sārathi āha
evaṁ vaggukatho santo visaṭṭhavacano ca so
kasmā pitu ca mātu ca santike na bhaṇī tadāti.

page number: 029

tattha vaggukathoti madhurakatho sakhilakatho.
tato mahāsatto āha
nāhaṁ asandhitā pakkho na badhiro asotatā
nāhaṁ ajivhatā mūgo mā maṁ mūgamadhārayi
purimaṁ sarāmihaṁ jātiṁ yattha rajjamakārayiṁ
kārayitvā tahiṁ rajjaṁ pāpatthaṁ nirayaṁ bhusaṁ
vīsatiñceva vassāni tahiṁ rajjamakārayiṁ
asītivassasahassāni nirayamhi apaccasiṁ
tassa rajjassāhaṁ bhīto mā maṁ rajjebhisecayuṁ
tasmā pitu ca mātu ca santike na bhaṇiṁ tadā
uccaṅke maṁ nisīditvā pitā atthānusāsati
ekaṁ hanatha bandhatha ekaṁ khārāpatacchakaṁ
ekaṁ sūlasmiṁ ubbetha iccassa anusāsati
tāyāhaṁ pharusaṁ sutvā vācāyo samudīritā
amūgo mūgavaṇṇena apakkho pakkhasammato
sake muttakarīsasmiṁ acchāhaṁ saṁparipaluto
kasirañca parittañca tañca dukkhena saṁyutaṁ
komaṁ jīvitamāgamma veraṁ kayirātha kenaci
paññāya ca alābhena dhammassa ca adassanā
komaṁ jīvitamāgamma veraṁ kayirātha kenaci
api ataramānānaṁ phalāsāva samijjhati

page number: 030

vipakkabrahmacariyosmi evaṁ jānāhi sārathi
api ataramānānaṁ sammadattho vipaccati
vipakkabrahmacariyosmi nikkhanto akuto bhayoti.
tattha asandhitāti sandhīnaṁ abhāvena. asotatāti sotānaṁ
abhāvena. ajivhatāti samparivattanajivhāya abhāvena mūgo sohaṁ
na bhavāmi. yatthāti yāya jātiyā bārāṇasinagareyeva rajjaṁ kāresiṁ.
pāpatthanti pāpataṁ patitosmīti vadati. rajajebhisecayunti rajje
abhisecayuṁ. nisīditvāti nisīdāpetvā. atthānusāsatīti micchā
atthaṁ anusāsati. khārāpatacchakanti sattīhi paharitvā khārapatacchakaṁ
karotha. ubbethāti āropetha āvunatha. iccassa anusāsatīti
evaṁ assa mahājanassa atthaṁ anusāsati. tāyāhanti tāyo
vācāyo ahaṁ sutvā. pakkhasammatoti pakkhasammato pakkhasadiso
ahosiṁ. acchāhanti acchiṁ ahaṁ vasinti attho. saṁparipalutoti
saṁparikiṇṇo nimmuggo hutvāti attho. kasiranti dukkhaṁ.
parittanti appaṁ. idaṁ vuttaṁ hoti samma sārathi sace sattānaṁ
jīvitaṁ dukkhampi samānaṁ bahuṁ ciraṭṭhitikaṁ bhaveyya vatteyya
parittañcapi samānaṁ sace sukhaṁ bhaveyya vatteyya idaṁ pana kasirañca
parittañca appañca sakaleneva vaṭṭadukkhena saṁyuttaṁ sannihitaṁ
jātijarāmaraṇasokaparidevadukkhadomanassaupāyāsehi omadditaṁ. komanti ko
imaṁ. veranti pāṇātipātādipañcavidhaveraṁ. kenacīti kenaci kāraṇena.
kayirāthāti kareyya. paññāyāti vipassanāpaññāya.

page number: 031

dhammassāti sotāpattimaggassa adassanena.
puna udānagāthā agantukāmatāya thirabhāvadīpanatthaṁ kathesi.
taṁ sutvā sunando ayaṁ kumāro evarūpaṁ rajjasiriṁ kuṇapaṁ viya
chaḍḍetvā attano adhiṭṭhānaṁ abhinditvā pabbajissāmīti araññaṁ
paviṭṭho mama iminā dujjīvitena ko attho ahampi tena saddhiṁ
pabbajissāmīti cintetvā gāthamāha
ahampi pabbajissāmi rājaputta tavantike
avahayassu maṁ bhaddante pabbajjā mama ruccatīti.
tattha tavantiketi tava santike. avhayassūti ehi pabbajāhīti
maṁ pakkosassu.
evaṁ tena yācitopi mahāsatto sacāhaṁ idāneva taṁ pabbājessāmi
mātāpitaro ca me idha nāgacchissanti atha nesaṁ parihānī
bhavissati ime assā ca ratho ca pasādhanabhaṇḍañca nassissanti
yakkhena so khādito nukho tena sārathīti garahāpi me uppajjissatīti
cintetvā attano ca garahā mocanatthaṁ mātāpitūnañca vuḍḍhiṁ
sampassamāno asse ca rathañca pasādhanabhaṇḍañca tassa iṇaṁ
katvā dassento gāthamāha
rathaṁ niyyādayitvāna anaṇo ehi sārathi
anaṇassa hi pabbajjā etaṁ isībhi vaṇṇitanti.
tattha etanti etaṁ pabbajjākaraṇaṁ. isībhi vaṇṇitanti
buddhādīhi isīhi pasaṭṭhaṁ.

page number: 032

taṁ sutvā sārathi sace mayi nagaraṁ gate esa aññattha
gaccheyya pitāpissa imaṁ pavuttiṁ sutvā puttaṁ me dassehīti āgato
imaṁ na passeyya rājadaṇḍampi me kareyya tasmā etassa attano
guṇaṁ kathetvā aññattha agamanatthāya paṭiññaṁ gaṇhissāmīti
cintetvā gāthādvayamāha
yadeva tayāhaṁ vacanaṁ bhaddamatthu te
tadeva me tavaṁ vacanaṁ yācito kātumarahasi
idheva tāva acchassu yāva rājānamānaye
appeva te pitā disvā pītito sumano siyāti.
tattha teti tava bhaddaṁ atthu yaṁ vacanaṁ me te tayā vuttaṁ
ahaṁ taṁ vacanaṁ akaraṁ akariṁ akāsiṁ taṁ eva vacanaṁ tavaṁ me mayā
yācito kātuṁ arahasīti.
tato mahāsatto āha
karomi te taṁ vacanaṁ yaṁ maṁ bhaṇasi sārathi
ahampi daṭṭhukāmosmi pitaraṁ me idhāgataṁ
ehi samma nivattassu kusalaṁ vajjāsi ñātinaṁ
mātaraṁ pitaraṁ mayhaṁ vutto vajjāsi vandananti.
tattha karomi te tanti karomi te etaṁ vacanaṁ. ehi samma
nivattassūti samma sārathi tattha gantvā ehi ettova khippameva
nivattassu. vutto vajjāsīti mayā tavaṁ vutto hutvā putto
vo temiyakumāro tumhākaṁ pāde vandatīti mama vandanaṁ vadeyyāsīti

page number: 033

attho.
iti vatvā mahāsatto suvaṇṇakaddalikkhandhaṁ viya attānaṁ
onamitvā pañcāṅgapatiṭṭhitena bārāṇasīnagarābhimukho mātāpitaro
vanditvā sārathissa sāsanaṁ adāsi.
so sāsanaṁ gahetvā kumāraṁ padakkhiṇaṁ katvā tassa pāde
vanditvā rathamāruyha bārāṇasīnagarābhimukho pāyāsi.
tamatthaṁ pakāsento satthā āha
tassa pāde gahetvāna katvā ca naṁ padakkhiṇaṁ
sārathi rathamāruyha rājadvāramupāgamīti.
tattha tassāti bhikkhave evaṁ vutto so sārathi tassa kumārassa
pādesu gahetvā taṁ padakkhiṇaṁ katvā rathamāruyha rājadvāraṁ
upāgamīti attho.
tasmiṁ khaṇe candadevī sīhapañjaraṁ vivaritvā kā nuno me
puttassa pavuttīti sārathissa āgamanaṁ olokentī taṁ ekakaṁ āgacchantaṁ
disvā bhijjamānahadayā viya paridevi.
tamatthaṁ pakāsento satthā āha
suññaṁ mātā rathaṁ disvā ekaṁ sārathimāgataṁ
assupuṇṇehi nettehi rodantī naṁ udikkhati
ayaṁ so sārathi eti nihantvā mama atrajaṁ
nihato nūna me putto paṭhabyā bhūmivaḍḍhano
amitatā nūna nandanti pītitā nūna verino

page number: 034

āgataṁ sārathiṁ disvā nihantvā mama atrajaṁ
suññaṁ mātā rathaṁ disvā ekaṁ sārathimāgataṁ
assupuṇṇehi nettehi rodantī naṁ paripucchati
kinnu mūgo kinnu pakkho kinnu so vilapī tadā
nihaññamāno bhūmiyā taṁ me akkhāhi sārathi
kathaṁ hatthehi pādehi mūgo pakkho vivaṭṭayi
nihaññamāno bhūmiyā taṁ me akkhāhi pucchitoti.
tattha mātāti temiyakumārassa mātā. paṭhabyā bhūmivaḍḍhanoti
so mama putto bhūmivaḍḍhano paṭhaviyaṁ nūna nihato. rodantī naṁ
paripucchatīti rathaṁ ekamante ṭhapetvā mahātalaṁ āruyha taṁ vanditvā
ekamantaṁ ṭhitaṁ sārathiṁ paripucchati. kinnūti kinnu so mama putto
mūgo ceva pakkho ca bhavati. tadāti yadā naṁ tavaṁ kāsuyā
pakkhipitvā kuddālapiṭṭhena matthakaṁ paharasi tadā. nihaññamāno
bhūmiyāti tayā bhūmiyaṁ nihaññamāno kinnu so vilapī. taṁ me akkhāhīti
taṁ sabbaṁ aparihāpetvā me akkhāhi. vivaṭṭayīti apehi
sārathi mā maṁ mārehīti kathaṁ hatthe pāde ca phandanto taṁ
anuvadati.
atha naṁ sārathi āha
akkheyyante ahaṁ ayye dajjāsi abhayaṁ mama
yaṁ me sutaṁ vā diṭṭhaṁ vā rājaputtassa santiketi.
tattha dajjāsīti sace abhayaṁ dadeyyāsi. idaṁ so sacāhaṁ

page number: 035

tava putto neva mūgo na pakkho na badhiro madhurakatho dhammakathikoti
vakkhāmi atha kasmā taṁ mama puttaṁ aggahetvā āgatosīti rājā
me kuddho rājadaṇḍaṁpi kareyya abhayaṁ tāva yācāmīti cintetvā āha
atha naṁ candadevī āha
abhayaṁ samma te dammi abhīto bhaṇa sārathi
yante sutaṁ vā diṭṭhaṁ vā rājaputtassa santiketi.
tato sārathi āha
na so mūgo na so pakkho visaṭṭhavacano ca so
rajjassa kira so bhīto akarā ālaye bahū
purimaṁ sarati so jātiṁ yattha rajjamakārayi
kārayitvā tahiṁ rajjaṁ pāpatthaṁ nirayaṁ bhusaṁ
vīsati ceva vassāni tahiṁ rajjamakārayi
asītivassasahassāni nirayamhi apacci so
tassa rajjassa so bhīto mā maṁ rajjebhisecayuṁ
tasmā pitu ca mātu ca santike na bhaṇī tadā
aṅgapaccaṅgasampanno ārohapariṇāhavā
visaṭṭhavacano pañño magge saggassa tiṭṭhati
sace tavaṁ daṭṭhukāmāsi rājaputtaṁ tavatrajaṁ
ehi taṁ pāpayissāmi yattha sammati temiyoti.
tattha visaṭṭhavacanoti apalibuddhakatho. akarā ālaye bahūti
tumhākaṁ vañcanāni bahūni akāsi. paññoti paññavā. sace

page number: 036

tavanti rājānaṁ dhuraṁ katvā ubhopi te evamāha. yattha sammatīti
yattha tava putto mayā gahitapaṭiñño hutvā acchati tattha taṁ
pāpayissāmi papañcaṁ akatvā lahuṁ gantuṁ vaṭaṭatīti āha.
temiyakumāro pana sārathiṁ pesetvā pabbajitukāmo hutvā
jāto. atha sakko tassa manaṁ ñatvā vissukammaṁ pesesi
tāta vissukamma temiyakumāro pabbajitukāmo tassa paṇṇasālañca
pabbajitaparikkhārañca māpetvā ehīti. so sādhūti sampaṭicchitvā
saggato otaritvā tiyojanike vanasaṇḍe assamaṁ māpetvā
rattiṭṭhānadivāṭṭhānāni ca pokkharaṇīāvāṭañca māpetvā
akālaphalarukkhasampannaṁ katvā paṇṇasālāya samīpe catuvīsatihatthappamāṇaṁ caṅkamaṁ
māpetvā antocaṅkame phalikavaṇṇaṁ vālukaṁ okīritvā sabbe ca
pabbajitaparikkhārāni gahetvā pabbajantūti bhittiyaṁ akkharāni likhitvā
assamapade migapakkhino palāpetvā sakaṭṭhānameva gato. tasmiṁ khaṇe
mahāsatto taṁ disvā akkharāni vācetvā sakkadattiyabhāvaṁ ñatvā
paṇṇasālaṁ pavisitvā sakavatthāni apanetvā rattavākacīraṁ nivāsetvā
ekaṁ pārupetvā ajinacammaṁ ekaṁsaṁ katvā jaṭāmaṇḍalaṁ bandhitvā
kājaṁ aṁse katvā kattaradaṇḍaṁ ādāya parṇasālato nikkhamitvā
pabbajitasiriṁ samuṭṭhahanto aparāparaṁ caṅkamitvā aho sukhaṁ paramasukhaṁ
pabbajjā me adhigatāti udānaṁ udānetvā paṇṇasālaṁ pavisitvā
kaṭṭhattharake nisinno pañcābhiññāyo ca aṭṭhasamāpattiyo ca

page number: 037

nibbattetvā sāyaṇhasamaye paṇṇasālato nikkhamitvā caṅkamakoṭiyaṁ
ṭhitakārarukkhato paṇṇāni gahetvā sakkadattiyabhājanena aloṇakena
atakkena niddhūpanena uṇhodakena sedetvā amataṁ paribhuñjanto
viya paribhuñjitvā cattāro brahmavihāre bhāvento tattha vāsaṁ
kappesi.
kāsikarājāpi sunandasārathissa vacanaṁ sutvā mahāsenāguttaṁ
pakkosāpetvā taramānarūpo gamanaparivacchaṁ kāretukāmo āha
yojayantu rathe asse kacchaṁ nāge nibandhatha
uddhariyantu saṁkhapaṇḍavā nadantu ekapokkharā
nadantu bherisannaddhā vaggū nadantu dundubhi
negamā ca maṁ anventu gacchaṁ puttanivādako
orodhā ca kumārā ca vesiyānā ca brāhmaṇā
khippaṁ yānāni yojentu gacchaṁ puttanivādako
hatthārohā anīkaṭṭhā rathikā pattikārakā
khippaṁ yānāni yojentu gacchaṁ puttanivādakoti.
samāgatā jānapadā negamā ca samāgatā
khippaṁ yānāni yojentu gacchaṁ puttanivādakoti.
tattha uddhariyantūti nādaṁ muñcantu. nadantūti vajjantu.
ekapokkharāti ekamukhā bheriyo. sannaddhāti suṭṭhu sannaddhā.
vaggūti madhurasarā. gacchanti gacchissāmi. puttanivādakoti puttassa
nivādako ovādako hutvā gacchāmi. taṁ ovaditvā mama vacanaṁ

page number: 038

gāhāpetvā tattheva naṁ ratanarāsimhi ṭhapetvā abhisiñcitvā ānetuṁ
gacchāmīti adhippāyenevamāha. negamāti kuṭumbikajanā. samāgatāti
sannipatitā hutvā maṁ anventu.
evaṁ raññā āṇattā sārathino asse yojetvā rathe
rājadvāre ṭhapetvā rañño ārocesuṁ.
tamatthaṁ pakāsento satthā āha
asse ca sārathī yutte sindhave sīghabāhane
rājadvāraṁ upāgañchuṁ yuttā dve ime hayāti.
tattha sindhaveti sindhavajātike asse. sīghabāhaneti javanasampanne
asse ādāya. sārathīti sārathino. yutteti rathesu yojite.
upāgañchunti te rathesu yutte asse ādāya āgamiṁsu āgantvā
ca pana yuttā dve ime hayāti ārocesuṁ.
tato rājā āha
thūlā javena hāyanti kīsā hāyanti thāmasā
kīse thūle vivajjitvā saṁsaṭṭhā yojitā hayāti.
tattha saṁsaṭṭhāti evarūpe asse mā gaṇhathāti āha.
kīse thūle vivajjitvāti kīse thūle asse mā gaṇhathāti.
saṁsaṭṭhā yojitā hayāti vayena ca vaṇṇena ca javena ca balena
ca sadisā assā yojitāti attho.
atha rājā puttassa santikaṁ gacchanto cattāro vaṇṇe
aṭṭhārasaseniyo sabbañca balanikāyaṁ sannipātesi. tassa

page number: 039

sannipātentasseva tayo divasā atikkantā. atha catutthe divase kāsikarājā
senāya saddhiṁ nagarato nikkhamitvā gahetabbayuttakaṁ dhanaṁ gāhāpetvā
tassa assamaṁ patvā puttena saha paṭinandito paṭisanthāraṁ akāsi.
tamatthaṁ pakāsento satthā āha
tato rājā taramāno yuttamāruyha sindhavaṁ
itthāgāraṁ ajjhabhāsi sabbā va anuyātha maṁ
bālavījanimuṇhisaṁ khaggaṁ chattañca paṇḍaraṁ
upādī rathamāruyha suvaṇṇehi alaṅkatā
tato ca rājā pāyāsi purakkhitvāna sārathiṁ
khippameva upāgañchi yattha sammati temiyo
tañca disvāna āyantaṁ jalantamiva tejasā
khaggasaṁghaparibyuḷhaṁ temiyo etadabravi
kacci nu tāta kusalaṁ kacci tāta anāmayaṁ
kacci te rājakaññāyo arogā mayha mātaroti.
rājā āha
kusalañceva me putta atho putta anāmayaṁ
sabbā (ca) me rājakaññāyo arogā tuyha mātaroti.
atha naṁ bodhisatto āha
kacci amajjapo tāta kacci te suramappiyaṁ
kacci sacce ca dhamme ca dāne te ramatī manoti.
atha naṁ rājā āha

page number: 040

amajjapo cāhaṁ putta atho me suramappiyaṁ
atho sacce ca dhamme ca dāne me ramatī manoti.
mahāsatto āha
kacci arogaṁ yogante 1- kacci vahati bāhanaṁ
kacci te bayādhiyo natthi sarīrassupatāpiyāti.
rājā āha
atho arogaṁ yogaṁ me atho vahati bāhanaṁ
atho me bayādhiyo natthi sarīrassupatāpiyāti.
mahāsatto āha
kacci antā ca te phitā majjhe ca bahalā tava
koṭṭhāgārañca kosañca kacci te paṭisaṇṭhitanti.
rājā āha
atho antā ca me phitā majjhe ca bahalā mama
koṭṭhāgārañca kosañca sabbaṁ me paṭisaṇṭhitanti.
mahāsatto āha
svāgatante mahārāja atho te adurāgataṁ
patiṭṭhāpentu pallaṅkaṁ yattha rājā nisakkatīti.
tattha upādī rathamāruyhāti suvaṇṇapādukā ca rathaṁ āruyha.
ime tayo pade puttassa tattheva abhisekakaraṇatthāya pañcarājakakudhabhaṇḍāni
gaṇhathāti āṇāpento rājā āha. suvaṇṇehi

footnote: 1 yogganatipipāṭho.

page number: 041

alaṅkatāti pādukaṁ sandhāyāha. upāgañchīti upāgato ahosi.
kāya velāya. mahāsattassa kārapaṇṇāni pacitvā nibbāpentassa
nisinnavelāya. jalantamiva tejasāti rājatejena jalantaṁ viya.
khaggasaṁghaparibyuḷhanti kathāphāsukena amaccasaṁghena parivutaṁ. etadabravīti
kāsikarājānaṁ bahi khandhāvāraṁ nivāsāpetvā padasā va
paṇṇasālaṁ āgantvā taṁ vantitvā nisinnaṁ paṭisanthāraṁ karonto
etaṁ vacanaṁ abravi. kusalaṁ anāmayanti ubhayenapi padena ārogayameva
pucchati. kacci amajjapo tātāti kaccisi amajjapo majjaṁ
napivasīti taṁ pucchi. appamajjotipi pāṭho. kusalakammesu
nappamajjasīti attho. suramappiyanti surāpānaṁ te appiyaṁ.
suramappiyātipi pāṭho. surā te appiyāti attho. dhammeti dasavidhe
rājadhamme. yoganti yogesu yuñjitabbaṁ assagoṇādikaṁ. kacci
vahatīti kacci arogaṁ hutvā vahati. bāhananti hatthiādikaṁ sabbaṁ
bāhanaṁ. sarīrassupatāpiyāti sarīrassa upatāpiyā. antāti
paccantajanapadā. phitāti iddhā subhikkhā gāḷhavāsā. majjhe
cāti raṭṭhamajjhe. bahalāti gāmanigamā ghanavāsā. paṭisaṇṭhitanti
paṭicchāditaṁ suguttaṁ paripuṇṇaṁ vā. nisakkatīti yasmiṁ pallaṅke
rājā nisīdissati taṁ paññāpentūti vadati. rājā mahāsattassa
gāravena pallaṅke na nisīdi.
atha mahāsatto sace pallaṅke na nisīdati paṇṇasantharaṁ
paññāpetvā dethāti vatvā tasmiṁ paññatte nisīdanatthāya rājānaṁ

page number: 042

nimantento gāthamāha
idheva te nisinnassu 1- niyate paṇṇasanthare
etto udakamādāya pāde pakkhālayassu teti.
tattha niyateti susaṇṭhite. ettoti paribhogaudakaṁ dassento
āha.
rājā mahāsattassa gāravena paṇṇasantharepi anisīditvā bhūmiyaṁ
nisīdi. mahāsatto sālaṁ pavisitvā taṁ paṇṇakaṁ nīharitvā rājānaṁ
tena nimantento gāthamāha
idampi paṇṇakaṁ mayhaṁ randaṁ 2- rāja aloṇakaṁ
paribhuñja mahārāja pāhuno mesi āgatoti.
atha naṁ rājā āha
na cāhaṁ paṇṇakaṁ bhuñje na hetaṁ mayha bhojanaṁ
sālīnaṁ odanaṁ bhuñje sucimaṁsupasecananti.
tattha na cāhanti vuttapaṭikkhepavacanaṁ.
paṭikkhipitvā ca pana rājā attano bhojanaṁ vaṇṇetvā
tasmiṁ gāravena thokaṁ paṇṇakaṁ hatthatale ṭhapetvā tāta tavaṁ evarūpaṁ
bhojanaṁ bhuñjasīti āha. āma mahārājāti. rājā puttena
saddhiṁ piyakathaṁ kathento nisīdi.
tasmiṁ khaṇe candadevī orodhagaṇaparivutā āgantvā piyaputtassa
pādesu gahetvā vanditvā roditvā assupuṇṇehi nettehi

footnote: 1. nisīdassūtipipāṭho. 2. randhantipipāṭho.

page number: 043

ekamantaṁ nisīdi. atha naṁ rājā bhadde tava puttassa bhojanaṁ
passāhīti vatvā thokaṁ paṇṇakaṁ tassā hatthe ṭhapetvā sesitthīnampi
thokaṁ thokaṁ adāsi. tā sabbāpi itthiyo evarūpaṁ nāma
bhojanaṁ bhuñjasi sāmīti vatvā taṁ gahetvā attano attano sīse katvā
atidukkaraṁ karosi sāmīti vatvā namassamānā nisīdiṁsu. atha
naṁ rājā tāta idaṁ mayhaṁ acchariyaṁ hutvā upaṭṭhātīti vatvā
gāthamāha
accherakaṁ maṁ paṭibhāti ekakampi rahogataṁ
īdisaṁ bhuñjamānānaṁ kena vaṇṇo pasīdatīti.
tattha ekakanti tāta taṁ ekakampi rahogataṁ iminā bhojanena
yāpentaṁ dasvā mama acchariyaṁ upaṭṭhāti. Ōdisanti evarūpaṁ aloṇakaṁ
atakkaṁ niddhūpanaṁ udakena seditaṁ bhojanaṁ bhuñjamānānaṁ kena
kāraṇena vaṇṇo pasīdatīti taṁ pucchi.
athassa so ācikkhanto āha
eko rāja nipajjāmi niyate paṇṇasanthare
tāya me ekaseyyāya rāja vaṇṇo pasīdati
na ca nettiṁ sabandhā me rājarakkhā upaṭṭhitā
tāya me ekaseyyāya rāja vaṇṇo pasīdati
atītaṁ nānusocāmi nappajappāmanāgataṁ
paccuppannena yāpemi tena vaṇṇo pasīdati
anāgatappajappāya atītassānusocanā

page number: 044

etena bālā sussanti naḷo va harito lutoti.
tattha nettiṁ sabandhāti khaggabandhā. rājarakkhāti rājānaṁ
rakkhitā. nappajappāmīti na patthemi. haritoti haritavaṇṇo.
lutoti luñcitvā ātape khittanaḷo viya.
atha rājā idheva naṁ abhisiñcitvā ādāya nagaraṁ gamissāmīti
cintetvā rajjena nimantento āha
hatthānīkaṁ rathānīkaṁ asse pattiñca cammino
nivesanāni rammāni ahaṁ putta dadāmi te
iṭṭhāgārañca 1- te dammi sabbālaṅkārabhūsitaṁ
tāsu putta paṭipajjassu tavaṁ no rājā bhavissasi
kusalā naccagītassa susikkhitā caturitthiyo
kāme taṁ ramayissanti kiṁ araññe karissasi
paṭirājūhi te kaññā ānayissaṁ alaṅkatā
tāsu putte janetvāna atha pacchā pabbajissasi
yuvā ca daharo cāpi paṭhamuppattito susū
rajjaṁ kārehi bhaddante kiṁ araññe karissasīti.
tattha hatthānīkanti dasahatthito paṭṭhāya adhipatikatā hatthānīkaṁ
nāma tathā rathānīkaṁ nāma. camminoti cammabandhe surayodhe.
kusalāti chekā. susikkhitāti aññesupi itthikiccesu susikkhitā.
caturitthiyoti caturā vilāsā itthiyo athavā caturā nāgarā itthiyo

footnote: 1. itthāgārantiyuttataraṁ.

page number: 045

athavā caturā nāma nāṭakitthiyo. paṭirājūhi kaññāti putta
aññehi rājūhi aññāpi rājakaññāyo tuyhaṁ ānayissaṁ. yuvāti
yobbanappatto. daharoti taruṇo. paṭhamuppattitoti paṭhamavayena
uppattito samuggato. susūti atitaruṇo kāḷakesoti attho.
ito paṭṭhāya mahāsattassa dhammakathā nāma hoti.
so rañño dhammaṁ kathento āha
yuvā care brahmacariyaṁ brahmacārī yuvā siyā
daharassa hi pabbajjā etaṁ isībhi vaṇṇitaṁ
yuvā care brahmacariyaṁ brahmacārī yuvā siyā
brahmacariyaṁ carissāmi nāhaṁ rajjenamatthiko
passāmi vohaṁ daharaṁ ammatāta vadannaraṁ
kicchāladdhaṁ piyaṁ puttaṁ apatvāva jaraṁ mataṁ
passāmi vohaṁ dahariṁ kumāriñcārudassaniṁ
navavaṅsakalīraṁ va paluttaṁ jīvitakkhayaṁ
daharāpi hi mīyanti narā ca atha nāriyo
tattha ko vissase poso daharomhīti jīvite
yassa ratyādhivāsena āyuṁ appataraṁ siyā
appodakeva macchānaṁ kinnu komārikaṁ tahiṁ
niccamabbhāhato loko niccañca parivārito
amoghāsu vajjantīsu kiṁ maṁ rajjebhisiñcasīti.
rājā āha

page number: 046

kenamabbhāhato loko kena ca parivārito
kāyo amoghā gacchanti taṁ me akkhāhi pucchitoti.
mahāsatto āha
maccumabbhāhato loko jarāya parivārito
ratyā amoghā gacchanti evaṁ jānāhi khattiya
yathāpi tante vitante yaṁ yaṁ devo pavuyhati
appakaṁ hoti vetabbaṁ evaṁ maccāna jīvitaṁ
yathā vārivaho pūro gacchaṁ na parivattati
evamāyu manussānaṁ gacchaṁ na parivattati
yathā vārivaho pūro vahe rukkhe pakulaje
evaṁ jarāya maraṇena vuyhante sabbapāṇinoti.
tattha brahmacārī yuvā siyāti brahmacariyaṁ caranto yuvā eva
siyā. isībhi vaṇṇitanti buddhādīhi isīhi pasaṭṭhaṁ thomitaṁ.
rajjenamatthikoti rajjena atthiko na homi. ammatāta vadannaranti
ammatātāti vadantaṁ naraṁ. paluttanti maccunā luñcitvā gahitaṁ.
yassa ratyādhivāsenāti mahārāja yassa kumārassa mātu kucchimhi
paṭisandhigahaṇakālato paṭṭhāya rattindivātikkamena appataraṁ āyuṁ hoti.
komārikaṁ tahinti tasmiṁ vaye taruṇabhāvo kiṁ karissati. kenamabbhāhatoti
kena abbhāhato ayaṁ loko. imaṁ rājā saṁkhittena bhāsitassa
atthaṁ ajānanto pucchi. ratyāti rattiyo. tāta imesaṁ sattānaṁ
āyuñca vaṇṇañca balañca khepentiyo va gacchantīti amoghā

page number: 047

gacchanti nāmāti veditabbaṁ. yaṁ yaṁ devo pavuyhatīti tasmiṁ vitante
yaṁ yaṁ sesaṁ vetabbaṁ taṁ taṁ purato yathā appakaṁ hoti evaṁ sattānaṁ
jīvitaṁ. na parivattatīti tasmiṁ khaṇe gataṁ gatameva hoti taṁ na
upari vattati. vahe rukkhe pakulaje ti upakulaje rukkhe vaheyya.
rājā mahāsattassa dhammakathaṁ sutvā gharāvāsena anukkaṇṭhito
pabbajitukāmo hutvā ahaṁ puna nagaraṁ na gamissāmi idheva
pabbajissāmi sace pana me putto nagaraṁ gaccheyya setacchattamassa
dadeyyanti taṁ vīmaṁsituṁ puna rajjena nimantento āha
hatthānīkaṁ rathānīkaṁ asse pattiñca cammino
nivesanāni rammāni ahaṁ putta dadāmi te
itthāgārañca te dammi sabbālaṅkārabhūsitaṁ
tāsu putta paṭipajjassu tvaṁ no rājā bhavissasi
kusalā naccagītassa susikkhitā caturitthiyo
kāme taṁ ramayissanti kiṁ araññe karissasi
paṭirājūhi te kaññā ānayissaṁ alaṅkatā
tāsu putte janetvāna atha pacchā pabbajissasi
koṭṭhāgārañca kosañca bāhanāni balāni ca
nivesanāni rammāni ahaṁ putta dadāmi te
gomaṇḍalaparibyuḷho dāsīsaṁghapurakkhito
rajjaṁ kārehi bhaddante kiṁ araññe karissasīti
tattha gomaṇḍalaparibyuḷhoti subhaggīnaṁ rājakaññānaṁ

page number: 048

maṇḍalena purakkhito.
atha mahāsatto rajjena anatthikabhāvaṁ pakāsento āha
kiṁ maṁ dhanena jiyyetha kiṁ bhariyāya marissati
kiṁ yobbanena jiṇṇena yaṁ jarāyābhibhuyyate
tattha kā nandi kā khiḍḍā kā rati kā dhanesinā
kiṁ me puttehi dārehi rāja muttosmi bandhanā
yohaṁ evaṁ pajānāmi maccu me nappamajjati
antakenādhipannassa kā rati kā dhanesinā
phalānamiva pakkānaṁ niccaṁ pattanato bhayaṁ
evaṁ jātānamaccānaṁ niccaṁ maraṇato bhayaṁ
sāyameke na dissanti pāto diṭṭhā bahū janā
pāto eke na dissanti sāyaṁ diṭṭhā bahū janā
na tattha hatthīnaṁ bhūmi na rathānaṁ na pattiyā
na cāpi mantayuddhena sakkā jetuṁ dhanena vā
khattiye brāhmaṇe vesse sudde caṇḍālapukkuse
na kiñci parivajjeti sabbamevābhimaddati
ajjeva kiccamātappaṁ ko jaññā maraṇaṁ suve
na hi no saṅgarantena mahāsenena maccunā
corā dhanassa patthenti rāja muttosmi bandhanā
ehi rāja nivattassu nāhaṁ rajjena matthikoti.
tattha jiyyethāti mahārāja kiṁ tvaṁ maṁ dhanena nimantesiyaṁ

page number: 049

jiyyetha khayaṁ gaccheyya dhanaṁ vā purisaṁ cajeti puriso vā dhanaṁ
cajitvā gacchati sabbaṁpi khayagāmimeva hoti kiṁ maṁ tena nimantesi.
kiṁ bhariyāya marissatīti yā pana mayi ṭhiteyeva marissati ahaṁpi tāya
ṭhitāya marissāmi tāya kiṁ karissasi. jiṇṇenāti jarāya anuparitena
anubhūtena. tatthāti tasmiṁ evaṁ jarāmaraṇadhamme lokasannivāse.
kā nandīti kā nāma tuṭṭhi. kā khiḍḍāti kā nāma kīḷā.
kā ratīti kā pañcakāmaguṇarati. bandhanāti kāmabandhanā
taṇhābandhanā vā ahaṁ muttosmi mahārājāti jhānena vikkhambhitattā
evamāha. maccu meti maccu me mayi. nappamajjatīti
niccaṁ mama vadhāya appamattoyevāti attho. yohanti yo ahaṁ
evaṁ jānāmi. antakenādhipannassāti tassa mama antakena adhipannassa
avaṭṭhitassa kā nāma rati kā dhanesināti. niccanti kalalakālato
paṭṭhāya sabbadā maraṇato bhayameva uppajjati. ātappanti
kusalaviriyaṁ. kiccanti kattabbaṁ. ko jaññā maraṇaṁ suveti suve
vā parasuve vā maraṇaṁ vā jīvitaṁ vāti ko jāneyya. saṅgaranti
saṁketaṁ. mahāsenenāti pañcavīsatimahābhayadavattiṁsakammakaraṇa-
channavuttirogādivasena puthusenena. corā dhanassa patthentīti dhanassa
atthāya jīvitaṁ cajantā corā dhanassa patthenti nāma. rāja
muttosmīti samahārāja ahaṁ dhanapatthanasaṁkhātā bandhanā muttosmi na
me dhanenatthoti. nivattassūti mama vacanena sammā nivattassu kiṁ
rajjaṁ pahāya nekkhammaṁ paṭisaraṇaṁ katvā pabbajassu yaṁ pana

page number: 050

cintesi imaṁ rajje patiṭṭhapessāmīti taṁ mā cintayi nāhaṁ rajjenamatthikoti.
iti mahāsattassa dhammadesanā yathānusandhi nāma matthakaṁ
pattā.
taṁ sutvā rājānañca candadeviñca ādiṁ katvā soḷasasahassā
orodhā ca amaccādayo ca tasmiṁ samaye pabbajitukāmā ahesuṁ.
atha rājā nagare bheriñcārāpesi ye ye mama puttassa santike
pabbajituṁ icchanti tete pabbajantūti. sabbesañca
suvaṇṇakoṭṭhāgārādīnaṁ dvārāni vivarāpetvā asukaṭṭhāne ca asukaṭṭhāne
ca mahānidhikumbhāni atthi tāni atthikā gaṇhantūti suvaṇṇapatte likhāpetvā
mahātalathambhe bandhāpesi. nagarāpi yathāpasāritāneva āpaṇāni
vivaṭṭadavārāneva gehāni pahāya rañño santikaṁ agamaṁsu.
rājā mahājanena saddhiṁ mahāsattassa santike pabbaji. sakkadattiyaṁ
tiyojanikaṁ assamapadaṁ paripuṇṇaṁ ahosi. mahāsatto paṇṇasālāyo
vicāretvā majjhaṭṭhāne paṇṇasālāyo itthīnaṁ dāpesi.
kiṁ kāraṇāti. bhīrukajātikā etāti. āvajjetvā bahi
paṇṇasālāyo purisānaṁ dāpesi. sabbepi vissukammunā māpitesu
phaladhararukkhesu uposathikakāle bhūmiyaṁ patitāni phalāni gahetvā
paribhuñjitvā samaṇadhammaṁ karonti. tesu yo kāmavitakkaṁ vā
bayāpādavitakkaṁvā vihiṁsāvitakkaṁvā vitakketi tassa manaṁ ñatvā
mahāsatto ākāse nisīditvā dhammaṁ desesi. taṁ sutvā sabbepi te

page number: 051

khippameva pañcābhiññā ca samāpattiyo ca nibbattenti.
tadā eko sāmantarājā kāsikarājā kira pabbajitoti sutvā
bārāṇasiyaṁ rajjaṁ gaṇhissāmīti nagarā nikkhamitvā bārāṇasiṁ patvā
nagaraṁ pavisitvā alaṅkatanagaraṁ disvā rājanivesanaṁ āruyha sattavidhaṁ
vararatanaṁ oloketvā imaṁ dhanaṁ nissāya ekena bhayena bhavitabbanti
cintetvā surāsoṇḍe pakkosāpetvā ambho surāsoṇḍā
tumhākaṁ sāmikassa rañño idha nagare bhayaṁ uppannaṁ atthīti pucchi.
natthi devāti. kiṁ kāraṇāti pucchi. deva amhākaṁ rājaputto
temiyakumāro bārāṇasiyaṁ rajjaṁ kiṁ karissāmīti amūgopi mūgo viya
hutvā imamhā nagarā nikkhamitvā vanaṁ pavisitvā isipabbajjaṁ
pabbaji tena kāraṇena amhākaṁ rājāpi mahājanehi saddhiṁ imamhā
nagarā nikkhamitvā temiyakumārassa santikaṁ gantavā pabbajitoti
ārocesuṁ. tātā tumhākaṁ rājā katarena davārena nikkhantoti
pucchitvā pācīnadvārena nikkhantoti vutte teneva dvārena nikkhamitvā
nadītīrena pāyāsi. tassāgamanaṁ ñatvā mahāsatto paccuggamanaṁ
katvā ākāse nisīditvā tassa dhammaṁ desesi. so rājā
parisāya saddhiṁ dhammaṁ sutvā tassa santike pabbaji. evaṁ
aparopi aparopīti evaṁ aññepi rājāno tīṇi rajjāni chaḍḍetvā
tatheva pabbajiṁsu. mahanto samāgamo ahosi. hatthīpi araññahatthī
jātā assāpi araññāssā jātā ahesuṁ. rathāpi araññeyeva
nassiṁsu. bhaṇḍakahāpaṇe assamapade bālukaṁ katvā vikīriṁsu.

page number: 052

sabbepi tattheva te aṭṭhasamāpattiyo nibbattetvā jīvitapariyosāne
brahmalokaparāyanā ahesuṁ. tiracchānagatā hatthiassāpi isigaṇesu
cittaṁ pasādetvā chasu kāmā vacaradevalokesu nibbattiṁsu.
satthā imaṁ dhammadesanaṁ āharitvā na bhikkhave idāneva
pubbepi ahaṁ rajjaṁ pahāya nikkhantoyevāti vatvā saccāni
pakāsetvā jātakaṁ samodhānesi. tadā chatte adhivatthā devatā
uppalavaṇṇā ahosi. sārathi sāriputto ahosi. sakko
anuruddho ahosi. mātāpitaro mahārājakulāni ahesuṁ. sesaparisā
buddhaparisā ahesuṁ. mūgapakkhapaṇḍito pana ahameva sammāsambuddhoti.
temiyajātakaṁ niṭṭhitaṁ.
------------

page number: 053

mahānipāta vaṇṇanā
------------
mahājanakajātakaṁ
ko yaṁ majjhe samuddasminti idaṁ satthā jetavane viharanto
mahābhinikkhamanapāramiṁ ārabbha kathesi. ekadivasamhi bhikkhū
dhammasabhāyaṁ tathāgatassa mahābhinikkhamanaṁ vaṇṇayantā nisīdiṁsu. satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
bodhisattakāle tathāgato mahābhinikkhamanaṁ nikkhantoyevāti vatvā tuṇhī
ahosi tehi yācito atītaṁ āhari.
atīte bhikkhave videharaṭṭhe mithilāyaṁ mahājanako nāma rājā
rajjaṁ kāresi. tassa rañño dve puttā ahesuṁ ariṭṭhajanako ca
polajanako ca. tesaṁ rājā jeṭṭhaputtassa uparajjaṁ adāsi kaniṭṭhassa
senāpatiṭṭhānaṁ adāsi. aparabhāge mahājanake kālakate
ariṭṭhajanako rājā hutvā itarassa uparajjaṁ adāsi. tasseko
pādamūliko amacco rañño santikaṁ gantavā deva uparājā tumhe
māretukāmoti āha. rājā punappunaṁ kathaṁ sutvā kaniṭṭhassa sinehaṁ
bhinditvā polajanakaṁ saṁkhalikāhi bandhāpetvā rājanivesanato avidūre
ekasmiṁ gehe ṭhapetvā ārakkhaṁ gaṇhāpesi. kumāro sacāhaṁ

page number: 054

bhātu verimhi saṁkhalikāpi me hatthapādā mā muñcantu davāraṁpi mā
vivariyatu no cehaṁ bhātu verimhi saṁkhalikāpi me hatthapādā
muñcantu dvāraṁpi vivariyatūti saccakiriyaṁ akāsi. tāvadeva saṁkhalikāpi
khaṇḍākhaṇḍaṁ bhañjiṁsu davāraṁpi vivari. tato so nikkhamitvā ekaṁ
paccantagāmaṁ gantvā tattha vāsaṁ kappesi. paccantagāmavāsino
taṁ sañjānitvā upaṭṭhahiṁsu. atha naṁ rājā gāhāpetuṁ nāsakkhi.
so anupubbena paccantajanapadaṁ hatthagataṁ katvā mahāparivāro hutvā
cintesi ahaṁ pubbe mama bhātuno na verimhi idāni pana verimhīti.
so balanikāyaṁ sannipātetvā mahājanaparivuto paccantagāmā
nikkhamitvā anupubbena mithilaṁ patvā bahinagare khandhāvāraṁ katvā
senaṁ nivāsāpesi. atha nagaravāsino yodhā kumāro kira āgatoti
sutvā yebhuyyena hatthivāhanādīni gahetvā tasseva santikaṁ āgamiṁsu
aññepi nāgarā āgamiṁsu. so bhātu sāsanaṁ pesesi nāhaṁ pubbe
tumhākaṁ verī idāni pana verimhi setacchattaṁ vā me detha yuddhaṁ vāti.
taṁ sutvā rājā yuddhaṁ kātuṁ icchanto aggamahesiṁ āmantetvā bhadde
yuddhe jayaparājayo nāma na sakkā jānituṁ sace mama antarāyo
hoti tavaṁ gabbhaṁ rakkheyyāsīti vatvā mahatiyā senāya parivuto
nagarā nikkhami. atha naṁ yuddhe polajanakassa yodhā jīvitakkhayaṁ
pāpesuṁ. rājā matoti sutvā sakalanagaraṁ ekakolāhalajātaṁ.
devīpi tassa matabhāvaṁ ñatvā sīghasīghaṁ suvaṇṇasārādīni gahetvā
pacchiyaṁ pakkhipitvā matthake pilotikaṁ attharitvā upari taṇḍule

page number: 055

pakkhipitvā kiliṭṭhapilotikaṁ nivāsetvā attano sarīraṁ virūpaṁ katvā
pacchiṁ sīse ṭhapetvā divādivaseyeva nagarā nikkhami. na koci naṁ
jānāti. sā uttaradvārena nikkhamitvā katthaci agatapubbattā
maggaṁ ajānantī disaṁ vavaṭṭhapetuṁ asakkontī kevalaṁ kālacampākanagaraṁ
nāma atthīti sutattā kālacampākanagaraṁ gamikā nāma atthīti
pucchiyamānā etissaṁ sālāyaṁ nisīdi. kucchiyaṁ panassā na yo vā
so vā satto pūritapāramī pana mahāsatto nibbatti tassa tejena
sakkassa bhavanaṁ uṇhākāraṁ dassesi. sakko āvajjento taṁ
kāraṇaṁ ñatvā deviyā kucchiyaṁ nibbattasatto mahāpuñño mayā
tattha gantuṁ vaṭṭatīti cintetvā paṭicchannayoggaṁ māpetvā tattha
mañcaṁ paññāpetvā mahallakapurisaṁ viya attānaṁ māpetvā yoggaṁ
pājento tāya nisinnasālāya dvāre rathaṁ ṭhapetvā kālacampākanagaraṁ
gamikā nāma atthīti taṁ pucchi. taṁ sutvā devī ahampi
tāta gamissāmīti āha. tenahi yoggaṁ āruyha nisīda ammāti.
sā nikkhamitvā tāta ahaṁ paripuṇṇagabbhā na sakkā mayā
yoggaṁ abhiruhituṁ tava pacchato va gamissāmi apica imissā pana
me pacchiyā okāsaṁ dehīti āha. amma kiṁ vadesi yoggaṁ
pājetuṁ jānanto nāma mayā sadiso natthi mā bhāyi yoggaṁ abhiruyha
nisīda ammāti. tassā ārohanakāle attano puttassānubhāvena
paṭhavī vātapuṇṇabhasmacammaṁ viya unnamitvā yoggassa pacchimante
āhacca aṭṭhāsi. sā abhiruyha sirisayane nipajjitvā

page number: 056

devatā ayaṁ bhavissatīti aññāsi. sā dibbasayane nipannamattā
va niddaṁ okkami. atha naṁ sakko tiṁsayojanamatthake ekaṁ nadiṁ
patvā deviṁ pabodhetvā amma imamhā otaritvā nadiyaṁ nahāyitvā
ussīsake sāṭakayugaṁ atthi taṁ nivāsehi antoyogge pūvabhattaṁ atthi
taṁ gahetvā paribhuñjāhīti āha. sā tathā katvā puna nipajjitvā
sāyaṇhasamaye kālacampākanagaraṁ patvā dvāraṭṭālakapākāre
disvā tāta kinnāmetaṁ nagaranti sakkaṁ pucchi. kālacampākanagaraṁ
ammāti. kiṁ vadesi tāta nanu amhākaṁ nagarato kālacampākanagaraṁ
saṭṭhīyojanamatthake hotīti. evaṁ amma ahaṁ pana ujumaggaṁ
jānāmīti. atha naṁ dakkhiṇadvārasamīpe otāretvā amma
amhākaṁ gāmo purato hoti tavaṁ pana imaṁ nagaraṁ pavisāhīti vatvā
purato gacchanto viya gantvā sakko antaradhāyitvā sakaṭṭhānameva
gato. devīpi ekissaṁ sālāyaṁ nisīdi. tasmiṁ khaṇe eko
disāpāmokkho kālacampākanagaravāsī mantajjhāyikabrāhmaṇo pañcahi
māṇavakasatehi parivuto nahānatthāya gacchanto dūrato va
oloketvā taṁ abhirūpaṁ sobhaggappattaṁ deviṁ tattha sālāyaṁ nisinnaṁ
disvā deviyā kucchiyaṁ nibbattamahāsattassānubhāvena saha dassaneneva
sakakaniṭṭhabhaginī viya sinehaṁ uppādetvā māṇave bahi ṭhapetvā
ekakova sālāyaṁ pavisitvā bhagini kataragāmavāsīti pucchi. tāta
ahaṁ mithilāyaṁ ariṭṭhajanakarañño aggamahesimhīti. amma idha
kasmā āgatosīti pucchi. polajanakena rājā mārito athāhaṁ

page number: 057

bhītā gabbhaṁ anurakkhissāmīti āgatāti. amma imasmiṁ pana nagare
tava koci ñātako atthīti. natthi tātāti. tenahi mā cintayi
ahaṁ udiccabrāhmaṇamahāsālo disāpāmokkho ācariyo ahaṁ taṁ
bhaginiṭṭhāne ṭhapetvā paṭijaggissāmi tavaṁ bhātikoti maṁ vatvā
pādesu gahetvā paridevāhīti. sā sādhūti sampaṭicchitvā
mahāsaddaṁ katvā tassa pādesu gahetvā pati. ubhopi aññamaññaṁ
parideviṁsu. atha antevāsikā tassa saddaṁ suṇantā upadhāvitvā
sālaṁ pavisitvā ācariya kiṁ te hotīti pucchiṁsu. kaniṭṭhabhaginī me
tātā asukakāle nāma mayā vinā jātāti. diṭṭhakālato paṭṭhāya
mā cintayittha ācariyāti āhaṁsu. so paṭicchannayoggaṁ āharāpetvā
taṁ tattha nisīdāpetvā brāhmaṇiyā mama kaniṭṭhabhaginībhāvaṁ kathetvā
sabbakiccāni kātuṁ vadethāti vatvā gehaṁ pesesi. atha naṁ brāhmaṇī
uṇhodakena nahāpetvā sayanaṁ paññāpetvā nipajjāpesi. brāhmaṇopi
nahāyitvā gehaṁ āgato bhojanakāle bhagiṁniṁ me pakkosathāti taṁ
pakkosāpetvā tāya saddhiṁ ekato bhuñjitvā attano nivesaneyeva
taṁ paṭijaggi. sā nacirasseva suvaṇṇavaṇṇaṁ puttaṁ vijāyi. devī
mahājanakakumārotissa ayyakassa santakaṁ nāmaṁ akāsi. so
vaḍḍhamāno dārakehi saddhiṁ kīḷanto ye naṁ rosenti asambhinnakhattiyakule
jātattā mahābalatāya ceva mānathaddhatāya ca te daḷhaṁ gahetvā
pahari. te mahāsaddena rodantā kena pahatāti vutte vidhavāputtenāti
vadanti. kumāro cintesi ime maṁ vidhavāputtoti

page number: 058

abhiṇhaṁ vadanti hotu mama mātaraṁ pucchissāmīti. so ekadivasaṁ
mātaraṁ pucchi amma ko mayhaṁ pitāti. atha naṁ tāta brāhmaṇo
te pitāti vañcesi. so punadivase dārake paharanto
vidhavāputtenāti vutte nanu brāhmaṇo me pitāti vatvā brāhmaṇo
kiṁ te hotīti vutte cintesi ime brāhmaṇo kiṁ te hotīti
vadanti mātā me idaṁ kāraṇaṁ yathābhūtaṁ na kathesi sā attano
manena me na kathessati hotu kathāpessāmi nanti so thaññaṁ
pivanto mātu thanaṁ ḍaṁsitvā amma pitaraṁ me kathehi no ce
kathessasi thanante chindissāmīti āha. sā puttaṁ vañcetuṁ
asakkontī tāta tavaṁ mithilāyaṁ ariṭṭhajanakassa rañño putto pitā te
polajanakena mārito ahantaṁ anurakkhantī imaṁ nagaraṁ āgatamhi ayaṁ
brāhmaṇo bhaginiṭṭhāne ṭhapetvā paṭijaggīti kathesi. so tato
paṭṭhāya vidhavāputtoti vuttepi na kujjhati. so soḷasavassabbhantareyeva
tayo vede sabbasippāni ca uggaṇhi soḷasavassikakāle
pana uttamarūpadharo ahosi. so pitu santakaṁ rajjaṁ gaṇhissāmīti
cintetvā mātaraṁ pucchi amma kiñci te hatthagataṁ dhanaṁ
atthi udāhu no ahaṁ vohāraṁ katvā dhanaṁ uppādetvā
pitu santakaṁ rajjaṁ gaṇhissāmīti. tāta nāhaṁ tucchahatthā āgatā
tayo sārā mayhaṁ atthi maṇisāro muttāsāro vajirasāroti tesu
ekeko sāro rajjaggahaṇappamāṇo atthi taṁ gahetvā rajjaṁ gaṇhāhi
mā vohāraṁ kari tātāti. amma etaṁ dhanaṁ mayhameva upaḍḍhaṁ

page number: 059

dehi taṁ gahetvā suvaṇṇabhūmiṁ gantvā bahudhanaṁ āharitvā pitu
santakaṁ rajjaṁ gaṇhissāmīti vatvā so upaḍḍhaṁ āharāpetvā
bhaṇḍaṁ gahetvā suvaṇṇabhūmigamikehi vāṇijehi saddhiṁ nāvāya bhaṇḍaṁ
āropetvā puna nivattitvā mātaraṁ vanditvā āpucchitvā amma
ahaṁ suvaṇṇabhūmiṁ gamissāmīti āha. tāta mahāsamuddo nāma
appasiddhiko bahuantarāyo mā gaccha rajjaṁ gahaṇatthāya te dhanaṁ
bahunti. so gacchissāmiyeva ammāti mātaraṁ āpucchitvā vanditvā
padakkhiṇaṁ katvā nikkhamitvā nāvaṁ abhiruhi. taṁ divasameva
polajanakassa sarīre rogo udapādi. anuṭṭhānaseyyaṁ sayi. satta
vāṇijasatāni nāvaṁ abhiruhiṁsu. nāvā sattahi divasehi satta yojanasatāni
gatā. sā aticaṇḍaūmivegena gantvā attānaṁ saṇṭhāretuṁ
nāsakkhi. taraṅgavegena phalakāni bhinnāni honti. tato tato
udakaṁ uggataṁ. nāvā samuddamajjhe nimmuggā. mahājanā
maraṇabhayabhītā rodanti paridevanti nānā devatāyo namassanti.
mahāsatto pana neva rodati na paridevati na devatāyo namassati.
so nāvāya nimmujjanabhāvaṁ ñatvā sappinā saddhiṁ khandhasakkharaṁ
omadditvā kucchipūraṁ khāditvā dve maṭṭhasāṭake telena temetvā
daḷhaṁ nivāsetvā kūpakaṁ nissāya ṭhito nāvāya nimmujjanasamaye
kūpamatthakaṁ abhiruhi. mahājanā macchakacchapabhakkhā jātā. samantā
udakaṁ lohitavaṇṇaṁ ahosi. mahāsatto kūpamatthake ṭhito va
imāya nāma disāya mithilāti taṁ disaṁ vavaṭṭhapetvā kūpamatthakā

page number: 060

upatitvā macchakacchape atikkamma mahābalatāya ekausabhamatthake
pati. taṁ divasameva polajanako kālamakāsi. tato paṭṭhāya
mahāsatto maṇivaṇṇāsu ūmīsu pavattento suvaṇṇakaddalikhando viya
bāhubalena mahāsamuddaṁ tarati. so yathā ekadivasaṁ tarati evaṁ
sattāhaṁ tarati idāni puṇṇamīdivasoti taṁ pana velaṁ oloketvā
loṇodakena mukhaṁ vikhāletvā uposathiko hoti. tadā pana ye
mātūpaṭṭhānādiguṇayuttā samudde marituṁ ananucchavikā sattā te
upadhārehīti catūhi lokapālehi maṇimekhalā nāma devadhītā
samuddarakkhikā ṭhapitā hoti. sā satta divase samuddaṁ na oloketi.
dibbasampattiṁ anubhavantiyā kirassā sati pamuṭṭhā. devadhītā
devasamāgamaṁ gatātipi keci vadanti. ajja me sattamo divaso samuddaṁ
anolokentiyā kā nukho pavuttīti cintetvā olokentī
mahāsattaṁ disvā sace mahājanakakumāro samuddeyeva marissati
devasamāgamaṁ pavisituṁ na labhissāmīti cintetvā mahāsattassa avidūre
alaṅkatasarīrā ākāse ṭhatvā mahāsattaṁ vīmaṁsamānā paṭhamaṁ
gāthamāha
koyaṁ majjhe samuddasmiṁ apassantīramāyuhe
kiṁ tavaṁ atthavasaṁ ñatvā evaṁ vāyāmase bhusanti.
tattha apassantīranti tīraṁ apassantova. āyuheti viriyaṁ karoti.
atha mahāsatto ajja me sattamo divaso samuddaṁ tarantassa
na me dutiyo satto diṭṭhapubbo ko nukho esa maṁ vadatīti

page number: 061

ākāsaṁ olokento taṁ disvā dutiyagāthamāha
nisamma vattaṁ lokassa vāyamassa ca devate
tasmā majjhe samuddasmiṁ apasantīramāyuheti.
tattha nisamma vattaṁ lokassāti so ahaṁ lokassa vattaṁ
kiriyaṁ nisamma upadhāretvā viharāmīti attho. vāyāmassa cāti
vāyāmassa ca ānisaṁsaṁ nisamma passitvā viharāmīti dīpeti.
tasmāti yasmā nisamma viharāmi purisakāro nāma na nassati
sukhe patiṭṭhāpetīti jānāmi tasmā tīraṁ apassantopi āyuhe viriyaṁ
karomi. kiṁ nāmetaṁ na ukkaṇṭhāmīti.
sā tassa dhammakathaṁ sotukāmā puna gāthamāha
gambhīre appameyyasmiṁ tīraṁ yassa na dissati
mogho te purisavāyāmo appatvā va marissasīti.
tattha appatvā vāti tīraṁ appatvāyeva tvaṁ marissasi.
atha naṁ mahāsatto kinnāmetaṁ kathesi ahaṁ vāyāmaṁ katvā
marantopi garahato muñcissāmīti vatvā gāthamāha
aṇano ñātīnaṁ hoti devānaṁ pitūnañca so
karaṁ purisakiccāni na ca pacchānutappatīti.
tattha aṇanoti devate vāyāmaṁ karonto marantopi ñātīnañca
devānañca brahmānañca antare aṇano hoti agārayho hotīti attho.
atha naṁ devatā gāthamāha

page number: 062

apāraṇeyyaṁ yaṁ kammaṁ apphalaṁ kilamathuddhayaṁ 1-
tattha ko vāyamenattho 2- maccu yassābhinipphatanti 3-.
tattha apāraṇeyyanti vāyāmena matthakaṁ apāpetabbaṁ.
maccu yassābhinipphatanti yassa aṭṭhāne vāyāmakaraṇakassa maccu maraṇameva
nipphatti tattha ko vāyamenatthoti.
evaṁ vutte taṁ appaṭibhāṇaṁ karonto mahāsatto upari
gāthā abhāsi
apāraṇeyyaṁ accantaṁ yo viditvāna devate
na rakkhe attano pāṇaṁ jaññā so yadi hāpaye
adhippāyaphalaṁ eke asmiṁ lokasmi devate
payojayanti kammāni tāni ijjhanti vā na vā
sandiṭṭhikaṁ kammaphalaṁ nanu passasi devate
sannā aññe tarāmahaṁ tañca passāmi santike
so ahaṁ vāyamissāmi yathāsati yathābalaṁ
gacchaṁ pāraṁ samuddassa kāsaṁ purisakāriyanti.
tattha accantanti yo idaṁ kammaṁ viriyaṁ katvāpi nipphādetuṁ
na sakkā accantameva apāraṇeyyanti viditvā caṇḍahatthimattahatthiādayo
apariharanto attano pāṇaṁ na rakkheyya. jaññā so yadi hāpayeti
so yadi tādisesu ṭhānesu viriyaṁ hāpeyya

footnote: 1. kilamathuddayantipi pāṭho.. 2. vāyāmenatthotipi pāṭho. 3. yassābhinippatan
footnote: tipi pāṭho

page number: 063

jāneyya tassa kusitabhāvassa phalaṁ tavaṁ yaṁ vā taṁ vā niratthakaṁ
vadasīti dīpeti. pāliyaṁ pana jaññā so yadi hāpayanti likhitaṁ
taṁ aṭṭhakathāsu natthi. adhippāyaphalanti attano adhippāyassa phalaṁ
sampassamānā ekacce purisā kasivaṇijjādīni kammāni payojenti.
tāni ijjhanti vā na vāti ettha gamissāmi idaṁ uggahessāmīti
kāyikacetasikaviriyaṁ karontassa tāni ijjhanteva tasmā taṁ kātuṁ
vaṭṭatiyevāti dasseti. sannā aññe tarāmahanti aññe janā
mahāsamudde sannā nimmuggā viriyaṁ akarontā macchakacchapabhakkhā
jātā ahaṁ pana ekako va tarāmi. tañca passāmi santiketi
idaṁpi me viriyaphalaṁ passa mayā iminā attabhāvena devatā nāma
na diṭṭhapubbā so ahaṁ tañca iminā dibbattabhāvena mama
santike ṭhitaṁ passāmi. yathāsati yathābalanti attano satiyā ca
balassa ca anurūpaṁ. kāsanti karissāmi.
devatā tassa taṁ daḷhaṁ vacanaṁ sutvā tassa thūtiṁ karontī gāthamāha
yo tavaṁ evaṁ gate oghe appameyye mahaṇṇave
dhammavāyāmasampanno kammunā nāvasīdasi
so tavaṁ tattheva gacchāhi yattha te nirato manoti.
tattha evaṁ gateti evarūpe appameyye oghe gambhīre
vitthāre mahāsamudde. dhammavāyāmasampannoti dhammena vāyāmena
samannāgato. kammunā nāvasīdasīti tavaṁ attano purisakārakammena
nāvasīdasi. yattha teti yasmiṁ ṭhāne tava mano nirato tattheva

page number: 064

gacchāhīti attho.
evañca pana vatvā paṇḍita mahāparakkama kuhiṁ taṁ nessāmīti
pucchi. mithilanagaranti vutte sā mahāsattaṁ mālākalāpaṁ viya
ukkhipitvā ubhohi bāhāhi paggayha ure nipajjāpetvā piyaputtaṁ
viya ādāya gacchantī ākāse pakkhandi. mahāsatto sattāhaṁ
loṇodakena upakiliṭṭhasarīro dibbaphassena phuṭṭho niddaṁ okkami.
atha naṁ sā mithilaṁ netvā ambavane maṅgalasilāpatte dakkhiṇapassena
nipajjāpetvā uyyāne devatāhi tassa ārakkhaṁ gāhāpetvā
sakaṭṭhānameva gatā. tadā polajanakassa putto natthi ekā
panassa dhītā sīvalīdevī nāma ahosi paṇḍitā bayattā. atha
amaccā tameva rājānaṁ maraṇamañce nipannaṁ pucchiṁsu mahārāja
tumhesu divaṅgatesu kassa rajjaṁ dassāmāti. atha rājā mama dhītaraṁ
sīvalīdeviṁ ārādhetuṁ samatthassa rajjaṁ detha yo vā pana caturassa
pallaṅkassa ussīsakaṁ jānāti yo vā pana sahassathāmadhanuṁ āropetuṁ
sakkoti yo vā pana soḷasamahānidhiṁ nīharituṁ sakkoti tassa rajjaṁ
dethāti āha. deva tesaṁ no nidhīnaṁ udānaṁ kathethāti āhaṁsu.
rājā
suriyuggamane nidhi atho oggamane nidhi
anto nidhi bahi nidhi na anto na bahi nidhi
ārohane mahānidhi atho orohane nidhi
catūsu mahāsālesu samantā yojane nidhi

page number: 065

dantaggesu mahānidhi bālaggesu ca kepuke
rukkhaggesu mahānidhi soḷasete mahānidhī
sahassathāmo pallaṅko sīvalārādhanena cāti
nidhīhi saddhiṁ itaresampi udānaṁ kathesi. amaccā rañño accayena tassa
matasarīrakiccaṁ katvā sattame divase sannipatitvā mantayiṁsu raññā
attano dhītaraṁ ārādhetuṁ samatthassa rajjaṁ dātabbanti vuttaṁ ko
taṁ ārādhetuṁ sakkhissatīti. te senāpati rañño vallabhoti tassa
sāsanaṁ pesesuṁ. so sāsanaṁ sutvā sādhūti sampaṭicchitvā rajjassatthāya
rājadvāraṁ gantvā attano āgatabhāvaṁ rājadhītāya ārocāpesi.
sā tassa āgatabhāvaṁ ñatvā atthi nu khavassa setacchattasiriṁ
dhāretuṁ dhitīti tassa vīmaṁsanatthāya khippaṁ āgacchatūti āha. so
taṁ sāsanaṁ sutvā taṁ ārādhetukāmo sopāṇapādamūlato paṭṭhāya
javena gantvā tassā santike aṭṭhāsi. atha naṁ sā vīmaṁsamānā
mahātale javena dhāvatūti āha. so rājadhītaraṁ tosessāmīti
vegena dhāvi. atha naṁ puna ehīti āha. so puna javena
āgato. sā tassa dhitiyā abhāvaṁ ñatvā ehi pāde me sambāhāti.
so tassa ārādhanatthaṁ nisīditvā pādesambāhi. atha naṁ ure
pādena paharitvā uttānakaṁ pātetvā imaṁ andhabālaṁ purisaṁ
dhitivirahitaṁ pothetvā gīvāyaṁ gahetvā nīharathāti dāsīnaṁ saññaṁ
adāsi. tā tathā kariṁsu. so tehi kiṁ senāpatīti puṭṭho
tumhe mā pucchatha nāyaṁ mānussitthī yakkhinī bhavissatīti āha.

page number: 066

tato bhaṇḍāgāriko gato. tampi tatheva lajjāpesiyeva. tathā
seṭṭhiṁ chattaggāhakaṁ asiggāhakanti sabbepi lajajāpesiyeva. atha
mahājano mantetvā rājadhītaraṁ tāva ārādhetuṁ samattho nāma natthi
sahassathāmadhanuṁ āropetuṁ samatthassa rajjaṁ dethāti āha. tampi
koci āropetuṁ nāsakkhi. tato caturassa pallaṅkassa ussīsakaṁ
jānantassa rajjaṁ dethāti āha. pallaṅkassa ussīsakampi na koci
jānāti. tato soḷasa mahānidhī nīharituṁ samatthassa rajjaṁ dethāti āha.
tepi koci nīharituṁ nāsakkhi. tato arājikaṁ nāma raṭṭhaṁ pāletuṁ na
sakkā kinnukho kātabbanti mantayiṁsu. atha ne purohito āha
tumhe mā cintayittha phussarathaṁ visajjetuṁ vaṭṭati phussarathena hi
laddharājā sakalajambūdīpe rajjaṁ kāretuṁ samattho hotīti. te
sādhūti sampaṭicchitvā nagaraṁ alaṅkārāpetvā maṅgalarathe
kumudavaṇṇe cattāro asse yojetvā uparicittattharaṇaṁ attharitvā
pañcarājakakudhabhaṇḍāni āropetvā caturaṅginiyā senāya parivāresuṁ.
sassāmikassa rathassa purato turiyāni vajjanti assāmikassa pacchato
tasmā purohito sabbaturiyāni pacchato vādethāti vatvā
suvaṇṇabhiṅgārena rathanandiñca rasmiyo ca rathadhurañca patodañca
abhisiñcitvā yassa rajjaṁ kāretuṁ puññaṁ atthi tassa santikaṁ gacchāhīti
vatvā taṁ rathaṁ visajjesi. atha ratho rājagehaṁ padakkhiṇaṁ katvā
vegena mahāvithiṁ abhiruhi. senāpatiādayo phussaratho mama santikaṁ
etūti mantayiṁsu. so sabbesaṁ gehāni atikkamitvā nagaraṁ padakkhiṇaṁ
katvā pācīnadvārena nikkhamitvā uyyānābhimukho pāyāsi. atha

page number: 067

naṁ vegena gacchantaṁ disvā rathaṁ nivattethāti āhaṁsu. purohito
mā nivattayittha gacchanto yojanasatampi gacchatu mā nivārethāti
āha. ratho uyyānaṁ pavisitvā maṅgalasilāpaṭṭaṁ padakkhiṇaṁ
katvā ārohanasajjo hutvā aṭṭhāsi. purohito mahāsattaṁ
nipannaṁ disvā amacce āmantetvā ambho eko maṅgalasilāpaṭṭe
nipannako dissati setacchattānucchavikā panassa dhiti atthi
vā natthi vāti mayaṁ na jānāma sace puññavā bhavissati na
uṭṭhahissati na olokessati sace kāḷakaṇṇi satto bhītatasato
uṭṭhāya kampamāno olokessati palāyissati khippaṁ sabbaturiyāni
paggaṇhathāti āha. tāvadeva anekasatāni turiyāni paggaṇhiṁsu.
tesaṁ saddo sāgarakucchiyaṁ nigghoso viya ahosi. mahāsatto tena
saddena pabujjhitvā sīsaṁ vivaritvā orokento mahājanaṁ disvā
setacchattena me āgatena bhavitabbanti puna sīsaṁ pārupitvā
parivattitvā vāmapassena nipajji. purohito tassa pāde vivaritvā
lakkhaṇāni oloketvā tiṭṭhatu ayaṁ eko dīpo catunnampi
mahādīpānaṁ rajjaṁ kāretuṁ samatthoti puna turiyāni paggaṇhāpesi.
atha mahāsatto puna mukhaṁ vivaritvā parivattitvā dakkhiṇapassena
nipajjitvā mahājanaṁ olokesi. purohito parisaṁ osāretvā
añjaliṁ paggayha avakujjo hutvā uṭṭhehi deva rajjante pāpuṇātīti
āha. atha naṁ mahāsatto āha tumhākaṁ rājā kuhinti.
kālakato devāti vutte kiṁ putto vāssa bhātā vā natthīti.

page number: 068

natthi deva ekā pana dhītā atthīti. atha mahāsatto tassa
vacanaṁ sutvā yadevaṁ sādhu rajjaṁ kāressāmīti vatvā uṭṭhāya
maṅgalasilāpatte pallaṅkena nisīdi. atha naṁ tattheva amaccapurohitādayo
abhisiñciṁsu. mahājanakarājā nāma ahosi. so rathavaraṁ abhiruyha
mahantena sirisobhaggena sirivibhavena nagaraṁ pavisitvā rājanivesanaṁ
abhiruhanto senāpatiādīnaṁ tāneva ṭhānāni hontūti vicāretvā
mahātalaṁ abhiruhi. rājadhītā pana purimasaññāya tassa vīmaṁsanatthaṁ
ekaṁ purisaṁ āṇāpesi gaccha tavaṁ rājānaṁ upasaṅkamitvā evaṁ
vadehi deva sīvalī devī taṁ pakkosāpesi khippaṁ kirāgacchatūti.
so amacco tathā gantvā tassā sāsanaṁ sāvesi. rājā
paṇḍitatāya tassa vacanaṁ sutvāpi asuṇanto viya aho sobhano
pāsādoti pāsādassa vaṇṇaṁ kathesi. so taṁ vacanaṁ sāvetuṁ
asakkonto punāgantvā rājadhītāya ārocesi ayye rājā
tumhākaṁ vacanaṁ na suṇāti pāsādameva vaṇṇeti tumhākaṁ vacanaṁ
tiṇaṁ viya na gaṇetīti. sā ayaṁ mahantajjhāsayo puriso bhavissatīti
cintetvā dutiyampi tatiyampi pesesiyeva. rājāpi attano ruciyā
pakatigamanena sīho viya vijimhamāno pāsādaṁ abhiruhi. tasmiṁ
upasaṅkamante rājadhītā tassa tejena sakabhāvena saṇṭhāretuṁ asakkontī
āgantvā hattholambakaṁ adāsi. so tassā hattholambakaṁ gahetvā
mahātalaṁ abhiruhitvā samussitasetacchatte rājapallaṅke nisīditvā
amacce āmantetvā ambho amaccā atthi pana vo raññā kālaṁ

page number: 069

karontena koci ovādo dinnoti pucchi. atthi devāti vutte
tenahi vadethāti. deva sīvalīdeviṁ ārādhetuṁ samatthassa rajjaṁ dātabbanti
tena vuttanti. rājā sīvalīdeviyā āgantvā hattholambako dinno ayaṁ
tāva ārādhitā nāma aññaṁ vadethāti āha. deva caturassa pallaṅkassa
ussīsakaṁ jānituṁ samatthassa rajjaṁ dethāti tena vuttanti.
rājā idaṁ dujjānaṁ upāyena sakkā jānitunti cintetvā sīsato
suvaṇṇasūciṁ nīharitvā sīvalīdeviyā hatthe adāsi imaṁ ṭhapehīti.
sā taṁ gahetvā pallaṅkassa ussīsake ṭhapesi. khaggaṁ adāsītipi
vadantiyeva. tampi tathāpi ṭhapesiyeva. so tāya saññāya idaṁ
ussīsakanti ñatvā taṁ kathaṁ asuṇanto viya kiṁ kathethāti vatvā puna
tehi tathā vutte nayidaṁ jānituṁ acchariyaṁ etaṁ ussīsakanti vatvā
aññaṁ vadethāti āha. deva sahassathāmadhanuṁ āropetuṁ samatthassa
rajjaṁ dethāti tena vuttanti. tenahi āharatha nanti te āharāpetvā
so pallaṅke nisinnako va itthīnaṁ kappāsapothanadhanuṁ viya
sahassathāmadhanuṁ āropetvā aññaṁ vadethāti āha. deva
soḷasamahānidhī nīharituṁ samatthassa rajjaṁ dethāti tena vuttanti.
tesaṁ kiñci udānaṁ atthīti. atthi devāti. tenahi kathethāti.
suriyuggamane nidhīti ādiṁ udānaṁ kathayiṁsu. tassa taṁ suṇantasseva gagaṇatale
puṇṇacando viya so attho pākaṭo ahosi. atha ne rājā
āha ajja bhaṇe velā natthi sve nidhayo gaṇhissāmāti.
so punadivase amacce sannipātetvā pucchi kvaci tumhākaṁ rājā

page number: 070

paccekabuddhe bhojesīti. āma devāti. so cintesi suriyo
nāma nāyaṁ suriyo suriyasadisattā paccekabuddhā suriyā nāma tesaṁ
paccoggamanaṭṭhāne nidhinā bhavitabbanti. tato rājā tātā
paccekabuddhesu āgacchantesu paccuggamanaṁ karonto kataraṭṭhānaṁ gacchatīti
pucchitvā asukaṭṭhānaṁ nāmāti vutte taṁ ṭhānaṁ khanitvā nidhiṁ
nīharathāti nidhiṁ nīharāpesi tesaṁ gamanakāle anugacchanto kattha ṭhatvā
te uyyojesīti pucchitvā asukaṭṭhāne nāma devāti vutte tato
nidhiṁ nīharathāti nidhiṁ nīharāpesi. mahājanā ukkuṭṭhisatasahassāni
pavattentā suriyuggamaneti vuttattā suriyuggamanadisāyaṁ khanantā
vicariṁsu. atho oggamaneti vuttattā suriyatthaṅgamanadisāyaṁ khanantā
vicariṁsu. ayaṁ pana nidhi idheva hoti aho acchariyaṁ aho abbhūtanti
pītisomanassaṁ pavedayiṁsu. anto nidhīti rājagehe mahādvārassa
anto ummārā nidhiṁ nīharāpesi. bahi nidhīti mahādvārassa
bahi ummārā nidhiṁ nīharāpesi. na anto na bahi nidhīti
heṭṭhā ummārato nidhiṁ nīharāpesi. ārohane nidhīti maṅgalahatthiṁ
ārohanakāle suvaṇṇanisseniyā attharaṇaṭṭhānato nidhiṁ nīharāpesi.
atho orohane nidhīti hatthikkhandhato orohanaṭṭhānato nidhiṁ nīharāpesi.
catūsu mahāsālesūti bhūmiyaṁ katapatiṭṭhāne sirisayanassa cattāro pādā
sālamayā tesaṁ heṭṭhā catasso nidhikumbhiyo nīharāpesi. samantā
yojane nidhīti yojanaṁ nāma rathayugappamāṇaṁ sirisayanassa samantā
yugappamāṇato nidhikumbhiyo nīharāpesi. dantakgesu mahānidhīti

page number: 071

maṅgalahatthiṭṭhāne tassa dvinnaṁ dantānaṁ abhimukhaṭṭhānato dve
nidhikumbhiyo nīharāpesi. bālaggesūti maṅgalahatthiṭṭhāne tassa bāladhisam
mukhaṭṭhānato nidhiṁ nīharāpesi. kepuketi kepukaṁ vuccati udakaṁ maṅgalapokkharaṇito
udakaṁ nīharāpetvā nidhiṁ dassesi. rukkhaggesu mahānidhīti uyyāne
mahāsālarukkhamūle ṭhitamajjhantikasamaye parimaṇḍalāya rukkhacchāyāya anto
nidhikumbhiyo nīharāpesi. evaṁ rājā soḷasamahānidhiyo nīharāpetvā
atthi aññaṁ kiñcīti pucchi. natthi devāti. mahājano
haṭṭhatuṭṭho ahosi aho acchariyaṁ ayaṁ rājā ativiya paṇḍitoti.
atha rājā idaṁ dhanaṁ dānamukhe vikīrissāmīti cintetvā nagaramajjhe
ceva catūsu nagaradvāresu ca nivesanadvāre cāti cha dānasālāyo
kārāpetvā dānavattaṁ paṭṭhapesi. rājā kālacampākanagarato
mātarañca brāhmaṇañca pakkosāpetvā mahantaṁ sakkāramakāsi.
tassa taruṇakāle rajje ṭhitasseva sakalavideharaṭṭhavāsino ariṭṭhajanakarañño
kira putto mahājanakarājā nāma rajjaṁ kāresi rājā kira
paṇḍito upāyakusalo passissāma nanti tassa dassanatthāya
saṁkhubbhitā ahesuṁ. tato tato bahū paṇṇākārāni gahetvā
āgamiṁsu. nagarepi mahāchaṇaṁ sajjayiṁsu. rājanivesane hatthattharaṇādīni
santharitvā gandhadāmamālādāmādīni osāretvā vippa
kiṇṇalājā kusumavāsadhūpagandhupakaraṇaṁ kāretvā nānappakāraṁ pānabhojanaṁ
upaṭṭhapesuṁ. rañño paṇṇākāratthāya rajatasuvaṇṇabhājanādīsu
nānappakārāni khādanīyabhojanīyamadhuphāṇitaphalāphalādīni pūretvā

page number: 072

tattha tattha samparivāretvā aṭṭhaṁsu. ekato amaccamaṇḍalaṁ nisīdi.
ekato brāhmaṇagaṇo nisīdi ekato seṭṭhiādayo ekato
uttamarūpadharā nāṭakitthiyo. brāhmaṇāpi sotthikāneva sajjhāyiṁsu.
mukhamaṅgalikāpi maṅgalāni ghosayiṁsu. gītādīsu kusalā gītādīni pavattayiṁsu.
anekasatāni turiyāni vajjayiṁsu. rājanivesanaṁ yugandharavātapahatasāgarakucchi
viya ekaninnādaṁ ahosi. olokitolokitaṭṭhānaṁ kampi.
mahāsatto setacchattassa heṭṭhā rājāsane nisinno sakkassa sirisadisaṁ
mahantaṁ sirivilāsaṁ oloketvā attanā mahāsamudde katavāyāmaṁ
anussari. athassa viriyannāma kattabbayuttakaṁ sacāhaṁ mahāsamudde viriyaṁ
na karissaṁ idaṁ sampattiṁ na labhissāmīti taṁ vāyāmaṁ anussarantassa
pīti uppajji. so pītivegena udānaṁ udānento āha
āsiṁsetheva puriso na nibbindeyya paṇḍito
passāmi vohaṁ attānaṁ yathā icchiṁ tathā ahuṁ 1-
āsiṁsetheva puriso na nibbindeyya paṇḍito
passāmi vohaṁ attānaṁ udakā thalamubbhataṁ
vāyametheva puriso na nibbindeyya paṇḍito
passāmi vohaṁ attānaṁ yathā icchiṁ tathā ahuṁ
vāyametheva puriso na nibbindeyya paṇḍito
passāmi vohaṁ attānaṁ udakā thalamubbhataṁ
dukkhūpanītopi naro sapañño āsaṁ na chindeyya sukhāgamāya

footnote: 1 ahūtipi pāṭho.

page number: 073

bahū hi phassā ahitā hitāca avitakkitāro maccumuppajjanti
acintitampi bhavati cintitampi vinassati
na hi cintāmayā bhogā itthiyā purisassavāti.
tattha āsiṁsethevāti āsāchedakammaṁ akatvā attano kammaṁ
āsaṁ karontova. na nibbindeyyāti viriyaṁ karonto na nibbindeyya
na alaseyya. yathā icchinti yathā rājabhāvaṁ icchiṁ tatheva
rājā jātomhi. ubbhatanti upanītaṁ nīharitaṁ. dukkhūpanītopīti
kāyikacetasikena dukkhena phuṭṭhopīti attho. ahitā hitā cāti
dukkhasamphassā ahitā sukhasamphassā hitā. avitakkitāroti
avitakkitāro acintitāro. idaṁ vuttaṁ hoti tesu phassesu ahitaphassena
phuṭṭhā sattā hitaphassāpi atthi viriyaṁ karontā tampi pāpuṇantīti
acintetvā viriyaṁ na karonti te imassa atthassa
avitakkitāro acintitāro hitasamphassaṁ alabhitvā va maccumuppajjantīti
maraṇaṁ pāpuṇanti tasmā viriyannāma kattabbamevāti.
acintitampīti imesaṁ sattānaṁ acintitampi hoti. cintitampi
vinassatīti mayāpi hi ayujjhitvāva rajjaṁ labhissāmīti idaṁ acintitaṁ
suvaṇṇabhūmito dhanaṁ āharitvā yujjhitvā va rajjaṁ gaṇhissāmīti
idaṁ cintitaṁ taṁ idāni pana me cintitaṁ naṭṭhaṁ acintitampi jātaṁ.
na hi cintāmayā bhogāti sattānaṁ hi bhogā cintāya anipajjanato
na cintāmayā nāma honti tasmā viriyameva kattabbaṁ viriyavato hi
acintitaṁ hotīti.

page number: 074

so tato paṭṭhāya dasavidharādhamme akopetvā dhammena
rajjaṁ kāresi paccekabuddhe upaṭṭhahi. aparabhāge sīvalīdevī
dhaññapuññalakkhaṇasampannaṁ puttaṁ vijāyi. dīghāvukumārotissa nāmaṁ
kariṁsu. tassa vayappattassa rājā uparajjaṁ datvā sattavassasahassāni
rajjaṁ kāresi. ekadivasaṁ uyyānapālena nānāphalāphalesu
ceva nānāpupphesu ca ābhaṭesu so tāni disvā tuṭṭho tassa
sammānaṁ kāretvā samma uyyānapāla uyyānaṁ passitukāmomhi
alaṅkārāpehi nanti āha. so sādhūti sampaṭicchitvā tathā
katvā rañño nivedesi. so hatthikkhandhavaragatova mahantena
parivārena nagarā nikkhamitvā uyyānadvāraṁ sampāpuṇi. tattheva
dve ambā nīlobhāsā eko aphalo eko phaladharo. so pana
ativiya madhuro. rañño aggaphalaṁ aparibhuttattā 1- tato koci phalaṁ
gahetuṁ na ussahati. rājā hatthikkhandhavaragatova tato ekaṁ phalaṁ
gahetvā paribhuñji. tassa taṁ jivhagge ṭhapitamattameva dibbojā
viya upaṭṭhāsi. so nivattanakāle bahuṁ khādissāmīti cintetvā
uyyānaṁ pāvisi. raññā aggaphalaṁ paribhuttanti ñatvā aññe
uparājānaṁ ādiṁ katvā antamaso hatthimeṇaḍāssameṇḍādayopi
phalaṁ gahetvā paribhuñjiṁsu. aññepi taṁ phalaṁ alabhantā daṇḍehi
sākhaṁ bhinditvā nippattaṁ akaṁsu. rukkho obhaggavibhaggo aṭṭhāsi.
itaro pana maṇipabbato viya vilāsamāno ṭhito. rājā uyyānā

footnote: 1. raññā agga phalassa aparibhuttattāti yuttataraṁ.

page number: 075

nikkhamanto taṁ disvā kiṁ idanti amacce pucchi. devena aggaphalaṁ
paribhuttanti ñatvā mahājano naṁ vilumpanto khādīti. kiṁ nukho
bhaṇe imassa pana pattaṁ vā vaṇṇovā khīṇo itarassa ca no
khīṇoti. nipphalatāya na khīṇo devāti. taṁ sutvā rājā saṁvegaṁ
paṭilabhitvā ayaṁ rukkho nipphalatāya nīlobhāso ṭhito ayaṁ pana
rukkho saphalatāya obhaggavibhaggo ṭhito idaṁpi rajjaṁ saphalarukkhasadisaṁ
pabbajjā nipphalarukkhasadisā sakiñcanasseva bhayaṁ hoti nākiñcanassa
ahaṁ pana saphalarukkho viya ahutvā nipphalarukkhasadiso bhavissāmi
sampattiṁ cajitvā nikkhamitvā pabbajissāmīti daḷhaṁ katvā manaṁ
adhiṭṭhahitvā nagaraṁ pavisitvā pāsādaṁ abhiruyha pāsādadvāre ṭhito
va senāpatiṁ pakkosāpetvā mahāsenāpati ajjato paṭṭhāya
bhattāhārakañceva mukhodakadantakaṭṭhadāyakañca ekaṁ upaṭṭhākaṁ ṭhapetvā
aññe maṁ daṭṭhuṁ mā labhantu tumhe porāṇakavinicchayāmacce
gahetvā rajjaṁ anusāsatha ahaṁ pana ito paṭṭhāya upari mahātale
samaṇadhammaṁ karissāmīti vatvā pāsādaṁ abhiruyha ekakova samaṇadhammaṁ
akāsi. evaṁ gate kāle mahājano rājaṅgaṇe sannipatitvā
mahāsattaṁ adisvā na no rājā porāṇako viyāti vatvā
gāthādvayamāha
aporāṇo vata bho rājā sabbabhummo disaṁpati
nājja nacce nisāmeti na gīte kurute mano
na mige napi uyyāne napi haṁse udikkhati

page number: 076

mūgova tuṇhīmāsīno na atthamanusāsatīti.
tattha migeti sabbasaṅgāhikavacanaṁ. pubbe hatthī yujjhāpesi
meṇḍe yujjhāpesi mige yujjhāpesi ajja tepi na oloketīti
attho. uyyāneti uyyānakīḷampi nānubhoti. haṁseti
pañcapadumasañchannāsu uyyānapokkharaṇīsu haṁsagaṇe na oloketi.
mūgovāti te kira bhattāhārakañca upaṭṭhākañca pucchiṁsu rājā
tumhehi saddhiṁ kiñci atthaṁ mantetīti. te na mantetīti vadiṁsu.
tasmā evamāhaṁsu.
rājā kāmesu analliyantena vivekaninnena cittena
kulupakapaccekabuddhe anussaritvā ko nu kho me tesaṁ sīlādiguṇasampayuttānaṁ
akiñcanānaṁ vasanaṭṭhānaṁ ācikkhissatīti tīhi gāthāhi udānaṁ udānesi
sukhakāmā rahosīlā vaggabandhā upārutā
kassa nu khavajja ārāme daharā vuḍḍhā ca acchare
atikkantavathā dhīrā namo tesaṁ mahesinaṁ
ye ussukkamhi lokamhi viharanti anussukā
te chetvā maccuno jālaṁ tantaṁ māyāvino daḷhaṁ
sandhālayantā gacchanti ko tesaṁ gatimānayeti 1-.
tattha sukhakāmāti nibbānasukhakāmā. rahosīlāti
paṭicchannasīlā anantaguṇapakāsanā 2-. vaggabandhāti kilesabandhā.
upārutāti apagatā. daharā vuḍḍhā cāti daharāceva mahallakā

footnote: 1 gatipāpayetipi pāṭho. 2 na attano guṇapakāsanā.

page number: 077

ca. acchareti vasanti. tassevaṁ tesaṁ paccekabuddhānaṁ guṇe
anussarantassa mahatī pīti uppajji. atha pallaṅkato uṭṭhāya
uttarasīhapañjaraṁ vivaritvā uttaradisābhimukho sirasi añjaliṁ
patiṭṭhapetvā evarūpe uttamaguṇasamannāgate paccekabuddhe namassamāno
atikkantavathāti ādimāha. tattha atikkantavathāti pahīnataṇhā.
mahesinanti mahante sīlakkhandhādayo guṇe esitvā ṭhitānaṁ.
ussukkamhīti rāgādīhi ussukkaṁāpanne. maccuno jālanti
kilesamārena pasāritaṁ taṇhājālaṁ. tantaṁ māyāvinoti atimāyāvino
attano ñāṇena sandhālayantā padāletvā gacchanti. ko tesaṁ
gatimānayeti ko maṁ tesaṁ paccekabuddhānaṁ nivāsanaṭṭhānaṁ pāpeyya
maṁ gahetvā gaccheyyāti attho.
tassa pāsādeyeva samaṇadhammaṁ karontassa cattāro māsā
atikkantā. athassa ativiya pabbajjāya cittaṁ onami. agāraṁ 1-
lokantanirayo viya khāyati. tassa tayo bhavā ādittā viya
upaṭṭhahiṁsu. so pabbajjābhimukhena cittena kadā nukho imaṁ sakkabhavanaṁ
viya alaṅkatapaṭiyattaṁ mithilaṁ pahāya himavantaṁ pavisitvā pabbajitavesag
gahaṇakālomayhaṁ bhavissatīti cintetvā mithilavaṇṇanaṁ nāma ārabhi
kadāhaṁ mithilaṁ phitaṁ vibhattaṁ bhāgaso mitaṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ visālaṁ sabbato pabhaṁ

footnote: 1. āgārantipi saddo.

page number: 078

pahāya pabbajissāmi taṁ kadā su bhavissati
kadāhaṁ mithilaṁ phitaṁ bahupākāratoraṇaṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ daḷhamaṭṭālakoṭṭhakaṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ suvibhattaṁ mahāpathaṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ suvibhattantarāpaṇaṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ gavassarathapīḷitaṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ ārāmavanamāliniṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ uyyānavanamāliniṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ pāsādavaramāliniṁ
pahāya pabbajissāmi taṁ kadā su bhavissati
kadāhaṁ mithilaṁ phitaṁ tipuraṁ rājabandhaniṁ
māpitaṁ somanassena vedehena yasassinā
pahāya pabbajissāmi taṁ kadā su bhavissati

footnote: nicitetipi pāṭho.

page number: 079

kadāhaṁ vedehe phite niccite 1- dhammarakkhite
pahāya pabbajissāmi taṁ kadā su bhavissati
kadāhaṁ vedehe phite ajjeyye dhammarakkhite
pahāya pabbajissāmi taṁ kadā su bhavissati
kadāhaṁ antepuraṁ rammaṁ vibhattaṁ bhāgaso mitaṁ
pahāya pabbajissāmi taṁ kadā su bhavissati
kadāhaṁ antepuraṁ rammaṁ sudhāmattikalepanaṁ
pahāya pabbajissāmi taṁ kadā su bhavissati
kadāhaṁ antepuraṁ rammaṁ sucigandhaṁ manoramaṁ
pahāya pabbajissāmi taṁ kadā su bhavissati
kadāhaṁ kūṭāgāre ca vibhatte bhāgaso mite
pahāya pabbajissāmi taṁ kadā su bhavissati
kadāhaṁ kūṭāgāre ca sudhāmattikalepane
pahāya pabbajissāmi taṁ kadā su bhavissati
kadāhaṁ kūṭāgāre ca sucigandhe manorame
pahāya pabbajissāmi taṁ kadā su bhavissati
kadāhaṁ kūṭāgāre ca suvilitte candanaphosite
pahāya pabbajissāmi taṁ kadā su bhavissati
kadāhaṁ suvaṇṇapallaṅke goṇake cittasanthare
pahāya pabbajissāmi taṁ kadā su bhavissati
kadāhaṁ maṇipallaṅke goṇake cittasanthare

page number: 080

pahāya pabbajissāmi taṁ kadā su bhavissati
kadāhaṁ kappāsakoseyyaṁ khomakodumbarāni ca
pahāya pabbajissāmi taṁ kadā su bhavissati
kadāhaṁ pokkharaṇī rammā cākavākūpakujjitā
maṇḍālakehi sañchannā padumuppalakehi ca
pahāya pabbajissāmi taṁ kadā su bhavissati
kadāhaṁ hatthigumbe ca sabbālaṅkārabhūsite
suvaṇṇakacche mātaṅge hemakappanivāsase
āruḷhe gāmanīyebhi tomaraṅkusapāṇibhi
pahāya pabbajissāmi taṁ kadā su bhavissati
kadāhaṁ assagumbe ca sabbālaṅkārabhūsite
ājānīye ca jātiye sindhave sīghabāhane
āruḷhe gāmanīyebhi indiyā cāpadhāribhi
pahāya pabbajissāmi taṁ kadā su bhavissati
kadāhaṁ rathaseniyo sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi 1-
pahāya pabbajissāmi taṁ kadā su bhavissati
kadāhaṁ suvaṇṇarathe sannaddhe ussitaddhaje
dīpe athopi veyyagghe sabbālaṅkārabhūsite

footnote: 1. vammibhītipāṭho.

page number: 081

āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ sajjhurathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ assarathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ oṭṭharathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ ajarathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ meṇḍarathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi

page number: 082

pahāya pabbajissāmi taṁ kadā su bhavissati
kadāhaṁ migarathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ goṇarathe ca sannaddhe ussitaddhaje
dīpe athopi veyyagghe sabbālaṅkārabhūsite
āruḷhe gāmanīyebhi cāpahatthehi cammibhi
pahāya pabbajissāmi taṁ kadā su bhavissati
kadāhaṁ hatthārohe ca sabbālaṅkārabhūsite
nīlacammadhare sūre tomaraṅkusapāṇino
pahāya pabbajissāmi taṁ kadā su bhavissati
kadāhaṁ assārohe ca sabbālaṅkārabhūsite
nīlacammadhare sūre kāñcanavelladhārino
pahāya pabbajissāmi taṁ kadā su bhavissati
kadāhaṁ dhanuggahe ca sabbālaṅkārabhūsite
nīlacammadhare sūre cāpahatthe kalāpino
pahāya pabbajissāmi taṁ kadā su bhavissati
kadāhaṁ rājaputte ca sabbālaṅkārabhūsite
citracammadhare sūre kāñcanavelladhārino
pahāya pabbajissāmi taṁ kadā su bhavissati

page number: 083

kadāhaṁ ariyagaṇe vatthavante alaṅkate
haricandanalittaṅge kāsikuttamadhārino
pahāya pabbajissāmi taṁ kadā su bhavissati
kadāhaṁ sattasatā bhariyā sabbālaṅkārabhūsitā
pahāya pabbajissāmi taṁ kadā su bhavissati
kadāhaṁ sattasatā bhariyā susaññā tanumajjhimā
pahāya pabbajissāmi taṁ kadā su bhavissati
kadāhaṁ sattasatā bhariyā assavā piyabhāṇinī
pahāya pabbajissāmi taṁ kadā su bhavissati
kadāhaṁ satapallakaṁsaṁ sovaṇṇaṁ satarājikaṁ
pahāya pabbajissāmi taṁ kadā su bhavissati
kadā su maṁ hatthigumbā sabbālaṅkārabhūsitā
suvaṇṇakacchā mātaṅgā hemakappanivāsasā
āruḷhā gāmanīyebhi tomaraṅkusapāṇibhi
yantaṁ maṁ nānuyissanti taṁ kadā su bhavissati
kadā su maṁ assagumbā sabbālaṅkārabhūsitā
ājānīyā ca jātiyā sindhavā sīghabāhanā
āruḷhā gāmanīyebhi indiyā cāpadhāribhi
yantaṁ maṁ nānuyissanti taṁ kadā su bhavissati
kadā su maṁ rathaseniyo sannaddhā ussitaddhajā
dīpā athopi veyyagghā sabbālaṅkārabhūsitā

page number: 084

āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā sumaṁ suvaṇṇarathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ sajjhurathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ assarathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ oṭṭharathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ ajarathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi

page number: 085

yantaṁ maṁ nānuyissanti taṁ kadā su bhavissati
kadā su maṁ meṇḍarathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ migarathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ goṇarathā sannaddhā ussitaddhajā
dīpā athopi veyyagghā sabbālaṅkārabhūsitā
āruḷhā gāmanīyebhi cāpahatthehi cammibhi
yantaṁ maṁ nānuyissanti taṁ kadā su bhavissati
kadā su maṁ hatthārohā sabbālaṅkārabhūsitā
nīlacammadharā sūrā tomaraṅkusapāṇino
yantaṁ maṁ nānuyissanti taṁ kadā su bhavissati
kadā su maṁ assārohā sabbālaṅkārabhūsitā
nīlacammadharā sūrā indiyā cāpadhārino
yantaṁ maṁ nānuyissanti taṁ kadā su bhavissati
kadā su maṁ dhanuggahā sabbālaṅkārabhūsitā
nīlacammadharā sūrā cāpahatthā kalāpino

page number: 086

yantaṁ maṁ nānuyissanti taṁ kadā su bhavissati
kadā su maṁ rājaputtā sabbālaṅkārabhūsitā
citracammadharā sūrā kāñcanavelladhārino
yantaṁ maṁ nānuyissanti taṁ kadā su bhavissati
kadā su maṁ ariyagaṇā vatthavantā alaṅkatā
haricandanalittaṅgā kāsikuttamadhārino
yantaṁ maṁ nānuyissanti taṁ kadā su bhavissati
kadā su maṁ sattasatā bhariyā sabbālaṅkārabhūsitā
yantaṁ maṁ nānuyissanti taṁ kadā su bhavissati
kadā su maṁ sattasatā bhariyā susaññā tanumajjhimā
yantaṁ maṁ nānuyissanti taṁ kadā su bhavissati
kadā su maṁ sattasatā bhariyā assavā piyabhāṇinī
yantaṁ maṁ nānuyissanti taṁ kadā su bhavissati
kadāhaṁ pattaṁ gahetvāna muṇḍo saṁghāṭipāruto
piṇḍikāya carissāmi taṁ kadā su bhavissati
kadāhaṁ paṁsukūlānaṁ ujjhitānaṁ mahāpathe
saṁghāṭiṁ dhārayissāmi taṁ kadā su bhavissati
kadāhaṁ sattāhaṁ meghe ovuṭṭhe allacīvaro
piṇḍikāya carissāmi taṁ kadā su bhavissati
kadāhaṁ sabbaṇhaṁ gantvā rukkhā rukkhaṁ vanā vanaṁ
anapekkho carissāmi taṁ kadā su bhavissati

page number: 087

kadāhaṁ giriduggesu pahīnabhayabheravo
adutiyo viharissāmi taṁ kadā su bhavissati
kadāhaṁ vīṇarujjako va sattatantiṁ manoramaṁ
cittaṁ ujuṁ karissāmi taṁ kadā su bhavissati
kadāhaṁ rathakāro va parikantaṁ upāhanaṁ
kāmasaṁyojane checchaṁ ye dibbe ye ca mānuseti.
tattha kadāti kālaparivitakkanaṁ. phitanti vatthālaṅkārādīhi
phullitaṁ puṇṇaṁ. vibhattaṁ bhāgaso mitanti chekehi nagaramāpakehi
rājanivesanādīnaṁ vasena vibhattaṁ dvāravithīnaṁ vasena bhāgaso koṭṭhāsato
mitaṁ. taṁ kadā su bhavissatīti taṁ evarūpaṁ nagaraṁ pahāya pabbajituṁ
kadā nāma bhavissati. sabbato pabhanti samantato alaṅkārobhāsayuttaṁ.
bahupākāratoraṇanti bahalena puthulena pākārena ceva
dvāratoraṇehi ca samannāgataṁ. daḷhamaṭṭālakoṭṭhakanti daḷhehi
ca aṭṭālakehi ca davārakoṭṭhakehi ca samannāgataṁ. pīḷitanti
samākiṇṇaṁ. tipuranti tīhi purehi samannāgataṁ tipākāranti attho.
athavā. tipuranti tikkhattuṁ paripuṇṇanti attho. rājabandhaninti
rājañātakeheva puraṁ tikkhattuṁ puṇṇanti attho. somanassenāti
evaṁ nāmakena videharājena. nicciteti dhaññaniccayādisampanne.
ajjeyyeti paccāmittehi ajetabbe. candanaphositeti lohitacandanena
paripposite. khomakodumbarānīti khomaraṭṭhato kodumbararaṭṭhato
uppannāni vatthāni. hatthigumbeti hatthighaṭāyo.

page number: 088

hemakappanivāsaseti hemamayena sīsālaṅkārasaṁkhātena kappanena ca hemajālena
ca samannāgate. gāmanīyebhīti hatthācariyehi. ājānīye ca jātiyeti
kāraṇākāraṇajānanatāya ājānīye ca jātisampannatāya jātiye
tādisānaṁ assānaṁ gumbe. gāmanīyebhīti assācariyehi. indiyā
cāpadhāribhīti indiyañca cāpañca dhārentehi. rathaseniyoti
rathaghaṭāyo. sannaddheti suṭṭhu sannaddhe. dīpe athopi veyyaggheti
dīpibayagghacammaparikkhite. gāmanīyebhīti rathācariyehi. sajjhuratheti
rajatarathe. ajarathe meṇḍarathe migarathe sobhanatthāya yojanti.
ariyagaṇeti brāhmaṇagaṇe. te kira tadā ariyācārā ahesuṁ.
tena te evamāha. haricandanalittaṅgeti kāñcanavaṇṇena candanena
littasarīre. sattasatāti piyabhariyāyeva sandhāyāha. susaññāti
suṭṭhu saññatā. assavāti vacanakārikā. satapallanti pallasatena
suvaṇṇena kāritaṁ. kaṁsanti pātiṁ. satarājikanti piṭṭhipasse
rājisatena samannāgataṁ. yantaṁ manti anugatā vanasaṇḍe ekameva
gacchantaṁ maṁ kadā nānugamissanti. sattāhaṁ megheti sattāhaṁ
samuṭṭhite meghe sattāhaṁ vuṭṭhikāleti 1- attho. sabbaṇhanti
sabbarattiṁ sabbadivasaṁ. vīṇarujjakoti vīṇāvādako. kāmasaṁyojaneti
kāmasaṁyojanaṁ. dibbeti dibbaṁ. mānuseti mānusaṁ.
so kira dasavassasahassāyukakāle nibbatto sattavassasahassāni
rajjaṁ kāretvā tīṇi vassasahassāni avasiṭṭhe āyumhi pabbaji.

footnote: 1 vaddaliketipi pāṭho.

page number: 089

pabbajanto panesa uyyānadvāre ambarukkhassa diṭṭhakālato paṭṭhāya
cattāro māse āgāre vasitvā imamhā rājavesā pabbajitaveso
varataro pabbajissāmīti cintetvā upaṭṭhākaṁ rahassena āṇāpesi
tāta kañci ajānāpetvā antarāpaṇato kāsāvavatthāni ceva
mattikāpattañca āharāhīti. so tathā akāsi. rājā kappakaṁ
pakkosāpetvā kesamassuṁ ohāretvā kappakassa gāmavaraṁ datvā
kappakaṁ uyyojetvā ekaṁ kāsāvaṁ nivāsetvā ekaṁ pārupitvā
ekaṁ aṅse katvā mattikāpattaṁ thavikāya osāmetvā aṅse
laggetvā tato kattaradaṇḍaṁ gahetvā mahātale katipaye vāre
paccekabuddhalīlāya aparāparaṁ caṅkamitvā aho sukhaṁ paramasukhaṁ pabbajjā
narasukhanti udānaṁ udānesi. so taṁ divasaṁ tattheva vasitvā punadivase
suriyuggamanavelāya pāsādā otarituṁ ārabhi. tadā sīvalīdevī tā
sattasatā vallabhitthiyo pakkosāpetvā ciraṁ na diṭṭho no rājā
cattāro māsā atikkantā ajja naṁ passissāma sabbālaṅkārehi
alaṅkaritvā tumhe yathābalaṁ itthīkuttākappabhāvahasitakathitagītādike
vilāse dassetvā taṁ kilesabandhanena bandhituṁ vāyameyyāthāti āha.
sāpi alaṅkatapaṭiyattā tāhi saddhiṁ rājānaṁ passissāmīti pāsādaṁ
abhiruhantī taṁ otarantaṁ disvāpi na sañjānantī rañño ovādaṁ
dātuṁ āgato paccekabudadho bhavissatīti saññāya taṁ vanditvā
ekamantaṁ aṭṭhāsi. mahāsattopi pāsādā otari. itarāpi
pāsādaṁ abhiruhantī sirisayanapiṭṭhe rañño bhamarapattavaṇṇe kese ca

page number: 090

pasādhanabhaṇḍañca disvā neso paccekabuddho amhākaṁ piyasāmiko
bhavissati etha naṁ yācitvā nivattessāmāti vatvā mahātalato
otaritvā rājaṅgaṇe rājānaṁ sampāpuṇi patvā ca pana sabbāhi
tāhi saddhiṁ kese mocetvā piṭṭhiyaṁ vikīritvā hatthehi hadayaṁ
paharitvā kasmā evarūpaṁ karotha mahārājāti atikalūnaṁ paridevamānā
rājānaṁ anubandhi. atha sakalanagaraṁ saṁkhubbhitaṁ ahosi. tepi rājā no
kira pabbajito kuto puna evarūpaṁ dhammikaṁ rājānaṁ labhissāmāti
vatvā rodamānā rājānaṁ anubandhiṁsu. tattha tāsaṁ itthīnaṁ
paridevanasaddañceva paridevantiyopi tāyo pahāya rañño gamanañca
āvīkaronto satthā āha
tā ca sattasatā bhariyā sabbālaṅkārabhūsitā
bāhā paggayha pakkaṇḍuṁ kasmā no vijahissasi
tā ca sattasatā bhariyā susaññā tanumajjhimā
bāhā paggayha pakkaṇḍuṁ kasmā no vijahissasi
tā ca sattasatā bhariyā assavā piyabhāṇinī
bāhā paggayha pakkaṇḍuṁ kasmā no vijahissasi
tā ca sattasatā bhariyā sabbālaṅkārabhūsitā
hitvā sampadavī rājā pabbajjāya purakkhito
tā ca sattasatā bhariyā susaññā tanumajjhimā
hitvā sampadavī rājā pabbajjāya purakkhito
tā ca sattasatā bhariyā assavā piyabhāṇinī

page number: 091

hitvā sampadavī rājā pabbajjāya purakkhito
hitvā satapallakaṅsaṁ sovaṇṇaṁ satarājikaṁ
aggahi mattikāpattaṁ taṁ dutiyābhisecananti.
tattha paggayhāti ukkhipitvā. sampadavīti bhikkhave so
mahājanako rājā tā ca sattastā bhariyāyo kiṁ no deva pahāya
ekakova gacchasi ko amhākaṁ dosoti vilapantiyo va chaḍḍetvā
sampadavigato pabbajjāya yāhīti codiyamāno viya purakkhito hutvā
gatoti attho. tanti bhikkhave taṁ mattikāpattaggahaṇaṁ dutiyaṁ abhisecanaṁ
katvā so rājā nikkhamantoti.
sīvalīdevī paridevamānāpi rājānaṁ nivattetuṁ asakkontī attheko
upāyoti cintetvā mahāsenāguttaṁ pakkosāpetvā tāta rañño
purato gamanadisābhāge jiṇṇagharesu ca jiṇṇasālāsu ca aggiṁ dehi
tiṇapaṇṇāni saṁharitvā tasmiṁ tasmiṁ ṭhāne mahādhūmaṁ kārehīti
āṇāpesi. so tathā akāsi. sā rañño santikaṁ gantvā
pādesu nipatitvā mithilāya ādittabhāvaṁ ārocentī gāthādvayamāha
bhesmā aggisamājālā kosā dayhanti bhāgaso
rajatajātarūpañca muttā veḷuriyā bahū
maṇayo saṁkhamuttā ca vatthakaṁ haricandanaṁ
ajinaṁ dantabhaṇḍañca lohaṁ kālāyasaṁ bahuṁ
ehi rāja nivattassu mā te taṁ vinassā dhananti.
tattha bhesmāti bhayānakā. aggisamājālāti tesaṁ tesaṁ

page number: 092

manussānaṁ gehāni agginā dayhanti so ekasamāya jālāya jalitoti
attho. kosāti rajatakoṭṭhāgārādīni. bhāgasoti koṭṭhāsato
suvibhattāpi no ete agginā dayhanti devāti vadati. lohanti
tāmbalohādikaṁ. mā te taṁ vinassā dhananti mā te etaṁ dhanaṁ
vinassatu. ehi taṁ nibbāpehi pacchā gamissasi nagaraṁ dayhamānaṁ
asoloketvā va nikkhamantoti tumhākaṁ garahā bhavissati tāya vo
lajjāya vipaṭisāro bhavissati ehi amacce āṇāpetvā aggiṁ
nibbāpehi devāti.
atha naṁ mahāsatto devi kiṁ evaṁ vadesi yesaṁ kiñcanaṁ atthi
tesaṁ taṁ dayhati mayaṁ pana akiñcanāti dīpento gāthamāha
susukhaṁ vata jīvāma yesanno natthi kiñcanaṁ
mithilāya dayhamānāya na me kiñci adayhathāti.
tattha natthi kiñcananti yesaṁ amhākaṁ palibodhakilesasaṁkhātaṁ
kiñcanaṁ natthi te mayaṁ tena akiñcanabhāvena susukhaṁ vata jīvāma
tena kāraṇena mithilāya dayhamānāya na me kiñci adayhathāti
mayhaṁ appamattakampi attano bhaṇḍakaṁ dayhamānaṁ na passāmīti vadati.
evañca pana vatvā mahāsatto uttaradvārena nikkhami.
tāpi sattasatā bhariyāyo nikkhamiṁsu. puna sīvalīdevī ekaṁ upāyaṁ
cintetvā tumhe gāmaghāṭakaraṭṭhavilumpanakaraṇaṁ viya dassethāti
amacce āṇāpesi. so tathā akāsi. taṁ khaṇaññeva āvudhahatthe
purise tato tato ādhāvante ādhāvante vilumpante viya

page number: 093

sarīre lākhārasaṁ siñcitvā laddhappahāre viya phalake nipajjāpetvā
nadiyā vuyhante mate viya ca rañño dassesuṁ. mahājano taṁ
upakkosi mahārāja tumhesu dharantesuyeva tava raṭṭhaṁ corā vilumpanti
mahājanaṁ ghātentīti. devīpi rājānaṁ vanditvā nivattanatthāya gāthamāha
aṭaviyo samuppannā raṭṭhaṁ viddhaṁsayantite
ehi rāja nivattassu mā raṭṭhaṁ vinassā idanti.
tattha aṭaviyoti mahārāja tumhesu dharantesuyeva aṭaviyo corā
samuppannā. raṭṭhanti tathārūpaṁ dhammarakkhitaṁ tava raṭṭhaṁ viddhaṁsenti.
ehi rāja nivattassu idaṁ tava raṭṭhaṁ mā vinassatu.
taṁ sutvā rājā mayi dharanteyeva corā uṭṭhāya raṭṭhaṁ viddhaṁsentā
nāma natthi sīvalīdeviyā kiriyā esā bhavissatīti cintetvā taṁ
appaṭibhāṇaṁ karonto āha
susukhaṁ vata jīvāma yesanno natthi kiñcanaṁ
raṭṭhe vilumpamānamhi na me kiñci ahāratha
susukhaṁ vata jīvāma yesanno natthi kiñcanaṁ
pītibhakkhā bhavissāma devā ābhassarā yathāti.
tattha vilumpamānamhīti vilumpamāne. ābhassarā yathāti
yathā te brahmāno pītibhakkhā hutvā samāpattisukhena kālaṁ vītināmenti
tathā vītināmessāmāti.
evaṁ vuttepi mahājano rājānaṁ anubandhatiyeva. athassa
etadahosi ayaṁ mahājano nivattituṁ na icchati nivattessāmi nanti

page number: 094

aḍḍhagāvutamaggaṁ gatakāle nivattetvā mahāpathe ṭhito amacce
pucchi kassetaṁ rajjanti. tumhākaṁ devāti. tenahi tātā
imaṁ lekhaṁ antaraṁ karontassa rājadaṇḍaṁ karothāti vatvā kattaradaṇḍena
tiriyaṁ lekhaṁ ākaḍḍhi. tejavatā raññā kataṁ lekhaṁ koci antaraṁ
kātuṁ nāsakkhi. mahājano lekhaṁ ussīsake katvā balavaparidevaṁ
paridevi. devīpi taṁ lekhaṁ antaraṁ kātuṁ asakkontī rājānaṁ piṭṭhiṁ
datvā gacchantaṁ disvā sokaṁ saṇṭhāretuṁ asakkontī uraṁ paharitvā
mahāmagge tiriyaṁ patitvā parivattamānā taṁ atikkamitvā agamāsi.
mahājano lekhāsāmikehi lekhā bhinnāti deviyā gatamaggeneva gato.
mahāsatto uttarahimavantābhimukho agamāsi. devīpi sabbasenābalabāhanaṁ
ādāya teneva saddhiṁ gatā. rājā mahājanaṁ nivattetuṁ asakkontoyeva
saṭṭhīyojanamaggaṁ gato.
tadā nārado nāma tāpaso himavante suvaṇṇaguhāyaṁ vasitvā
pañcābhiññājhānasukhena vītināmetvā sattāhaṁ atikkamitvā jhānasukhato
vuṭṭhāya aho sukhaṁ paramaṁ sukhanti udānaṁ udānesi. so atthi
nu kho koci jambūdīpatale imaṁ sukhaṁ pariyesatīti dibbena cakkhunā
lokaṁ volokento mahājanakaṁ buddhaṅkuraṁ disvā so rājā
mahābhinikkhamanaṁ nikkhamanto sīvalīdevippamukhaṁ mahājanaṁ nivattetuṁ na sakkoti
antarāyaṁpissa kareyya bhiyyoso mattāya tassa daḷhasamādānatthaṁ
ovādaṁ dassāmīti cintetvā iddhibalenāgantvā rañño purato
ākāse ṭhito va tassa ussāhaṁ janetuṁ āha

page number: 095

kimheso mahato ghoso kānu gāmeva kīḷiyā
samaṇa taveva pucchāmi katthesobhisaṭo janoti.
tattha kimhesoti kimhi kāraṇe esa hatthikāyādivasena
mahato samūhassa ghoso. kā nu gāmeva kīḷiyāti kā nu esā
tayā saddhiṁ āgacchantā gāme viya kīḷikīḷāyamānā. katthesoti
kimatthaṁ eso mahājano. abhisaṭoti sannipatito taṁ parivāretvā
āgacchatīti pucchati.
rājā āha
mamaṁ ohāya gacchantaṁ etthesobhisato jano
sīmātikkamanaṁ yantaṁ munimonassa pattiyā
missaṁ nandīhi gacchantaṁ kiṁ jānamanupucchasīti.
tattha mamanti ahaṁ janaṁ pahāya gacchāmi taṁ maṁ ohāya
gacchantaṁ. etthāti etasmiṁ ṭhāne eso mahājano abhisaṭo
anubandhanto āgato. sīmātikkamanaṁ yantanti tavaṁ pana kiṁ pucchasi
maṁ kilesasīmaṁ atikkamma anāgāriyamuniñāṇasaṁkhātassa monassa
pattiyā yantaṁ pabbajitaṁ. missaṁ nandīhi gacchantanti pabbajitomhīti
nandiṁ avijahitvā khaṇe khaṇe uppajjamānāhi nandīhi missameva
gacchantaṁ kiṁ jānanto pucchasi udāhu ajānanto mahājanako kira
videharaṭṭhaṁ chaḍḍetvā pabbajitoti kiṁ sāsanaṁ na sutaṁ tayāti.
athassa so daḷhasamādānatthāya puna gāthamāha
māssu tiṇṇo amaññittho sarīraṁ dhārayaṁ imaṁ

page number: 096

atīraṇeyyamidaṁ kammaṁ bahū hi paripanthayoti.
tattha māssu tiṇṇo amaññitthoti imaṁ bhaṇḍakāsāvavatthaṁ
sarīraṁ dhārento iminā pabbajitaliṅgaggahaṇamatteneva kilesasīmaṁ tiṇṇo
atikkantosmīti mā amaññittho. atiraṇeyyamidanti idaṁ
kilesajātaṁ nāma na ettakena tīretabbaṁ. bahū hi paripanthayoti
saggamaggaṁ āvaritvā ṭhitā hi tava bahū kilesaparipanthā.
tato mahāsatto āha
ko nu me paripanthassa mama evaṁ vihārino
yo neva diṭṭhe nādiṭṭhe kāmānamabhipatthayeti.
tattha yo neva diṭṭhe nādiṭṭheti yo ahaṁ neva diṭṭhe
manussaloke neva adiṭṭhe devaloke kāmānaṁ abhipatthayāmi tassa
mama evaṁ ekavihārino ko nu paripantho assāti vadati.
athassa so paripanthe dassento gāthamāha
niddā tandi vijimhitā arati bhattasammado
āvasanti sarīraṭṭhā bahū hi paripanthayoti.
tattha niddāti kapiniddā. tandīti ālasiyaṁ. aratīti
ukkaṇṭhitā. bhattasammadoti bhattapariḷāho. idaṁ vuttaṁ hoti.
samaṇa tavaṁ pāsādiko abhirūpo suvaṇṇavaṇṇo rajjaṁ pahāya
pabbajitomhīti vutte tuyhaṁ paṇītaṁ ojavantaṁ piṇḍapātaṁ dassanti
so tavaṁ pattapūramādāya yāvadatthaṁ bhuñjitvā paṇṇasālaṁ pavisitvā
kaṭṭhattharikāya nipajjitvā kākacchamāno niddaṁ okkamitvā antarā

page number: 097

pabuddho aparāparaṁ parivattetvā hatthapāde sampasārento uṭṭhāya
cīvaravaṅsaṁ gahetvā ālasiyo hutvā neva sammajjaniṁ ādāya
assamaṁ sammajjissasi na pānīyaṁ āharissasi puna nipajjitvā
niddāyissasi kāmavitakkaṁ vitakkissasi tadā pabbajjāya ukkaṇṭhissasi
bhattapariḷāho te bhavissatīti. āvasanti sarīraṭṭhāti ime
ettakā paripanthā tava sarīraṭṭhakā hutvā āvasanti sarīreyeva te
nibbattantīti dasseti.
athassa mahāsatto thūtiṁ karonto gāthamāha
kalyāṇaṁ vata maṁ bhavaṁ brāhmaṇa anusāsasi
brāhmaṇataveva pucchāmi ko nu tavamasi mārisāti.
tattha brāhmaṇa anusāsasīti brāhmaṇa kalyāṇaṁ vata maṁ
anusāsasi. tato nārado āha
nārado iti nāmena kassapo iti maṁ vidū
bhoto saṁkāse āgacchiṁ sādhu sabbhi samāgamo
tassa te sabbo ānando vihāro upavattatu
yadūnaṁ taṁ paripūrehi khantiyā upasamena ca
pasāraya sannattañca unnattañca pasāraya
kammaṁ vijjañca dhammañca sakkatvāna paribbajāti.
tattha vidūti nāmagottena maṁ kassapoti jānanti. sabbhīti
paṇḍitehi saddhiṁ samāgamo nāma sādhu hotīti āgatomhīti.
ānandoti tassa tava imissā pabbajjāya ānando tuṭṭhi

page number: 098

somanassameva hotu mā ukkaṇṭhi. vihāroti catubbidho brahmavihāro.
upavattatūti nibbattatu. yadūnanti yantena sīlena kasiṇaparikammena
jhānena ca ūnaṁ taṁ etehi sīlādīhi paripūraya. khantiyā upasamena
cāti ahaṁ rājapabbajitoti mānaṁ akatvā adhivāsanakhantiyā ca
kilesupasamena ca samannāgato hohīti. pasārayāti attānaṁ mā
ukkhipi mā pattharamānaṁ pajahāti attho. sannattañca unnattañcāti
kiṁ jātiko nāma ahanti ādinā nayena pavattaṁ avamānañca
ahamasmi jātisampannoti ādinā nayena pavattaṁ atimānañca.
kammanti dasakusalakammapathaṁ. vijjanti pañcābhiññāaṭṭhasamāpattiñāṇaṁ.
dhammanti kasiṇaparikammasaṁkhātaṁ samaṇadhammaṁ. sakkatvāna
paribbajāti ete guṇe sakkatvā vattassu ime vā guṇe
sakkatvā daḷhaṁ samādāya paribbaja pabbajjaṁ pālehi mā
ukkaṇṭhīti.
evaṁ so mahāsattaṁ ovaditvā ākāsena sakaṭṭhānameva gato.
tasmiṁ gate aparo migājino nāma tāpaso tatheva samāpattito
vuṭṭhāya lokaṁ olokento mahāsattaṁ disvā mahājanaṁ nivattanatthāya
tassa ovādaṁ dassāmīti tathevāgantavā ākāse ṭhatvā attānaṁ
dassetvā āha
bahū hatthī ca asse ca nāgare jānapadāni ca
hitvā janaka pabbajito kapalle ratimajjhagā
kacci nu te jānapadā mittāmaccā ca ñātakā

page number: 099

dūbhiṁ akaṁsu janaka kasmā te taṁ aruccathāti.
tattha kapalleti mattikā pattaṁ sandhāyāha. idaṁ vuttaṁ
hoti mahājanaka tavaṁ evarūpaṁ issariyaṁ pahāya pabbajito imasmiṁ
kapalle ratiṁ ajjhagāti pabbajjākāraṇaṁ pucchanto evamāha.
dūbhinti kinnu ete tava antare kiñci aparādhaṁ akaṁsu kasmā tava
evarūpaṁ issariyasukhaṁ pahāya etaṁ kapallameva aruccathāti.
tato mahāsatto āha
na migājina jātucche ahaṁ kiñci kudācanaṁ
adhammena jine ñātiṁ na cāpi ñātayo mamanti.
tattha na migājināti ambho migājina. jātuccheti ekaṁseneva.
ahaṁ kiñci kudācananti kismiñci kāle na ahaṁ kiñci ñātiṁ
adhammena jināmi. tepi ñātayo maṁ adhammena na jinanti. iti
na koci ñāti mayi dūbhinnāma akāsīti attho.
evamassa pañhaṁ paṭikkhipitvā idāni yena kāraṇena pabbajito
taṁ dassento āha
disvāna lokavattantaṁ khajjantaṁ kaddamīkataṁ
haññare vajjhare cettha yattha sanno puthujjano
etāhaṁ upamaṁ katvā bhikkhukosmi migājināti.
tattha lokavattantanti vaṭṭānugatassa bālalokassa vattaṁ paveṇiṁ
ahaṁ addasaṁ taṁ disvā pabbajitomhīti dīpeti. khajjantaṁ kaddamīkatanti
kilesehi khajjantaṁ teheva ca kaddamīkataṁ lokaṁ disvā.

page number: 100

yattha sannoti yamhi kilesavatthumhi sanno laggo nimmuggo puthujjano
tattha laggā bahū sattā haññanti ceva aṭṭabandhanādīhi 1-
ca vajjhanti. etāhanti ahaṁpi sace ettha vajjhissāmi ime sattā
viya vihaññissāmi vajjhissāmi cāti etadeva kāraṇaṁ attano upamaṁ
katvā bhikkhuko jātoti attho. migājināti taṁ ālapati.
kathaṁ pana tena tassa nāmaṁ ñātanti. paṭisanthārakāle paṭhameva
pucchitattā.
tāpaso taṁ kāraṇaṁ vitthārato sotukāmo hutvā gāthamāha
ko nu te bhagavā satthā kassetaṁ vacanaṁ suciṁ
na hi kappaṁ vā vijjaṁ vā paccakkhāya rathesabha
samaṇamāhu vattantaṁ yathā dukkhassatikkamoti.
tattha kassetanti etaṁ tayā vuttaṁ sucivacanaṁ kassa vacanaṁ
nāma. kappanti kappetvā pavattitānaṁ abhiññāsamāpattīnaṁ lābhiṁ 2-
kammavādiṁ tāpasaṁ. vijjanti āsavakkhayañāṇavijjāya samannāgataṁ
paccekabuddhaṁ. idaṁ vuttaṁ hoti rathesabhāti mahājanakarājānaṁ
ālapati. na hi kappasamaṇaṁ vā vijjasamaṇaṁ vā paccakkhāya tassovādaṁ
vinā yathā dukkhassa atikkamo hoti evaṁ vattantaṁ samaṇamāhu
tesaṁ vacanaṁ sutvā sakkā evaṁ paṭipajjituṁ tasmā vadehi ko nu
te bhagavā satthāti.
atha naṁ mahāsatto āha

footnote: 1 andubandhanādīhītipi pāṭho. 2 lābhinotipi pāṭho.

page number: 101

na migājina jātucche ahaṁ kiñci kudācanaṁ
samaṇaṁ brāhmaṇaṁ vāpi sakkatvā anupāvisinti.
tattha sakkatvāti pabbajjāya guṇaṁ pucchanatthāya pūjetvā.
anupāvisinti na kiñci anupaviṭṭhapubbosmi na mayā koci samaṇo
pucchitabboti vadati. iminā hi paccekabuddhānaṁ santike dhammaṁ
suṇantenāpi na kadāci udissakavasena pabbajjāya guṇo pucchitabbo
tasmā evamāha
evañca pana vatvā mahāsatto yena kāraṇena pabbajito
taṁ ādito paṭṭhāya dassetuṁ āha
mahatā vānubhāvena 1- gacchanto siriyā jalaṁ
gīyamānesu gītesu vajjamānesu vaggusu
turiyatālitasaṁghuṭṭhe sammātālasamāhite
samigājinamaddakkhiṁ phaliṁ ambaṁ tirocchadaṁ
tudamānaṁ manussehi phalakāmehi jantubhi
so kho hantaṁ siriṁ hitvā orohitvā migājina
mūlaṁ ambassupāgañchiṁ phalino nipphalassa ca
phaliṁ ambaṁ hataṁ disvā viddhattaṁ vinalīkataṁ
athekaṁ itaraṁ ambaṁ nīlobhāsaṁ manoramaṁ
evameva nūna amhe issare bahukaṇṭake
amittā no vadhissanti yathā ambo phalo hato

footnote: 1 cānubhāvenātipi pāṭho.

page number: 102

ajinamhi haññate dīpi nāgo dantesu haññate
dhanamhi dhanino hanti aniketamasanthavaṁ
phalo ambo aphalo ca te satthāro ubho mamanti.
tattha vaggusūti madhurasaresu turiyesu vajjamānesu. turiyatālitasaṁghuṭṭheti
turiyānaṁ tālitehi saṁghuṭṭhe uyyāne. sammātālasamāhiteti
sammāhi ca tālehi ca samannāgate. samigājināti migājina
so ahaṁ addakkhiṁ. phaliṁ ambanti phalavantaṁ ambaṁ phalitaṁ
ambarukkhanti attho. tirocchadanti tiropākāraṁ uyyānassa
antova ṭhitaṁ bahipākāraṁ nissāya jātaṁ ambarukkhaṁ addasaṁ.
tudamānanti pothiyamānaṁ. orohitvāti hatthikkhandhato otaritvā.
vinalīkatanti nipattanālīkataṁ. evamevāti evaṁ eva. phaloti
phalasampanno. ajinamhīti cammatthāya cammakāraṇā. dantesūti
attano dantesu haññate dante nimittaṁ haññateti attho.
hantīti haññati. aniketamasanthavanti yo pana niketaṁ pahāya
pabbajitattā aniketo nāma sabbasaṁkhāravatthukassa taṇhāsanthavassa
abhāvā asaṇṭhavo nāma. taṁ aniketaṁ asanthavaṁ ko hanissatīti
adhippāyo. te satthāroti te dve rukkhā mama satthāro ahesunti vadati.
taṁ sutvā migājino appamatto hohi rājāti rañño ovādaṁ
datvā sakaṭṭhānameva gato.
tasmiṁ gate sīvalīdevī rañño pādesu nipatitvā āha

page number: 103

sabbo jano pabyathito 1- rājā pabbajito iti
hatthārohā anīkaṭṭhā rathikā pattikārakā
assāsayitvā janataṁ ṭhapayitvā paṭicchadaṁ
puttaṁ rajje ṭhapetvāna atha pacchā pabbajissasīti.
tattha pabyathitoti bhīto utrāsito. paṭicchadanti amhe
dayhamānepi vilumpamānepi rājā na oloketīti pabyathitassa
mahājanassa āvaraṇaṁ rakkhaṁ ṭhapetvā. puttanti puttaṁ dīghāvukumāraṁ
rajje ṭhapetvā abhisiñcitvā pacchā pabbajāhīti.
tato bodhisatto āha
cattā mayā jānapadā mittāmaccā ca ñātakā
santi puttā vedehānaṁ dīghāvu raṭṭhavaḍḍhano
te rajjaṁ kārayissanti mithilāyaṁ pajāpatīti.
tattha santi puttāti sīvali samaṇānaṁ puttā nāma natthi
videharaṭṭhavāsīnaṁ pana puttā dīghāvu atthi te rajjaṁ kārayissantīti.
pajāpatīti deviṁ ālapati.
atha naṁ sīvalī devī āha deva tumhe tāva pabbajitā ahaṁ
pana kiṁ karomīti. atha naṁ so devi ahantaṁ anusikkhāmi mama
vacanaṁ karohīti vatvā āha
ehi taṁ anusikkhāmi yaṁ vākyaṁ mama ruccati
rajjaṁ tuvaṁ kārayantī pāpaṁ duccaritaṁ bahuṁ

footnote: 1 pavyadhitotipi pabyāditotipi pāṭhā.

page number: 104

kāyena vācā manasā yena gacchasi duggatiṁ
paradinnakena paraniṭṭhitena piṇḍena yāpemi sadhīradhammoti.
tattha tuvanti tavaṁ puttassa chattaṁ ussāpetvā mama putto
rājāti rajjaṁ anusāsamānā bahuṁ pāpaṁ karissasi. gacchasīti yena
kāyādīhi katena bahupāpena tavaṁ duggatiṁ gacchasi. sadhīradhammoti
piṇḍiyālopena yāpetabbanti esa dhīrānaṁ dhammoti.
evaṁ mahāsatto tassā ovādaṁ adāsi. tesaṁ aññamaññaṁ
sallapantānaṁ gacchantānaṁ suriyo atthaṅgato. devī paṭirūpe ṭhāne
khandhāvāraṁ nivāsāpesi. mahāsatto ekaṁ rukkhamūlaṁ upagato.
so tattheva rattiṁ vasitvā puna divase sarīrapaṭijagganaṁ katvā maggaṁ
paṭipajji. devīpi senā pacchato āgacchatūti tassa pacchatova
ahosi. te bhikkhācāravelāya thūnaṁ nāma nagaraṁ sampāpuṇiṁsu.
tasmiṁ khaṇe antonagare eko puriso sūnāpaṇato mahantaṁ maṁsakhaṇḍaṁ
kīṇitvā sūlakena aṅgāresu pacitvā nibbāpanatthāya phalakakoṭiyaṁ
ṭhapetvā aṭṭhāsi. tassa aññāvihatassa eko sunakho taṁ ādāya
palāyi. so ñatvā taṁ anubandhanto yāva bahidakkhiṇadvāraṁ gantavā
nibbinno nivatti nirālayo. rājā ca devī ca sunakhassa purato
āgacchantā dvedhā ahesuṁ. so bhayena maṁsaṁ chaḍḍetvā palāyi.
mahāsatto taṁ disvā cintesi ayaṁ sunakho imaṁ maṁsaṁ chaḍḍetvā
anapekkho va palāto aññopissa sāmiko na paññāyati
evarūpo anavajjo paṁsukūlapiṇḍapāto nāma atthi paribhuñjissāmi

page number: 105

nanti. so mattikāpattaṁ nīharitvā taṁ maṁsakhaṇḍaṁ ādāya puñchitvā
patte pakkhipitvā udakaphāsukaṭṭhānaṁ gantavā paccavekkhitvā taṁ
paribhuñjituṁ ārabhi. tato devī cintesi sace esa rajjena
atthiko bhaveyya na evarūpaṁ jigucchaṁ paṁsumakkhitaṁ sunakhacchiṭṭhakaṁ khādeyya
na idāneva amhākaṁ sāmiko bhavissatīti atha naṁ mahārāja evarūpaṁ
jigucchaṁ maṁsaṁ khādasīti āha. devi tavaṁ andhabālatāya imassa
piṇḍapātassa visesaṁ na jānāsīti vatvā tassā patiṭṭhitaṭṭhāne
paccavekkhitvā amataṁ viya taṁ paribhuñjitvā mukhaṁ vikkhāletvā hatthapāde
dhovi. tasmiṁ khaṇe devī rājānaṁ nindiyamānā āha
yopi catutthe bhattakāle na bhuñje ajjhuṭṭhamāriva 1- khudhāya miyye
na tveva piṇḍaṁ lulitaṁ anariyaṁ kulaputtarūpo sappuriso nu seve
tayidaṁ na sādhu tayidaṁ na suṭṭhu sunakhucchiṭṭhakaṁ janaka bhuñjase tuvanti.
tattha ajjhuṭṭhamārivāti āsannamaraṇamiva. lulitanti paṁsumakkhitaṁ.
anariyanti asundaraṁ. nu seveti nukāro paṭipucchanatthe
nipāto. idaṁ vuttaṁ hoti sacepi catutthe bhattakāle na
bhuñjeyya khudāya vā mareyya na nu evaṁ santepi kulaputtarūpo
sappuriso evarūpaṁ piṇḍaṁ na taveva seveyyāti. tayidanti taṁ
idaṁ.
mahāsatto āha
na cāpi me sīvalī so abhakkho yaṁ hoti cattaṁ gihino sunakhassa vā

footnote: 1 ajaddhumārivātipi pāṭho.

page number: 106

yekeci bhogā idha dhammaladdhā sabbo so bhakkho anavayoti vuttoti.
tattha abhakkhoti so piṇḍapāto mama abhakkho nāma na
hoti. yaṁ hotīti yaṁ gihino sunakhassa vā cattaṁ hoti taṁ paṁsukūlannāma
assāmikattā anavajjaṁ. ye kecīti tasmā aññepi ye
keci dhammaladdhā bhogā. sabbo so bhakkho anavayoti anavajjo
punappunaṁ olokiyamānopi anavayo paripuṇṇaguṇo anavajjo adhammaladdhaṁ
pana lābhaṁ satasahassagghanikampi jigucchanīyameva hoti.
evaṁ te aññamaññaṁ kathentā va thūnanagaradvāraṁ sampāpuṇiṁsu
tatra dārakesu kīḷantesu ekā kumārikā khuddakasupikena bālukaṁ
photesi 1-. tassā ekasmiṁ hatthe ekaṁ valayaṁ paṭimukkaṁ ekasmiṁ
hatthe dve valayāni paṭimukkāni tāni aññamaññaṁ ghaṭṭenti saddaṁ
karonti itaraṁ nissaddaṁ jātaṁ. rājā taṁ kāraṇaṁ ñatvā idāni
sīvalī mama pacchato carati itthī ca nāma pabbajitassa malaṁ hoti
aññe janā taṁ disvā ayaṁ pabbajitvāpi bhariyaṁ jahituṁ na
sakkotīti maṁ garahissanti sacāyaṁ kumārikā paṇḍitā bhavissati
sīvalīdeviyā nivattanakāraṇaṁ kathessati imissā kathaṁ sutvā sīvaliṁ
uyyojessāmīti cintetvā taṁ upasaṅkamitvā pucchanto gāthamāha
kumārike upaseniye niccaṁ niggalamaṇḍite
kasmā te eko bhujo suṇati eko tena suṇatībhujoti.
tattha upaseniyeti mātaraṁ upagantvā sayanike.

footnote: 1 khuddakakapallenavādhukaṁ pothesītipi.

page number: 107

niggalamaṇḍiteti aggalitamaṇḍanena maṇḍasīliketi vadati. suṇatīti saddaṁ
karoti.
kumārikā āha
imasmiṁ me samaṇa hatthe paṭimukkā dunīvarā
saṁghaṭā jāyate saddo dutiyasseva sā gati
imasmiṁ me samaṇa hatthe paṭimukko ekanīvaro
so adutiyo na suṇati munibhūtova tiṭṭhati
vivādappatto dutiyo keneko vivadissati
tassa te saggakāmassa ekattamuparocatanti.
tattha dunnīvarāti dve valayāni. saṁghaṭāti saṁhanato saṁghaṭanatotiattho.
gatīti nipphati. dutiyassa hi nipphati evarūpā hoti. soti
so nīvāro. munibhūto vāti pahīnasabbakileso ariyapuggalo
viya tiṭṭhati. vivādappattoti samaṇa dutiyako nāma vivādāpanno
hoti kalahaṁ karoti nānā gāhaṁ gaṇhāti. kenekoti eko pana
kena saddhiṁ vivadissati. ekattamuparocatanti ekībhāvo te ruccatu.
evañca pana vatvā sā puna evamāha ayya samaṇā nāma
bhaginiṁpi ādāya na carantiyeva kiṁ pana tavaṁ evarūpaṁ uttamarūpadharaṁ
bhariyaṁ gahetvā vicarasi ayaṁ te antarāyaṁ karissati imaṁ pana
nīharitvā ekako va samaṇadhammaṁ yuttameva karohīti mahāsattaṁ ovadi.
so tassā daharakumārikāya vacanaṁ sutvā paccayaṁ labhitvā
deviyā saddhiṁ kathento āha

page number: 108

suṇasi sīvalī gāthā kumāriyā paveditā
pesiyā maṁ garahitā 1- dutiyasseva sā gati
ayaṁ dvedhā patho bhadde anuciṇṇo pathāvihi
tesaṁ tavaṁ ekaṁ gaṇhāhi ahamekaṁ punāparaṁ
mā ca maṁ tavaṁ pati meti nāhaṁ bhariyāti taṁ punāti.
tattha kumāriyāti kumārikāya kathitā. pesiyāti sacāhaṁ
rajjaṁ kāreyyaṁ esā me pesiyā vacanakārikā bhaveyya oloketumpi
maṁ na visaheyya idāni pana attano pesaṁ viya dāsaṁ viya ca maṁ
vigarahittha dutiyasseva sā gatīti ovadati. anuciṇṇoti
unusañcarito. pathāvihīti pathikehi. ekanti tava ruccanakaṁ ekaṁ
gaṇha ahaṁ pana tayā gahitāvasesaṁ aparaṁ gaṇhissāmi. mā ca
maṁ tavanti sīvali ito paṭṭhāya puna tavaṁ maṁ pati meti mā ca
vada ahañca pana taṁ bhariyā meti na avacanti.
sā tassa vacanaṁ sutvā deva tumhe uttamā dakkhiṇamaggaṁ
gaṇhatha ahaṁ pana hīnajātikā vāmamaggaṁ gaṇhissāmīti vatvā mahāsattaṁ
vanditvā thokaṁ gantvā sokaṁ saṇṭhāretuṁ asakkontī punāgantavā
raññā saddhiṁ carantī ekatova thūnaṁ nagaraṁ pāvisi.
tamatthaṁ pakāsento satthā upaḍḍhagāthamāha
imameva kathayantā thūnaṁ nagaramupāgamunti 2-.
tattha nagaramupāgamunti nagaraṁ paviṭṭhā.

footnote: 1 garahitthoti yuttataraṁ. 2 nagarupāgamunti yuttataraṁ.

page number: 109

pavisitvā ca pana mahāsatto piṇḍāya caranto usukārassa
gehadvāraṁ sampatto. sīvalīpi pacchato anugantvā ekamantaṁ
aṭṭhāsi. tasmiṁ samaye usukāro aṅgārakapalle usuṁ tāpetvā
kañjikena temetvā ekaṁ akkhiṁ nimmiletvā ekena akkhinā olokento
ujuṁ karoti. taṁ disvā mahāsatto sacāyaṁ paṇḍito bhavissati
mayhaṁ ekaṁ kāraṇaṁ kathessati pucchissāmi nanti cintetvā
taṁ upasaṅkamitvā pucchi.
tamatthaṁ pakāsento satthā āha
koṭṭhake usukārassa bhattakāle upaṭṭhite
tatra ca so usukāro ekaṁ daṇḍaṁ ujuṁ kataṁ
ekañca cakkhuṁ niggayha jimhamekena pekkhatīti.
tattha koṭṭhaketi bhikkhave so rājā attano bhattakāle upaṭṭhite
usukārassa koṭṭhake aṭṭhāsi. tatra cāti tasmiñca koṭṭhake.
niggayhāti nimmiletvā. jimhamekenāti ekena cakkhunā vaṅkaṁ
pekkhati.
atha naṁ mahāsatto āha
evanno sādhu passasi usukāra suṇohi me
yamekaṁ cakkhuṁ niggayha jimhamekena pekkhasīti.
tassattho samma usukāra evaṁ nu tavaṁ sādhu passasi yaṁ ekaṁ
nimmiletvā ekena akkhinā vaṅkaṁ pekkhasīti.
athassa so kathento āha

page number: 110

dvīhi samaṇa cakkhūhi visālaṁ viya khāyati
appatvā paramaṁ liṅgaṁ nujjubhāvāya kappati
ekañca cakkhuṁ niggayha jimhamekenapekkhato
sampatvā paramaṁ liṅgaṁ ujubhāvāya kappati
vivādappatto dutiyo keneko vivadissati
tassa te saggakāmassa ekattamuparocatanti.
tattha visālaṁ viyāti vitthiṇṇaṁ viya hutvā khāyati.
appatvā paramaṁ liṅganti purato vaṅkaṭṭhānaṁ appatvā.
nujjubhāvāyāti na ujubhāvāya. idaṁ vuttaṁ hoti visāle khāyamāne
purato ujukaṭṭhānaṁ na pāpuṇissati tasmiṁ asampatte adissamāne
ujubhāvāya kiccaṁ na kappati na sampajjatīti. sampatvāti cakkhunā
patvā disvāti attho. vivādappattoti yathā dutiye akkhimhi
ummilite liṅgaṁ na paññāyati vaṅkaṭṭhānaṁpi ujukaṁ paññāyati
ujukaṭṭhānaṁpi vaṅkaṁ paññāyatīti vivādo hoti evante samaṇassāpi
dutiyo vivādamāpanno hoti kalahaṁ karoti nānāgāhaṁ gaṇhati.
kenekoti eko pana kena saddhiṁ vivadissati. ekattamuparocatanti
ekībhāvo te ruccatu. samaṇā nāma bhaginiṁpi ādāya na caranti
kiṁ pana tavaṁ uttamarūpadharaṁ bhariyaṁ gahetvā vicarasi ayante antarāyaṁ
karissati imaṁ nīharitvā ekako va samaṇadhammaṁ yuttaṁ karohīti so
taṁ ovadi. so evamassa ovādaṁ datvā tuṇhī ahosi.
mahāsatto piṇḍāya caritvā missakabhattaṁ saṁkaḍḍhitvā nagarā

page number: 111

nikkhamitvā udakaphāsukaṭṭhāne nisīditvā paribhuñji. so katabhattakicco
mukhaṁ vikhāletvā pattaṁ dhovitvā thavikāya osāretvā sīvaliṁ
āmantetvā āha
suṇasi sīvali gāthā usukārena paveditā
pesiyo maṁ garahito dutiyasseva sā gati
ayaṁ dvedhā patho bhadde anuciṇṇo pathāvihi
tesaṁ tvaṁ ekaṁ gaṇhāhi ahamekaṁ punāparaṁ
neva maṁ tavaṁ pati meti nāhaṁ bhariyāti taṁ punāti.
tattha suṇasīti suṇohi tavaṁ gāthā. pesiyo manti idaṁ
pana kumārikāya ovādameva sandhāyāha.
sā kira mā ca 1- tavaṁ pati metīti vuttāpi mahāsattaṁ
anubandhiyeva. rājā pana taṁ nivattetuṁ na sakkoti. mahājanopi
taṁ anubandhiyeva. tato pana ekā aṭavī avidūre hoti. atha
mahāsatto nīlavanarājiṁ disvā deviṁ nivattetukāmo hutvā
gacchantoyeva maggasamīpe muñjatiṇaṁ addasa. so tato īsakaṁ
luñcitvā deviṁ pakkosāpetvā bhadde sīvali imaṁ passa ayaṁ
pana idha puna ghaṭetuṁ na sakkā evameva puna mayhaṁ tayā saddhiṁ
saṁvāso nāma ghaṭetuṁ na sakkotīti vatvā imaṁ upaḍḍhagāthamāha
muñjā īsakā pabyuḷhā ekā vihara sīvalīti.
tattha ekāti bhadde sīvali muñjatiṇā pabyuḷhā mayā

footnote: 1 neva mantipi mā vaca mantipi veditabbaṁ.

page number: 112

luñcitā puna ghaṭetuṁ na sakkā yathā evampi tava mayā saṁvāsaṁ
kātuṁ na sakkā yasmā tasmā sīvali ahaṁ ekībhāvena viharissāmi
tavaṁpi ekāva viharāhīti tassā ovādaṁ adāsi.
sā tassa vacanaṁ sutvā ito paṭṭhāya mayhaṁ mahājanakanarindena
saddhiṁ saṁvāso nāma natthīti vatvā sokaṁ saṇṭhāretuṁ
asakkontī ubhohi hatthehi uraṁ paharitvā balavaparidevaṁ paridevitvā
visaññī hutvā mahāmagge pati. mahāsatto tassā visaññībhāvaṁ
ñatvā padaṁ vikopetvā araññaṁ pāvisi. tasmiṁ khaṇe amaccā
āgantavā tassā sarīre udakaṁ āsiñcitvā hatthapāde parimajjanti.
sā saññaṁ paṭilabhitvā uṭṭhāya tātā kuhiṁ rājāti
pucchi. nanu tumhepi jānāthāti. upadhāretha tātāti. te
ito cito ca dhāvitvā taṁ na passiṁsu. sā mahāparidevaṁ
paridevitvā rañño ṭhitaṭṭhāne cetiyaṁ kāretvā gandhamālādīhi
pūjetvā nivatti. mahāsattopi himavantaṁ pavisitvā sattāhabbhantareyeva
abhiññā ca samāpattiyo ca nibbattetvā puna manussapathaṁ
nāgami. devīpi nivattitvā usukārena saddhiṁ kathitaṭṭhāne ca
kumārikāya saddhiṁ kathitaṭṭhāne ca maṁsaparibhogaṭṭhāne ca migājinena
saddhiṁ kathitaṭṭhāne ca nāradena saddhiṁ kathitaṭṭhāne cāti sabbattha
ṭhānesu cetiyāni kāretvā gandhamālādīhi pūjetvā senāṅgaparivutā
pacchā gantavā mithilānagaraṁ patvā ambavanuyyāne puttassa
abhisekaṁ kāretvā taṁ senāṅgaparivutaṁ nagaraṁ pesetvā sayaṁ isinīpabbajjaṁ

page number: 113

pabbajitvā tattheva uyyāne vasantī kasiṇaparikammaṁ katvā jhānaṁ
nibbattetvā aparihīnajjhānā āyuhapariyosāne brahmalokaparāyanā
ahosi. mahāsattopi aparihīnajjhāno brahmalokupago ahosi.
satthā imaṁ dhammadesanaṁ āharitvā na bhikkhave idāneva
pubbepi tathāgato mahābhinikkhamanaṁ nikkhantoyevāti vatvā jātakaṁ
samodānesi tadā sakko anuruddho ahosi disāpāmokkhabrāhmaṇo
kassapo samuddarakkhitā devatā uppalavaṇṇā nārado sāriputto
migājino moggallāno kumārikā khemābhikkhunī usukāro ānando
sesaparisabuā ddhaparisā ahesuṁ sīvalī rāhulamātā dīghāvukumāro
rāhulo mātāpitaro mahārājakulāni ahesuṁ mahājanakanarindo pana
ahameva sammāsambuddho ahosi
mahājanakajātakaṁ dutiyaṁ niṭṭhitaṁ

page number: 114

footnote: * hanānīmmīkhamūla *
footnote: ******************************

page number: 115

mahānipāta vaṇṇanā
-------------
suvaṇṇasāmajātakaṁ
ko nu maṁ usunā vijjhīti idaṁ satthā jetavane viharanto
ekaṁ mātuposakaṁ bhikkhuṁ ārabbha kathesi.
sāvatthiyaṁ kira aṭṭhārasakoṭivibhavassa ekassa seṭṭhikulassa
ekaputtako ahosi. so mātāpitūnaṁ piyo manāpo ahosi.
so ekadivasamhi pāsādavaragato sīhapañjaraṁ ugghāṭetvā mahāvithiyaṁ
olokento gandhamālādihatthaṁ mahājanaṁ dhammassavanatthāya jetavanaṁ
gacchantaṁ disvā ahaṁpi tena saddhiṁ gamissāmīti gandhamālādīni gāhāpetvā
vihāraṁ gantvā vatthabhesajjapānakādīni saṁghassa dāpetvā
gandhamālādīhi ca bhagavantaṁ pūjetvā vanditvā ekamantaṁ nisinno
dhammaṁ sutvā kāmesu ādīnavaṁ disvā pabbajjāya ānisaṁsaṁ sallakkhetvā
parisāya vuṭaṭhitāya bhagavantaṁ vanditvā pabbajjaṁ yāci. atha
naṁ bhagavā evamāha mātāpitūhi ananuññātaṁ puttaṁ tathāgatā na
pabbājentīti. taṁ sutvā kulaputto bhagavantaṁ vanditvā gehaṁ
gantvā sagāravena mātāpitaro vanditvā evamāha ammatāta
tathāgatassa santike pabbajissāmīti. athassa mātāpitaro tassa
vacanaṁ sutvā ekaputtakabhāvena sattadhā bhijjamānahadayā viya
puttasinehena kampamānā evamāhaṁsu tāta piyaputtaka tāta kulaṅkura

page number: 116

tāta nayana tāta pāṇasadisa tayā vinā kathaṁ jīvāma tayi paṭibaddhaṁ
no jīvitaṁ mayaṁ hi tāta jarājiṇṇā vuḍḍhā mahallakā ajja vā
suve vā parasuve vā maraṇaṁ pāpuṇissāma amhe ohāya gacchāhi
tāta pabbajjā nāma atidukkarā sītena atthe sati uṇhaṁ labhati
uṇhena atthe sati sītaṁ labhati tasmā tāta mā pabbajāhīti.
taṁ sutvā kulaputto dukkhī dummano onatasīso pajjhāyanto nisīdi
sattāhaṁ nirāhāro ahosi. athassa mātāpitaro evaṁ cintayiṁsu
sace no putto ananuññāto marissati na puna passāma pabbajjāya
jīvamānaṁ puna passissāmāti cintetvā ca pana tāta piyaputtaka
taṁ pabbajjāya anujānāma pabbajāhīti anujāniṁsu. taṁ sutvā
kulaputto tuṭṭhamānaso hutvā sakalasarīraṁ onāmetvā mātāpitūnaṁ
pādesu vanditvā āpucchitvā sāvatthinagarato nikkhamitvā jetavanaṁ
gantvā bhagavantaṁ vanditvā pabbajjaṁ yāci. satthā ekaṁ bhikkhuṁ
āṇāpesi. so taṁ pabbājesi. tassa pabbajitakālato paṭṭhāya
mahālābhasakkāro nibbatti. so ācariyupajjhāye ārādhetvā
laddhūpasampado pañca vassāni dhammaṁ pariyāpuṇitvā cintesi ahaṁ
idha ākiṇṇo viharāmi nametaṁ paṭirūpanti. vipassanādhuraṁ pūretukāmo
hutvā upajjhāyassa santike kammaṭṭhānaṁ uggahetvā jetavanā
nikkhamitvā ekaṁ paccantagāmaṁ gantvā taṁ nissāya araññe
vihāsi. so tattha vipassanaṁ vaḍḍhetvā dvādasa vassāni ghaṭentopi
vāyamantopi visesaṁ nibbattetuṁ nāsakkhi. mātāpitaropissa

page number: 117

gacchante kāle duggatā ahesuṁ. ye hi nesaṁ khettaṁ vā vaṇijjaṁ vā
payojesuṁ te imasmiṁ kule putto vā bhātaro vā codetvā
sāretvā amhe gaṇhantā nāma natthīti attano attano
hatthagataṁ dhanaṁ gahetvā yathāruciṁ palāyiṁsu. gehe dāsakammakarādayopi
hiraññasuvaṇṇādīni gahetvā palāyiṁsu. aparabhāge dve
janā duggatatarā kapaṇā hutvā hatthe udakasiñcanaṁpi alabhitvā gehaṁ
vikkīṇitvā agharā hutvā paramakāruññabhāvappattā pilotikaṁ nivāsetvā
kapālahatthā itocitoca bhikkhāya cariṁsu. tasmiṁ kāle eko bhikkhu
jetavanā nikkhamitvā tassa vasanaṭṭhānaṁ agamāsi. so tassa
āgantukavattaṁ katvā sukhanisinnova bhante kuto āgatatthāti pucchitvā
jetavanā āvusoti vutte satthuno ceva mahāsāvakādīnañca ārogayaṁ
pucchitvā tato mātāpitūnaṁ pavuttiṁ pucchi kiṁ bhante sāvatthiyaṁ asukassa
nāma seṭṭhikulassa ārogayanti. āvuso mā tassa kulassa pavuttiṁ
pucchāti. kiṁ bhanteti. āvuso tassa kira kulassa eko putto
atthi so sāsane pabbajito tassa pabbajitakālato paṭṭhāya evañcetaṁ
kulaṁ parikkhīṇaṁ ahosi idāni dve janā kapaṇā paramakāruññappattā
kapālahatthā bhikkhāya carantīti. so tassa vacanaṁ sutvā
sakabhāvena saṇṭhāretuṁ asakkonto assupuṇṇehi nettehi
rodituṁ ārabhi. thero taṁ disvā āvuso kiṁ rodasīti. bhante
te mayhaṁ mātāpitaro ahaṁ tesaṁ puttoti. āvuso tava mātāpitaro
taṁ nissāya vināsaṁ pattā gaccha tavaṁ ne paṭijaggāhīti.

page number: 118

so ahaṁ dvādasa vassāni ghaṭentopi vāyamantopi maggaṁ vā phalaṁ
vā nibbattetuṁ nāsakkhiṁ ahaṁ abhabbo bhavissāmi kiṁ me pabbajjāya
ahaṁ gihī hutvā mātāpitaro posetvā dānaṁ datvā saggaparāyano
bhavissāmīti cintetvā araññavāsaṁ tassa therassa niyyādetvā taṁ
vanditvā puna divase araññato nikkhamitvā anupubbena gantvā
sāvatthito avidūre jetavanapiṭṭhivihāraṁ sampāpuṇāti. tattha dve
maggā ahesuṁ. tesu eko maggo jetavanaṁ gacchati eko sāvatthiyaṁ
gacchati. so tattheva ṭhatvā kiṁ nukho paṭhamaṁ mātāpitaro passissāmi
udāhu dasabalanti cintetvā mayā mātāpitaro ciraṁ diṭṭhapubbā
ito paṭṭhāya pana me buddhassa dassanaṁ dullabhaṁ bhavissati
ajja sammāsambuddhaṁ disvā dhammaṁ sutvā sve pātova mātāpitro
passissāmīti sāvatthimaggaṁ pahāya jetavanamaggaṁ gantavā sāyaṇhasamaye
jetavanaṁ pāvisi.
taṁ divasaṁ pana satthā paccūsakāle lokaṁ olokento imassa
kulaputtassa upanissayaṁ addasa. so tassa āgamanakāle mātuposakasuttena
mātāpitūnaṁ guṇaṁ vaṇṇesi. so pana bhikkhu parisapariyante
ṭhatvā madhuradhammakathaṁ suṇanto va cintesi ahaṁ gihī hutvā
mātāpitaro paṭijaggituṁ sakkomīti cintesiṁ satthā pana pabbajitopi
samāno mātāpitūnaṁ upakārako nāmāti vadati sacāhaṁ satthāraṁ
adisvā va gato assaṁ evarūpāya pabbajjāya parihīno bhaveyyaṁ
idāni pana gihī ahutvā pabbajitova samāno mātāpitaro

page number: 119

posessāmīti. so satthāraṁ vanditvā jetavanā nikkhamitvā salākaggaṁ
gantvā salākabhattañca salākayāguñca gahetvā dvādasa vassāni
araññe vuṭṭhabhikkhu pārājikapatto viya ahosi. so pātova
sāvatthiyaṁ pavisitvā kiṁ nukho paṭhamaṁ yāguṁ gaṇhissāmi udāhu
mātāpitaro passissāmīti cintetvā kapaṇānaṁ santikaṁ tucchahatthena
gantuṁ ayuttanti cintetvā yāguṁ gahetvā etesaṁ porāṇagehadvāraṁ
gato. mātāpitaropissa yāguṁ bhikkhāya caritvā paragehabhittiṁ
nissāya viharanti. so upagantvā te nisinnake kapaṇabhāvamāpanne
disvā uppannasoko assupaṇṇehi nettehi tesaṁ avidūre
aṭṭhāsi. te taṁ disvāpi na sañjāniṁsu. athassa mātā bhikkhu
bhikkhatthāya ṭhito bhavissatīti saññāya bhante tumhākaṁ dātabbayuttakaṁ
natthi aticchatha bhanteti āha. so tassā kathaṁ sutvā uppannabalavasoko
hadayarūpaṁ sokaṁ gahetvā assupuṇṇehi nettehi tattheva
aṭṭhāsi tāya dutiyampi tatiyampi vuccamānopi aṭṭhāsiyeva. athassa
pitā mātaraṁ āha gaccha taṁ jānāhi putto nukho no esoti.
sā uṭṭhāya tassa santikaṁ gantavā oloketvā taṁ sañjānitvā
puttassa pādamūle nipatitvā paridevi. pitāpissa tattheva gantvā
parodi. mahantaṁ kāruññaṁ ahosi. sopi mātāpitaro disvā
sakabhāvena saṇṭhāretuṁ asakkonto assūni pavattesi. so sokaṁ
adhivāsetvā ammatāta mā cintayittha ahaṁ vo posessāmīti
mātāpitaro assāsetvā yāguṁ pāyetvā ekamante nisīdāpetvā

page number: 120

puna bhikkhaṁ āharitvā te bhojetvā attano bhikkhaṁ pariyesitvā
tesaṁ santikaṁ gantavā puna bhattena pucchitvā tehi na bhuñjāmāti
vutte sayaṁ bhattakiccaṁ katvā te ekamante vasāpesi. so tato
paṭṭhāya iminā niyāmena mātāpitaro paṭijaggi. attanā laddhāni
pakkhikabhattādīnipi tesaṁyeva datvā sayaṁ bhikkhāya caritvā labhamāno
bhuñjati alabhamāno na bhuñjati vassāvāsikampi aññaṁpi yaṁ kiñci
lābhaṁ labhitvā tesaṁyeva deti tehi paribhuttaṁ jiṇṇapilotikaṁ aggaḷaṁ
katvā dhovitvā rajitvā sayaṁ paribhuñjati. bhikkhaṁ labhamānadivasaṁ
panassa appaṁ alabhamānadivasā bahutarā ahesuṁ. athassa
nivāsanapāruppanaṁpi atilūkhaṁ hoti. so mātāpitaro paṭijaggantoyeva
aparabhāge kīso lūkho dubbaṇṇo uppaṇḍuppaṇḍukajāto
dhamanisaṇṭhatagatto ahosi. atha naṁ sandiṭṭhā sambhattā bhikkhū disvā
pucchiṁsu āvuso pubbe tava sarīravaṇṇo sobhati idāni pana kīso
lūkho dubbaṇṇo uppaṇḍuppaṇḍukajāto dhamanisaṇṭhatagattosi bayādhi
nukho te uppannoti. so natthi me āvuso bayādhi apica
palibodho me atthīti taṁ pavuttiṁ ārocesi. āvuso satthā
saddhādeyyaṁ vinipātetuṁ na deti tavaṁ pana saddhādeyyaṁ gahetvā
gihīnaṁ dadamāno ayuttaṁ karosīti āhaṁsu. so tesaṁ kathaṁ sutvā
lajjito ohiyi. te ettakenāpi asantuṭṭhā bhagavato santikaṁ
gantavā bhante asuko nāma bhikkhu saddhādeyyaṁ vinipātetvā gihino
posesīti satthuno ārocesuṁ. satthā taṁ bhikkhuṁ pakkosāpetvā

page number: 121

saccaṁ kira tavaṁ bhikkhu saddhādeyyaṁ gahetvā gihino posesīti
pucchitvā saccaṁ bhanteti vutte tassa taṁ kiriyaṁ vaṇṇetukāmo
attano ca pubbacariyaṁ pakāsetukāmo hutvā bhikkhu tavaṁ gihino
posento ke posesīti pucchi. mātāpitaro me bhanteti. satthā
tassa ussāhaṁ janetuṁ sādhu sādhu bhikkhūti tikkhattuṁ sādhukāraṁ datvā
tavaṁ mayā gatamagge ṭhito ahampi pubbacariyaṁ caranto mātāpitaro
posesinti āha. so bhikkhu assāsaṁ paṭilabhi. atha satthā tāya
pubbacariyāya āvīkaraṇatthaṁ tehi bhikkhūhi yācito atītaṁ āhari.
atīte bhikkhave bārāṇasinagarato avidūre nadiyā orimatīre
eko nesādagāmo ahosi. paratīrepi eko nesādagāmo ahosi.
ekekasmiṁ gāme pañca pañca kulasatāni vasanti. dvīsu gāmesu dve
nesādajeṭṭhakā sahāyakā ahesuṁ. te daharakāleyeva evaṁ katikaṁ kariṁsu
sace amhesu ekassa dhītā hoti ekassa putto tesaṁ āvāhavivāhaṁ
karomāti. atha orimatīre gāmajeṭṭhakassa gehe putto vijāyi.
jātakkhaṇeyevassadukūlena paṭiggahitattā dukūlo taveva nāmaṁ kariṁsu.
itarassa gehe dhītā vijāyi. tassā paratīre jātattā pārikāti nāmaṁ
kariṁsu. te ubhopi abhirūpā pāsādikā suvaṇṇavaṇṇā ahesuṁ
te nesādakule jātāpi pāṇātipātannāma na kariṁsu. aparabhāge
soḷasavassuddesikaṁ dukūlakumāraṁ mātāpitaro āhaṁsu tāta kumārikaṁ
te ānessāmāti. so pana brahmalokato āgato suddhasatto
ubhopi kaṇṇe pidahitvā na me gharāvāsena attho ammatāta

page number: 122

mā evaṁ avacutthāti vatvā yāva dutiyampi tatiyampi vuccamānopi
na icchi. pārikāpi mātāpitūhi amma amhākaṁ sahāyakassa putto
atthi so abhirūpo pāsādiko suvaṇṇavaṇṇo tassa taṁ dassāmāti
vuttāpi tatheva vatvā ubho kaṇṇe pidahi. sāpi brahmalokato
āgatā suddhasattā. tadā dukūlakumāropi tassā rahassena sāsanaṁ
pahiṇi sace pārikā methunadhammena atthikā aññassa gehaṁ
gacchatu mama methunachando natthīti. sāpi tassa tatheva sāsanaṁ
pesesi. mātāpitaro pana tesaṁ anicchamānānaññeva āvāhavivāhaṁ
kariṁsu. te ubhopi kilesasamuddaṁ anotaritvā dve mahābrahmāno
viya ekato vasiṁsu. dukūlakumāro pana macchaṁ vā migaṁ vā na māreti
antamaso āhaṭamaṁsaṁpi na vikkīṇāti. atha naṁ mātāpitaro vadiṁsu
tāta tavaṁ nesādakule nibbattopi neva gharāvāsaṁ icchasi na pāṇavadhaṁ
karosi kinnāma karissasīti. so evamāha ammatāta tumhesu
anujānantesu mayaṁ pabbajissāmāti. taṁ sutvā mātāpitaro tenahi
pabbajathāti anujāniṁsu. te tuṭṭhahaṭṭhā mātāpitaro vanditvā gāmato
nikkhamma anupubbena gaṅgātīrena himavantaṁ pavisitvā yasmiṁ ṭhāne
migasammatā nāma nadī himavantato otaritvā gaṅgaṁ pattā taṁ
ṭhānaṁ gantvā gaṅgaṁ pahāya migasammatābhimukhā agamaṁsu.
tasmiṁ khaṇe sakkassa bhavanaṁ uṇhākāraṁ dasseti. sakko
āvajjento taṁ kāraṇaṁ ñatvā vissukammaṁ āmantetvā tāta
vissukamma dve mahāpurisā gāmā nikkhamitvā isipabbajjaṁ

page number: 123

pabbajitukāmā himavantaṁ paviṭṭhā tesaṁ nivāsanaṭṭhānaṁ laddhuṁ vaṭṭati
migasammatanadito aḍḍhaghosabbhantare etesaṁ paṇṇasālañca
pabbajitaparikkhāre ca māpetvā ehīti āha. so sādhūti sampaṭicchitvā
mūgapakkhajātake vuttanayeneva sabbaṁ saṁvidahitvā amanāpasadde
migapakkhinopi palāpetvā ekapadikamaggaṁ māpetvā sakaṭṭhānameva gato.
tepi taṁ maggaṁ disvā tena assamapadaṁ pāpuṇiṁsu. dukūlapaṇḍito
paṇṇasālaṁ pavisitvā pabbajitaparikkhāre disvā sakkena mayhaṁ dinnanti
sakkadattiyabhāvaṁ ñatvā sāṭakaṁ omuñcitvā rattavākacīraṁ nivāsetvā
ekaṁ pārupitvā ajinacammaṁ aṁse katvā jaṭāmaṇḍalaṁ bandhitvā
isivesaṁ gahetvā pārikāya pabbajjaṁ adāsi. te ubhopi
kāmāvacaramettaṁ bhāvetvā tattha paṭivasiṁsu. tesaṁ mettānubhāvena
sabbepi migapakkhino aññamaññaṁ mettacittameva paṭilabhiṁsu. tesu
na koci kiñci viheṭhesi. pārikāpi pāto vuṭṭhāya pānīyaṁ
paribhojanīyaṁ upaṭṭhapetvā assamapadaṁ sammajjitvā sabbakiccāni
karoti. te ubhopi phalāphalaṁ āharitvā paribhuñjitvā attano
attano paṇṇasālaṁ pavisitvā samaṇadhammaṁ karontā tattheva vāsaṁ
kappesuṁ.
sakko tesaṁ upaṭṭhānaṁ āgacchati. so ekadivasaṁ olokento
imesaṁ cakkhūni parihāyissantīti tesaṁ antarāyaṁ disvā devalokato
otaritvā dukūlapaṇḍitaṁ upasaṅkamitvā vanditvā ekamantaṁ
nisīditvā evamāha bhante tumhākaṁ antarāyo paññāyati

page number: 124

vo paṭijaggituṁ puttaṁ laddhuṁ vaṭṭati 1- lokadhammaṁ paṭisevathāti. so
tassa vacanaṁ sutvā āha sakka kinnāmetaṁ kathesi mayaṁ agāramajjhe
vasantāpi lokadhammaṁ na sevāma etaṁ lokadhammaṁ pahāya puluvakagūtharāsiṁ
viya jigucchimhā idāni pana araññaṁ pavisitvā isipabbajjaṁ
pabbajitvā kathaṁ evarūpaṁ karissāmāti. bhante evarūpaṁ na karotha
pārikāya tāpasiniyā utunīkāle nābhiṁ hatthena parāmaseyyāthāti
āha. dukūlapaṇḍito idaṁ sakkā kātunti sampaṭicchi. sakko
taṁ vanditvā sakaṭṭhānameva gato. dukūlapaṇḍitopi pārikāya
ācikkhitvā tassā utunīkāle hatthena nābhiṁ parāmasi. tadā
bodhisatto devalokato cavitvā tassā kucchimhi paṭisandhiṁ gaṇhi.
sā dasamāsaccayena suvaṇṇavaṇṇaṁ puttaṁ vijāyi. tenevassa
suvaṇṇasāmoti nāmaṁ kariṁsu. pārikāya mūlaphalāphalatthāya araññaṁ
gatakāle pabbatantare kinnariyo dhātīkiccaṁ kariṁsu. te ubhopi
bodhisattaṁ nahāpetvā paṇsālāyaṁ nipajjāpetvā phalāphalatthāya
gacchanti. tasmiṁ khaṇe kinnariyo kumāraṁ gahetvā kandarādīsu
nahāpetvā pabbatamatthakaṁ āruyha nānāpupphehi alaṅkaritvā
haritālamanosilādīni silātale ghaṁsitvā nalāte tilake katvā ānetvā
paṇṇasālāyaṁ nipajjāpenti. pārikāpi āgantvā puttaṁ thaññaṁ
pāyeti. aparabhāge taṁ soḷasavassuddesikaṁ anurakkhantā mātāpitaro
paṇṇasālāyaṁ nisīdāpetvā sayameva vanamūlaphalāphalatthāya vanaṁ

footnote: 1 paṭijagganakaṁ puttaṁ laddhuṁ vaṭṭatītipi.

page number: 125

gacchanti. atha mahāsatto cintesi kadāci kocideva me mātāpitūnaṁ
antarāyo bhaveyyāti tesaṁ gatamaggaṁ sallakkhesi. athekadivasaṁ
tesaṁ vanamūlaphalāphalaṁ ādāya sāyaṇhasamaye nivattantānaṁ assamapadato
avidūre sampattānaṁ mahāmegho uṭṭhahi. te ekaṁ rukkhamūlaṁ
pavisitvā vammikamatthake aṭṭhaṁsu. tassa ca abbhantare āsīviso
atthi. tesaṁ sarīrato sedagandhamissakaṁ udakaṁ otaritvā tassa
nāsapūṭaṁ pāvisi. so kujjhitvā nāsavātena pahari. so tesaṁ
cakkhūni pāpuṇi. tena dvepi janā andhā hutvā aññamaññaṁ na
passiṁsu. dukūlapaṇḍito pārikaṁ āmantetvā pārike mama cakkhūni
parihīnāni taṁ na passāmīti āha. sāpi tatheva āha. te
natthi no idāni jīvitanti maggaṁ apassantā paridevamānā aṭṭhaṁsu.
kiṁ pana tesaṁ pubbakammanti. te kira pubbe vejjakule
jātā ahesuṁ. atha so vejjo ekassa mahaddhanassa purisassa
akkhirogaṁ paṭijaggi. so akkhīni labhitvā tassa kiñci dhanaṁ na
deti. atha vejjo tassa kujjhitvā gehaṁ gantvā attano
bhariyāya ārocetvā bhadde ahaṁ tassa akkhirogaṁ paṭijaggāmi
idāni mayhaṁ dhanaṁ na deti kiṁ karomāti āha. sāpi sāmikassa
vacanaṁ sutvā kujjhitvā na no tassa santakena dhanenattho tavaṁ
bhesajjaṁ tassa ekaṁ yoggaṁ datvā tassa akkhīni kāṇāni karohīti
āha. so sādhūti tassā vacanaṁ sampaṭicchitvā gehato nikkhamitvā
tassa santikaṁ gantvā tathā akāsi. so mahaddhano puriso

page number: 126

na cirasseva andho ahosi. te ubhopi iminā pāpakammena
cakkhūni parihāyiṁsu.
atha mahāsatto cintesi mama mātāpitaro aññesu divasesu
imāya velāya āgacchanti idāni nesaṁ pavuttiṁ na jānāmīti
paṭimaggaṁ gantvā saddamakāsi. te dve tassa saddaṁ sañjānitvā
paṭisaddaṁ katvā puttasinehena tāta idha paripantho atthi mā
āgacchāhīti vadiṁsu. atha ne mahāsatto āha tenahi imaṁ
yaṭṭhikoṭiṁ gahetvā ethāti. so tesaṁ dīghayaṭṭhiṁ adāsi. te
yaṭṭhikoṭiṁ gahetvā tassa santikaṁ āgamiṁsu. atha ne kena vo
kāraṇena cakkhūni vinaṭṭhānīti pucchi. atha naṁ mātāpitaro āhaṁsu tāta
mayaṁ deve vassante idha rukkhamūle vammikamatthake ṭhitā tena kāraṇena
akkhīni vinaṭṭhānīti. so mātāpitūnaṁ kathaṁ sutvāva aññāsi
tattha āsīvisena bhavitabbaṁ tena kuddhena nāsavāto visaṭṭho
bhavissatīti. so mātāpitaro disvā rodi ceva hasi ca. atha
naṁ te pucchiṁsu kasmā tāta rodasi ceva hasi cāti. amma
tāta tumhākaṁ daharakāleyeva evaṁ cakkhūni vinaṭṭhānīti rodiṁ idāni
pana tumhe paṭijaggituṁ labhissāmīti hasiṁ ammatāta tumhe mā
cintayittha ahaṁ vo paṭijaggissāmīti. so mātāpitaro assāsetvā
assamapadaṁ ānetvā tesaṁ rattiṭṭhāne divāṭṭhāne caṅkamaṭṭhāne
paṇṇasālāyaṁ uccārapassāvaṭṭhāne cāti sabbattha ṭhānesu rajjuke
bandhi. tato paṭṭhāya te assamapade ṭhapetvā sayameva

page number: 127

vanamūlaphalāphalaṁ āharitvā paṇṇasālāya ṭhapetvā pātova tesaṁ vasanaṭṭhānaṁ
sammajjitvā mātāpitaro vanditvā ghaṭaṁ ādāya migasammatanadiṁ
gantvā pānīyaṁ āharitvā paribhojanīyaṁ upaṭṭhapetvā dantakaṭṭhamukhodakādīni
datvā madhuraphalāphalaṁ deti tehi paribhuñjitvā mukhe
vikkhālite sayaṁ sesaṁ paribhuñjati paribhuñjāvasāne mātāpitaro
vanditvā āpucchitvā migagaṇaparivuto phalāphalatthāya araññaṁ pāvisi.
taṁ pabbatapāde kinnarā parivāretvā phalāphalaṁ gahetvā bodhisattassa
adaṁsu. sāyaṇhasamaye assamaṁ āgantvā ghaṭena udakaṁ
āharitvā ghaṭaṁ ṭhapetvā udakaṁ tāpetvā uṇhodakena nesaṁ yathāruciṁ
nahāpanaṁ vā pādadhovanaṁ vā katvā nahāyitvā aṅgārakapallaṁ
upanetvā tesaṁ hatthapāde sedetvā tesaṁ nisinnānaṁ phalāphalaṁ
datvā khādāpetvā tesaṁ paribhuñjanapariyosāne sayampi khāditvā
sesakaṁ assamapade ṭhapesi. so iminā niyāmeneva mātāpitaro
paṭijaggi.
tasmiṁ samaye bārāṇasiyaṁ pilayakkho nāma rājā rajjaṁ kāresi.
so migamaṁsalobhena mātaraṁ rajjaṁ paṭicchāpetvā sannaddhapañcāvudho
himavantaṁ pavisitvā mige vadhitvā maṁsaṁ khādanto migasammatanadiṁ
patvā anupubbena sāmassa pānīyaggahaṇatitthaṁ sampatto migapadavalañjaṁ
disvā maṇivaṇṇāhi sākhāhi koṭṭhakaṁ katvā dhanuṁ āropetvā
visapītaṁ saraṁ sannayhitvā tattha nisinnova acchi. mahāsattopi
sāyaṇhasamaye phalāphalaṁ āharitvā assamapade ṭhapetvā mātāpitaro

page number: 128

vanditvā āpucchitvā pānīyaṁ āharissāmīti cintetvā ghaṭaṁ gahetvā
migagaṇaparivuto dvepi mige ekato katvāna tesaṁ piṭṭhiyaṁ pānīyaghaṭaṁ
ṭhapetvā hatthena gahetvā nadītitthaṁ agamāsi. rājāpi koṭṭhake
ṭhitova taṁ tathā āgacchantaṁ disvā mayā ettakaṁ kālaṁ evaṁ himavante
vicarantenāpi manusso nāma na diṭṭhapubbo devo nukho esa nāgo
nukho sace panāhaṁ etaṁ upasaṅkamitvā pucchissāmi devo ce ākāsaṁ
uppatissati nāgo ce bhūmiyaṁ pavisissati nakho panāhaṁ sabbakālaṁ
himavanteyeva carissāmi sacāhaṁ bārāṇasiyaṁ gamissāmi tatrāpi maṁ
amaccā pucchissanti api nu te mahārāja himavante vasantena
kiñci acchariyaṁ diṭṭhapubbanti tatrāhaṁ evarūpo me satto
diṭṭhapubboti vatvā eso ko nāmāti vutte sace na jānāmīti
vakkhāmi maṁ garahissanti tasmā taṁ vijjhitvā dubbalaṁ katvā
pucchissāmīti cintesi. atha tesu migesu paṭhamameva otaritvā pānīyaṁ
pivitvā uttiṇṇesu bodhisatto uggahitavatto viya mahāthero
saṇikaṁ saṇikaṁ otaritvā nahātvā paṭippassaddhadaratho paccuttaritvā
rattavākacīraṁ nivāsetvā ekaṁ pārupitvā ajinacammaṁ ekaṁsaṁ katvā
pānīyaghaṭaṁ ukkhipitvā udakaṁ puñchitvā vāmāṁsakūṭe ṭhapesi. tasmiṁ
pana kāle idāni vijjhituṁ samayoti rājā taṁ visapītaṁ saraṁ ukkhipitvā
mahāsattassa dakkhiṇapassena vijjhi. saro vāmapassena nikkhami.
tassa vijjhitabhāvaṁ ñatvā migagaṇā bhītabhītā palāyiṁsu.
suvaṇṇasāmapaṇḍito pana viddhopi samāno pānīyaghaṭaṁ yathā vā

page number: 129

tathā vā anusumbhitvā satiṁ paccupaṭṭhapetvā saṇikaṁ saṇikaṁ otāretvā
vālukaṁ viyūhitvā ghaṭaṁ ṭhapetvā disaṁ vavaṭṭhapetvā mātāpitūnaṁ
vasanaṭṭhānadisābhāgena sīsaṁ katvā rajatapaṭavaṇṇāya vālukāya
suvaṇṇapaṭimā viya nipajjitvā satiṁ paccupaṭṭhapetvā imasmiṁ
himavantappadese mama verī nāma natthi mama mātāpitūnampi verī nāma
natthīti vatvā mukhena lohitaṁ chaḍḍetvā rājānaṁ adisvāva pucchanto
paṭhamaṁ gāthamāha
ko nu maṁ usunā vijjhi pamattaṁ udakahārikaṁ
khattiyo brāhmaṇo vesso ko maṁ viddhā nilīyasīti.
tattha pamattanti mettābhāvanāya anupaṭṭhitasatiṁ. idaṁ hi
so sandhāyāha tasmiṁ khaṇe attānaṁ pamattaṁ nāma akāsīti.
viddhāti vijjhitvā etasmiṁ ṭhāne nilīyasīti attho. migasammatanadiṁ
udakahārikaṁ gacchantaṁ maṁ usunā visapītena sallena vijjhi ko nu
nāma jano khattiyo vā brāhmaṇo vā vesso vā maṁ viddhā
vijjhitvā nilīyasi vanagumbe attānaṁ paṭicchādesi ko nu nāma
janoti.
evañca pana vatvā puna attano sarīramaṁsassa abhakkhasammatabhāvaṁ
dassetuṁ dutiyaṁ gāthamāha
na me maṁsāni khajjāni cammenattho na vijjati
atha kena nu vaṇṇena viddheyyaṁ maṁ amaññathāti.
tattha bho māṇava maṁsāni me mama sarīramaṁsāni na khajjāni

page number: 130

manussehi khāditabbāni cammena me mama sarīracammena manussānaṁ
attho na vijjati atha evaṁ santepi ayaṁ puriso viddheyyaṁ vijjhitabbaṁ
maṁ amaññatha avicāretvā maṁ vijjhi kena vaṇṇena kena kāraṇenāti.
dutiyaṁ gāthaṁ vatvā tameva nāmādivasena pucchanto gāthamāha
ko vā tvaṁ kassa vā putto kathaṁ jānemu taṁ mayaṁ
puṭṭho me samma akkhāhi kiṁ maṁ viddhā nilīyasīti
evañca pana vatvā tuṇhī ahosi.
taṁ sutvā rājā ayaṁ puriso mayā visapītena sallena
vijjhitvā patitopi neva maṁ akkosati na paribhāsati mama hadayaṁ
sambāhanto viya piyavacanena samudācarati gacchissāmi tassa santikanti
cintetvā gantvā tassa santike ṭhitova āha
rājāhamasmi kāsīnaṁ pilayakkhoti maṁ vidū
lobhā raṭṭhaṁ pahantvāna migamesaṁ carāmahaṁ
issaṭṭhe casmi kusalo daḷhadhammoti vissuto
nāgopi me na muñceyya āgato usupātananti.
tattha rājāhamasmīti evaṁ kirassa ahosi devāpi nāgāpi
manussabhāsāya kathentiyeva ahametaṁ devo vā nāgo vā manusso
vāti na jānāmi sace kujjheyya vināseyyāpi maṁ rājāti vutte
koci pana abhāyanto nāma natthīti tasmā attano rājabhāvaṁ
jānāpetuṁ paṭhamaṁ rājāhamasmīti āha. bho māṇava ahaṁ kāsīnaṁ

page number: 131

kāsikaraṭṭhavāsīnaṁ rājā asmi bhavāmi. manti mamaṁ nāmena pilayakkho
rājā. vidūti jāniṁsu pakkosiṁsu. lobhāti migamaṁsalobhena rajjaṁ
mātuyā paṭicchāpetvā. migamesanti mige esanto gavesanto.
carāmahanti vane ekakova carāmihaṁ. dutiyaṁ gāthaṁ attano balaṁ
dīpetukāmo āha. tattha issaṭṭheti dhanusippe. daḷhadhammoti
daḷhadhanuṁ sahassathāmadhanuṁ oropetuñca āropetuñca samattho
sakalajambūdīpatale vissuto pākaṭo. āgato usupātananti me mama
usupātanaṭṭhāne āgato balavanto nāgo sattapadampi ṭhānā na
muñceyyāti.
iti rājā attano balaṁ vaṇṇetvā tassa nāmagottaṁ
putchanto āha
ko vā tavaṁ kassa vā putto kathaṁ jānemu taṁ mayaṁ
pituno attano cāpi nāmagottaṁ pavedayāti.
tattha pavedayāti katheyyāsi.
taṁ sutvā mahāsatto sacāhaṁ devanāgayakkhakinnarādīsu vā
khattiyādīsu vā aññatarohamasmīti katheyyaṁ saddahateva me esa
vacanaṁ saccameva kathetuṁ vaṭṭatīti cintetvā āha
nesādaputto bhaddante sāmo iti maṁ ñātayo
āmantayiṁsu jīvantaṁ savājjevaṁgato saye
viddhosmi puthusallena savisena yathā migo
sakamhi lohite rāja passa semi paripaluto

page number: 132

paṭivāmagataṁ sallaṁ passa thimhāmi lohitaṁ
āturo tyānupucchāmi kiṁ maṁ viddhā nilīyasi
ajinamhi haññate dīpi nāgo dantesu haññate
atha kena nu vaṇṇena viddheyyaṁ maṁ amaññathāti.
tattha bhaddanteti sundaramukhe mahārāja ahaṁ nesādaputto
isiputto asmi bhavāmi. jīvantanti maṁ ito pubbe jīvamānaṁ
ehi sāma yāhi sāmāti voharantā pakkosantā ñātayo sāmoti
āmantayiṁsu. savājjevaṅgatoti so ahaṁ ajja evaṁ gato maraṇamukhe
sampatto paviṭṭhoti attho. sayeti sayāmi. savisena puthusallena
vanacarakena viddho migo yathā evampi tathā tayā viddho asmi
bhavāmi. paripalutoti nimmuggo hutvā semi. evarūpaṁ sayantaṁ
passa passasi. paṭivāmagatanti dakkhiṇapassena pavisitvā vāmapassena
niggatanti attho. passāti maṁ olokayassu. thimhāmīti nitthumhāmi.
iti so satiṁ paccupaṭṭhapetvā avikampamānova lohitaṁ
mukhena chaḍḍetvā āha. āturoti bāḷhagilāno hutvā ahaṁ
taṁ anupucchāmi. nilīyasīti ekasmiṁ vanagumbe nisinno acchasi.
viddheyyanti vijjhitabbaṁ. amaññathāti migasadisaṁ amaññittha.
rājā tassa vacanaṁ sutvā yathābhūtaṁ anācikkhitvā musāvādaṁ
kathento āha
migo upaṭṭhito āsi āgato usupātanaṁ
taṁ disvā ubbijji sāma tena kodho mamāvisīti.

page number: 133

tattha ubbijjīti palāyi. āvisīti ajjhotthari tena
kāraṇena me kodho uppannoti dīpeti.
atha naṁ mahāsatto kiṁ vadesi mahārāja imasmiṁ himavantappadese
maṁ disvā palāyanamigo nāma natthīti vatvā āha
yato sarāmi attānaṁ yato pattosmi viññutaṁ
na maṁ migā utrāsanti araññe sāpadānipi
yato nidhiṁ parihāriṁ yato pattosmi yobbanaṁ
na maṁ migā utrāsanti araññe sāpadānipi
bhīrū kiṁpurisā rāja pabbate gandhamādane
sammodamānā gacchāma pabbatāni vanāni ca
atha kena nu vaṇṇena utrāsanti migā mamanti.
tattha na maṁ migāti maṁ disvā migā nāma na utrāsanti.
sāpadānīti bāḷmigā. yato nidhinti yato kālato paṭṭhāya ahaṁ
vākacīraṁ nivāsanaṁ parihāriṁ dhāresiṁ. bhīrū kiṁpurisā rājāti
mahārāja migā tāva tiṭṭhantu kiṁpurisā nāma atibhīrukā honti.
ye imasmiṁ gandhamādane nāma pabbate viharanti tepi maṁ disvā na
utrāsanti atha kho mayaṁ aññamaññaṁ pabbatāni pabbatesu vanāni
vanesu sammodamānā gacchāma. utrāsanti migā mamanti mamaṁ
disvā migā utrāseyyuṁ kena kāraṇena tvaṁ maṁ saddahāpessasīti
dīpeti. taṁ sutvā rājā mayā imaṁ suvaṇṇasāmaṁ niraparādhaṁ
vijjhitvā musāvādo kathito saccameva kathesasāmīti cintetvā āha.

page number: 134

na taddasa migo sāma kintāhaṁ alikaṁ bhaṇe
kodhalobhābhibhūtāhaṁ usuṁ te taṁ avissajinti.
tattha na taddasāti na taṁ addasa. kintāhanti kinte evaṁ
kalyāṇadassanassa santike ahaṁ alikaṁ bhaṇissāmi. kodhalobhābhibhūtāhanti
kodhena ca lobhena ca abhibhūto hutvā ahaṁ. so hi paṭhamameva
migesu otiṇṇesu kodhena mige vijjhissāmīti. dhanuṁ āropetvā
ṭhito pacchā bodhisattaṁ disvā tassa devatādīsu aññatarabhāvaṁ
ajānanto pucchissāmi nanti lobhaṁ uppādesi tasmā evamāha.
evañca pana vatvā nāyaṁ suvaṇṇasāmo imasmiṁ araññe
ekakova paṭivasati addhā ñātakehipissa bhavitabbaṁ pucchissāmi nanti
cintetvā itaraṁ gāthamāha
kuto nu sāma āgamma kassa vā pahito tuvaṁ
udakahāro nadiṁ gaccha āgato migasammatanti.
tattha sāmāti bodhisattaṁ ālapati. āgammāti kuto
desā imaṁ vanaṁ āgantvā. kassa vā pahitoti amhākaṁ udakaṁ
āharituṁ nadiṁ gacchāti kena pesito hutvā tavaṁ imaṁ migasammataṁ
āgatosīti attho.
so tassa kathaṁ sutvā mahantaṁ vedanaṁ adhivāsetvā mukhena
lohitaṁ chaḍḍetvā gāthamāha
andhā mātāpitā mayhaṁ te bharāmi brahāvane
tesāhaṁ udakahāro āgato migasammatanti

page number: 135

tattha bharāmīti mūlaphalāphalādīni āharitvā posemi.
evañca pana vatvā mātāpitro ārabbha vilapanto āha
atthi nesaṁ usāmattaṁ atha sāhassa 1- jīvitaṁ
udakassa alābhena maññe andhā marissare
na me idaṁ tathā dukkhaṁ labbhā hi pumunā idaṁ
yañca ammaṁ na passāmi taṁ me dukkhataraṁ ito
na me idaṁ tathā dukkhaṁ labbhā hi pumunā idaṁ
yañca tātaṁ na passāmi taṁ me dukkhataraṁ ito
sā nūna kapaṇā ammā ciraṁ rattāya ruccati
aḍḍharatteva rattevā nadīva avasussati
so nūna kapaṇo tāto ciraṁ rattāya ruccati
aḍḍharatteva rattevā nadīva avasussati
uṭṭhānapādacariyāya rāja sambāhanassaca
sāma tāta vilapantā hiṇḍissanti brahāvane
idampi dutiyaṁ sallaṁ kampeti hadayaṁ mama
yañca andhe na passāmi maññe hessāmi jīvitanti.
tattha usāmattanti bhojanamattaṁ. usāti kira bhojanassa nāmaṁ
tesaṁ taṁ atthīti attho. atha sāhassa jīvitanti chadivasamattaṁ
jīvitanti attho. idaṁ āharitvā ṭhapitaṁ phalāphalaṁ sandhāyāha.
atha vā usāti usmā. tenetaṁ dasseti tesaṁ sarīre usmāmattaṁ

footnote: 1 sāhasāti yuttataraṁ maññe.

page number: 136

atthi atha mayā ābhaṭena phalāphalena sāhassa jīvitaṁ atthīti.
marissareti marissanti. mahārāja idaṁ tayā vijjhanadukkhaṁ tathā
dukkhampi samānaṁ me mayhaṁpi na dukkhaṁ. hi kasmā pana vadāmi.
pumunāti purisena evarūpaṁ idaṁ dukkhaṁ purisena laddhabbamevāti
attho. yañca yasmā ammaṁ pārikaṁ na passāmi taṁ dukkhaṁ ito
tayā vijjhanadukkhato sataguṇena sahassaguṇena satasahassaguṇena me
mayhaṁ atidukkhataraṁ. ciraṁ rattāya ruccatīti ciraṁ rattaṁ rodissati.
aḍḍharatteti aḍḍharattikasamaye. ratte vāti pacchimaratte
vā. avasussatīti avachijjissati kunnadī viya gimhakāle avasussatīti
attho. uṭṭhānapādacariyāyāti mahārāja ahaṁ rattiṁ vā divā vā
dve tayo vāre uṭṭhāya attano uṭṭhānaviriyena tesaṁ pādacariyaṁ
karomi tesaṁ hatthapāde sambāhāmi idāni maṁ adisvā (te)
tadatthāya uṭṭhāya te parihīnacakkhukā sāma tātāti vilapantā
kaṇṭakehi vijjhiyamānā imasmiṁ himavante hiṇḍissantīti attho.
dutiyanti paṭhamaviddhavisapītasallatopi sataguṇena sahassaguṇena satasahassaguṇena
dukkhataraṁ idaṁ dutiyaṁ tesaṁ adassanā sokasallaṁ jātanti attho.
rājā tassa vilāpaṁ sutvā ayaṁ accantaṁ brahmacārī dhamme
ṭhito mātāpitaro bharati idāni evaṁ dukkhappattopi tesaññeva
vilapati evaṁ guṇasampanne nāma mayā aparādho kato kathaṁ nukho
ahaṁ imaṁ samassāseyyanti cintetvā mama nirayaṁ paviṭṭhakāle rajjaṁ
kiṁ karissati iminā paṭijaggitaniyāmenevassa mātāpitaro paṭijaggis

page number: 137

sāmi iccassa maraṇaṁpi amaraṇaṁ viya bhavissatīti sanniṭṭhānaṁ katvā āha
mā bāḷhaṁ paridevesi sāma kalyāṇadassana
ahaṁ kammakaro hutvā bharissante brahāvane
issaṭṭhe casmi kusalo daḷhadhammoti vissuto
ahaṁ kammakaro hutvā bharissante brahāvane
migānaṁ vighāsamanvesaṁ vanamūlaphalāni ca
ahaṁ kammakaro hutvā bharissante brahāvane
katamantaṁ vanaṁ sāma yattha mātāpitā tava
ahante tathā bharissaṁ yathā te abharī tuvanti.
tattha bharissanteti te tava mātāpitaro bharissāmi. migānanti
sīhabayagghadīpimigādīnaṁ. vighāsamanvesanti vighāsaṁ anvesanto gavesanto.
idaṁ so issaṭṭhe casmi kusalo thūlathūle mige vadhitvā madhuramaṁsena
tava mātāpitaro bharissāmīti vatvā mā mahārāja amhe nissāya
pāṇavadhaṁ karissasīti vutte evamāha. yathā teti yathā te tavaṁ
abhari tatheva ahampi te dve bharissāmīti.
atha naṁ mahāsatto tassa vacanaṁ sutvā sādhu mahārāja tenahi
me mātāpitaro bharassūti vatvā tassa maggaṁ ācikkhanto āha
ayaṁ ekapadī rāja yoyaṁ ussīsake mama
ito gantavā aḍḍhaghosaṁ tattha nesaṁ agārakaṁ
yattha 1- mātāpitā mayhaṁ te bharassu ito gatoti.

footnote: 1 tatthātipi pāṭho.

page number: 138

tattha ekapadīti ekapadikamaggo. ussīsaketi yo esa mama
matthake ṭhāne. aḍḍhaghosanti aḍḍhaghosantaraṁ
evaṁ so tassa maggaṁ ācikkhitvā mātāpitūsu balavasinehena
tathārūpaṁ vedanaṁ adhivāsetvā tesaṁ bharaṇatthāya añjaliṁ paggayha
yācanto puna evamāha.
namo te kāsirājatthu namo te kāsivaḍḍhana
andhā mātāpitā mayhaṁ te bharassu brahāvane
añjalinte paggayhāmi kāsirāja namatthu te
mātaraṁ pitaraṁ mayhaṁ vutto vajjāsi vandananti.
tattha vutto vajjāsīti putto vo sāmo nadītīre visapītena
sallena mayā viddho rajatapaṭasadise vālukāpuline dakkhiṇapassena
nipanno añjaliṁ vo paggayha tumhākaṁ pāde vandatīti evaṁ
mahārāja mayā vutto hutvā mātāpitūnaṁ vandanaṁ vadeyyāsīti
āha.
rājā sādhūti sampaṭicchi. mahāsatto mātāpitūnaṁ vandanaṁ
pesetvā visaññitaṁ pāpuṇi.
tamatthaṁ pakāsento satthā āha
idaṁ vatvāna so sāmo yuvā kalyāṇadassano
mucchito visavegena visaññī samapajjathāti.
tattha samapajjathāti visaññī jāto.
sopi ettakaṁ kathento niruddhassāso neva kathesi.

page number: 139

tadā 1- panassa visavegena pattharato 2- cittasantatihadayarūpaṁ 3- nissāya
pavattati 4- kathā pacchijji mukhaṁ pidahitaṁ akkhīni nimmilitāni hatthapādā
thaddhabhāvaṁ pattā sakalasarīraṁ lohitena littaṁ. atha rājā ayaṁ
idāneva mayā saddhiṁ kathesi kinnukhoti tassa assāsapassāse
upadhāresi. te pana niruddhā sarīraṁ thaddhaṁ jātaṁ. so taṁ disvā
idāni sāmo mato niruddhoti ñatvā sokaṁ sandhāretuṁ asakkonto
ubho hatthe matthake ṭhapetvā mahāsaddena paridevi.
tamatthaṁ pakāsento satthā āha
sa rājā paridevesi bahuṁ kāruññasaññitaṁ
ajjarāmarohaṁ āsiṁ ajjetaṁ ñāmi no pure
sāmaṁ kālakataṁ disvā natthi maccussa nāgamo
yassu maṁ paṭimanteti savisena samappito
savājjevaṅgate kāle na kiñcimabhibhāsati
nirayaṁ nūna gacchāmi ettha me natthi saṁsayo
tadā hi pakataṁ pāpaṁ ciraṁ rattāya kibbisaṁ
bhavanti tassa vattāro gāme kibbisakārako
araññe nimmanussamhi ko maṁ vattumarahati
sārayanti hi kammāni gāme saṁgaccha māṇavā
araññe nimmanussamhi ko nu maṁ sārayissatīti.

footnote: 1 idāni. 2 upaṭṭitā. 3 bhavaṅgacittasantatidayarūpaṁ. 4 pavattikathā itipi
footnote: veditabbaṁ.

page number: 140

tattha āsinti ahaṁ ettakaṁ kālaṁ ajjarāmaromhīti saññī
ahosiṁ. ajjetanti ajja ahaṁ imaṁ sāmaṁ kālakataṁ disvā mamañceva
aññesañca sattānaṁ jarāmaraṇaṁ jānāmi. natthi maccussa nāgamoti taṁ
maccuno āgamanaṁ ajja jānāmi ito pubbe na jānāmīti vilapati.
svājjevaṅgate kāleti yo sāmo savisena sallena samappito
idāneva maṁ paṭimanteti so ajja evaṁ gate maraṇakāle pavatte
kiñci appamattakampi na bhāsatīti dīpeti. tadā hīti tasmiṁ
khaṇe sāmaṁ vijjhantena mayā pāpaṁ kataṁ. ciraṁ rattāya kibbisanti
taṁ pana ciraṁ rattāya vipaccanasamatthaṁ dāruṇaṁ pharusaṁ. tassāti
tassa mama evarūpaṁ pāpakammaṁ katvā vicarantassa. vattāroti
ninditāro bhavanti. kuhiṁ. gāme. kinti. kibbisakārakoti.
imasmiṁ pana araññe nimmanussamhi ko maṁ vattumarahati sace hi
bhaveyya maṁ vadeyyāti vilapati. sārayantīti gāmesu nigamādīsu
vā. saṁgaccha māṇavāti tattha tattha purisā sannipatitvā ambho
purisaghātaka dāruṇaṁ te kammaṁ kataṁ asukadaṇḍappatto nāma tvanti
evaṁ kammāni sārenti codenti imasmiṁ pana araññe nimmanusse
imaṁ rājānaṁ ko sārayissatīti evaṁ attānaṁ codento vilapati.
tadā basundharī nāma devadhītā gandhamādanavāsinī mahāsattassa
sattame attabhāve mātā bhūtapubbā hutvā puttasinehena niccaṁ
bodhisattaṁ āvajjeti. taṁ divasaṁ pana sā dibbasampattiṁ anubhavamānā
na taṁ āvajjeti. devasamāgamaṁ gatātipi vadanti. sā tassa

page number: 141

visaññībhūtakāle kinnukho me puttassa pavattīti āvajjamānā addasa
ayaṁ pilayakkho nāma rājā savisena sallena mama puttaṁ vijjhitvā
migasammatanadītīre vālukāpuline pātetvā mahantena saddena paridevi
sacāhaṁ tattha na gamissāmi mama putto suvaṇṇasāmo ettha
vinassissati raññopi hadayaṁ phalissati sāmassa mātāpitaro nirāhārā
pānīyaṁpi alabhantā sussitā marissanti mayi pana gatāya rājā
pānīyaghaṭaṁ ādāya tassa mātāpitūnaṁ santikaṁ gamissati gantvā ca
pana vo putto mayā hatoti kathessati evañca tesaṁ vacanaṁ sutvā
te puttassa santikaṁ ānessati atha te ca ahañca saccakiriyaṁ
karissāmi sāmassa visaṁ vinassati evaṁ me putto jīvitaṁ labhissati
mātāpitaropissa cakkhūni labhissanti rājā ca sāmassa dhammadesanaṁ sutvā
nagaraṁ gantvā mahādānaṁ datvā dhammena rajjaṁ kāretvā saggapārāyano
bhavissati tasmā gacchāmahaṁ tatthāti. sā gantvā migasammatanadītīre
adissamānena kāyena ākāse ṭhatvā raññā saddhiṁ kathesi.
tamatthaṁ pakāsento satthā āha
sā devatā antarahitā pabbate gandhamādane
raññova anukampāya imā gāthā abhāsatha
āguṁ kari mahārāja akari kammadukkaṭaṁ
adūsakā pitāputtā tayo ekūsunā hatā
ehi taṁ anusikkhāmi yathā te sugati siyā

page number: 142

dhammenandhevanepose 1- maññehaṁ sugatī siyāti.
tattha raññovāti raññoyeva. āguṁ karīti mahārāja tvaṁ
mahāparādhaṁ mahāpāpaṁ akari. dukkaṭanti yaṁ kataṁ dukkaṭaṁ hoti taṁ
lāmakakammaṁ akari akāsi. adūsakāti niddosakā. pitāputtāti
mātā ca pitā ca putto ca ime tayo janā ekūsunā hatā
tasmiṁ hi hate tappaṭibaddhā tassa mātāpitaropi hatāva honti.
anusikkhāmīti sikkhāpemi anusāsissāmi. poseti sāmassa ṭhāne
ṭhatvā sinehaṁ paccupaṭṭhapetvā sāmo viya te ubho andhe
posehīti. maññehaṁ sugatī siyāti evaṁ tayā sugatiyeva gantabbā
bhavissatīti ahaṁ maññāmi.
so rājā devatāya vacanaṁ sutvā ahaṁ kira tassa mātāpitaro
posetvā saggaṁ gamissāmīti saddahitvā kiṁ me rajjena teyeva
posessāmīti daḷhaṁ adhiṭṭhāya balavaparidevaṁ paridevanto sokaṁ tanukaṁ
katvā suvaṇṇasāmo mato bhavissatīti nānāpubphehi tassa sarīraṁ
pūjetvā udakena parisiñcitvā tikkhattuṁ padakkhiṇaṁ katvā catūsu
ṭhānesu vanditvā tena pūritaṁ udakaghaṭaṁ ādāya domanassappatto
dakkhiṇadisābhimukho pāyāsi.
tamatthaṁ pakāsento satthā āha
sa rājā paridevesi bahuṁ kāruññasaññitaṁ
udakakumbhamādāya pakkāmi dakkhiṇāmukhoti.

footnote: 1 posātipi pāṭho.

page number: 143

pakatiyāpi mahāthāmo rājā pānīyaghaṭaṁ ādāya gacchanto
assamapadaṁ ākoṭṭento viya pavisitvā dukūlapaṇḍitassa paṇṇasāladvāraṁ
sampāpuṇi. dukūlapaṇḍito anto nisinnova tassa padasaddaṁ
sutvā nāyaṁ sāmassa padasaddo kassa nukhoti pucchanto
gāthādvayamāha
kassa nu eso padasaddo manussasseva āgato
neso sāmassa nigghoso ko nu tvamasi mārisa
santaṁ hi sāmo vajjati santaṁ pādāni haññati 1-
neso sāmassa nigghoso ko nu tvamasi mārisāti.
tattha manussassevāti na ayaṁ sīhabayagghadīpiyakkhakinnarādīnaṁ
āgacchanto pana manussassevāyaṁ padasaddo neso sāmassāti. santaṁ
hīti upasamayuttaṁ hi. vajjatīti caṅkamati. haññatīti patiṭṭhapeti.
taṁ sutvā rājā sacāhaṁ attano rājabhāvaṁ akathetvā mayā
tumhākaṁ putato māritoti vakkhāmi ime maṁ kujjhitvā mayā saddhiṁ
pharusavacanaṁ kathessanti evaṁ mama etesu kodho uppajjissati atha
ne vihedhessāmi taṁ mama akusalaṁ bhavissati rājāti pana vutte
abhāyantā nāma natthi tasmā rājabhāvaṁ tāva kathessāmīti cintetvā
pānīyamāḷake pānīyaghaṭaṁ ṭhapetvā paṇṇasāladvāre ṭhatvā attānaṁ
āvīkaronto āha
rājāhamasmi kāsīnaṁ pilayakkhoti maṁ vidū

footnote: 1 neyatītipi pāṭho.

page number: 144

lobhā raṭṭhaṁ pahantvāna migamesaṁ carāmihaṁ
issaṭṭhe casmi kusalo daḷhadhammoti vissuto
nāgopi me na muñceyya āgato usupātananti.
dukūlapanḍitopi tena saddhiṁ paṭisanthāraṁ karonto āha
svāgatante mahārāja atho te adurāgataṁ
issarosi anuppatto yaṁ idhatthi pavedaya
tiṇḍukāni piyālāni madhuke kāsamāriyo
phalāni khuddakappāni bhuñja rāja varaṁ varaṁ
idampi pānīyaṁ sītaṁ ābhaṭaṁ girigabbharā
ito piva mahārāja sace tavaṁ abhikaṅkhasīti.
tassā attho sattigumbajātake kathito. idha pana girigabbharāti
migasammataṁ sandhāya vuttaṁ. sā hi girigabbhantarato nikkhantā
girigabbharā jātā.
evantena paṭisanthāre kate rājā putto vo mayā
māritoti paṭhamameva vattuṁ ayuttaṁ ajānanto viya kathaṁ samuṭṭhāpetvā
kathessāmīti cintetvā āha
nālaṁ andhā vane daṭṭhuṁ ko nu vo phalamāhari
anandhassevāyaṁ sammā nivāpo mayha khāyatīti.
tattha nālanti tumhe andhā imasmiṁ vane kiñci daṭṭhuṁ na
samatthā. ko nu vo phalamāharīti ko nu tumhākaṁ phalāphalamāhari.
nivāpoti ayaṁ sammā nayena upāyena kāraṇena kato

page number: 145

khāditabbayuttakānaṁ suparisuddhānaṁ phalāphalānaṁ nivāpo sanniccayo. anandhassevāti
anandhassa viya mayhaṁ khāyati upaṭṭhāti.
taṁ sutvā dukūlapaṇḍito mahārāja na mayaṁ mūlaphalāphalaṁ
āharāma putto pana no āharatīti dassetuṁ gāthādvayamāha
daharo yuvā nātibrahā sāmo kalyāṇadassano
dīghassa kesā asitā atho sunaggavellitā
so have phalamāharitvā ito ādāya kamaṇḍaluṁ
nadiṁ gato udakahāro maññe na dūramāgatoti.
tattha nātibrahāti nātidīgho nātirasso. sunaggavellitāti
sunaggasaṁkhātāya maṁsakoṭanapotthaniyā aggā viya vinatā. kamaṇḍalunti
ghaṭaṁ. dūramāgatoti idāni na dūraṁ āgato āsannaṭṭhānaṁ āgato
bhavissatīti maññāmīti attho
taṁ sutvā rājā āha
ahantaṁ avadhiṁ sāmaṁ yo tuyhaṁ paricāriko
yaṁ kumāraṁ pavedetha sāmaṁ kalyāṇadassanaṁ
dīghassa kesā asitā atho sunaggavellitā
tesu lohitalittesu seti sāmo mayā hatoti.
tattha avadhinti migassa khittena sarena vijjhitvā māresiṁ.
pavedethāti kathetha. setīti migasammatanadītīre vālukāpuline sayati.
dukūlapaṇḍitassa pana avidūreyeva pārikāya paṇṇasālā
hoti. sā tattha nisinnāva rañño vacanaṁ sutvā taṁ pavuttiṁ

page number: 146

Ñātukāmā attano paṇṇasālato nikkhamitvā rajjukasaññāya
dukūlapaṇḍitassa santikaṁ gantvā āha
kena dukūla mantesi hato sāmoti vādinā
hato sāmoti sutvāna hadayaṁ me pavedhati
assatthasseva taruṇaṁ pavālaṁ māluteritaṁ
hato sāmoti sutvāna hadayaṁ me pavedhatīti.
tattha vādināti mayā hato sāmoti vadantena. pavālanti
aṅkurapallavaṁ. māluteritanti vātena pahataṁ phanditaṁ.
atha naṁ dukūlapaṇḍito ovadanto āha
pārike kāsirājāyaṁ so sāmaṁ migasammate
kodhasā usunā vijjhi tassa mā pāpamicchimhāti.
tattha migasammateti migasammatanadītīre vālukāpuline. kodhasāti
migesu uppannena kodhena. mā pāpamicchimhāti tassa mayaṁ
ubhopi pāpaṁ mā icchimhā.
puna pārikā āha
kicchā laddho piyo putto yo andhe abharī vane
tamekaputtaghātamhi kathaṁ cittaṁ na kopayeti.
tattha ghātamhīti ghātake.
dukūlapaṇḍito āha
kicchā laddho piyo putto yo andhe abharī vane
tamekaputtaghātamhi akodhaṁ āhu paṇḍitāti.

page number: 147

tattha akodhanti akodhantaṁ kodho nāma nirayasaṁvattaniko
tasmā taṁ kodhaṁ akatvā puttaghātamhi akodhoyeva kātabboti
paṇḍitā āhu kathenti.
evañca pana vatvā te ubhohi hatthehi uraṁ paharitvā
mahāsattassa guṇe vaṇṇetvā bhūsaṁ parideviṁsu.
atha ne rājā samassāsento āha
mā bāḷhaṁ paridevetha hato sāmoti vādinā
ahaṁ kammakaro hutvā bharissāmi brahāvane
issaṭṭhe casmi kusalo daḷhadhammoti vissuto
ahaṁ kammakaro hutvā bharissāmi brahāvane
migānaṁ vighāsamanvesaṁ vanamūlaphalāni ca
ahaṁ kammakaro hutvā bharissāmi brahāvaneti.
tattha vādināti tumhe hato sāmoti vadantena mayā saddhiṁ
tayā no evaṁ guṇasampanno putto mārito idāni ko amhe
bharissatīti ādīni vacanāni vatvā mā bāḷhaṁ paridevetha ahaṁ
tumhākaṁ kammakaro hutvā sāmo viya tumhe bharissāmīti. evaṁ
vatvā rājā tumhe mā cintayittha na mayhaṁ rajjenattho ahaṁ
vo yāvajīvaṁ bharissāmīti te assāsesi.
atha tepī raññā saddhiṁ sallapantā āhaṁsu
nesa dhammo mahārāja netaṁ amhesu kappati
rājā tvamasi amhākaṁ pādevandāma te mayanti.

page number: 148

tattha dhammoti sabhāvo kāraṇaṁ vā. netaṁ kappatīti etaṁ
tava kammakaraṇaṁ amhesu na kappati na sobhati na paṭirūpaṁ. pāde
vandāma teti idampana te pabbajitaliṅge ṭhitāpi puttasokena
samabbhāhatatāya ceva nihatamānatāya ca vadiṁsu. rañño vissāsaṁ
uppādetuṁ evamāhaṁsūti vadanti.
taṁ sutvā rājā ativiya tusitvā aho acchariyaṁ evaṁ
dosakārake nāma mayi imesaṁ pharusavacanamattampi natthi paggayhantiyeva
mamanti cintetvā evaṁ āha
dhammaṁ nesāda bhaṇatha katā apacitā tayā
pitā tvamasi amhākaṁ mātā tvamasi pāriketi.
tattha tayāti ekekaṁ vadanto evamāha. pitāti tāta
dukūlapaṇḍita ajjato paṭṭhāya tvaṁ mayhaṁ pituṭṭhāne tiṭṭha amma
pārike tvaṁpi me mātuṭṭhāne tiṭṭha ahaṁ pana vo puttassa
sāmassa ṭhāne ṭhatvā pādadhovanādīni sabbakiccāni karissāmi maṁ
rājāti asallakkhetvā sāmo viya sallakkhethāti.
te añjaliṁ paggayha vanditvā mahārāja amhākaṁ tava
kammakaraṇakiccaṁ natthi apica kho pana mahārāja no yaṭṭhikoṭiṁ gahetvā
netvā sāmaṁ dassehīti yācantā gāthādvayamāhaṁsu
namo te kāsirājatthu namo te kāsivaḍḍhana
añjalinte paggaṇhāma yāva sāmānupāpaya
tassa pāde pamajjantā 1- mukhañca bhujadassanaṁ

footnote: 1 pavaṭṭantātipi pāṭho.

page number: 149

saṁsumbhamānā attānaṁ kālamāgamayāmhaseti.
tattha yāva sāmānupāpayāti yāva sāmo yattha tattha amhe
anupāpaya. bhujadassananti sāmaṁ kalyāṇadassanaṁ abhirūpaṁ pāsādikaṁ.
saṁsumbhamānāti pothentā. kālamāgamayāmhaseti kālakiriyaṁ karissāma
gamissāma 1-.
tesaṁ evaṁ kathentānaññeva suriyo atthaṅgato. atha rājā
sacāhaṁ idāneva ime andhe tattha nessāmi taṁ disvāva tesaṁ hadayaṁ
phalissati iti tiṇṇampi tesaṁ matakāle ahaṁ niraye nipannoyeva
nāma tasmā tesaṁ gantuṁ na dassāmīti cintetvā catasso gāthāyo
abhāsi
brahābālamigākiṇṇaṁ ākāsantaṁva dissati
yattha sāmo hato seti candova patito chamā
brahābālamigākiṇṇaṁ ākāsantaṁva dissati
yattha sāmo hato seti suriyova patito chamā
brahābālamigākiṇṇaṁ ākāsantaṁva dissati
yattha sāmo hato seti paṁsunā parikuṇṭhito
brahābālamigākiṇṇaṁ ākāsantaṁva dissati
yattha sāmo hato seti idheva vasathassameti.
tattha brahāti accuggataṁ. ākāsantanti etaṁ eva vanaṁ
ākāsassa anto viya hutvā padissati paññāyati. kathavā.

footnote: 1 kālakiriyaṁ āgamessāmāti yuttataraṁ.

page number: 150

ākāsantanti ākāsamānaṁ pakāsamānanti attho. chamāti chamāyaṁ
paṭhaviyanti attho. chamantipi pāṭho. paṭhaviyaṁ patito viyāti
attho. parikuṇṭhitoti parikiṇṇo paliveṭhitoti attho.
atha te attano bālamigānaṁ bhayābhāvaṁ dassetuṁ gāthamāhaṁsu
yadi tattha sahassāni satāni nahutāni ca
nevamhākaṁ bhayaṁ koci vane bālesu vijjatīti.
tattha kocīti imasmiṁ vane katthaci ekasmiṁ padesepi amhākaṁ
bālesu bhayannāma natthīti.
atha rājā tepi paṭibāhituṁ asakkonto hatthesu gahetvā
tattha nesi.
tamatthaṁ pakāsento satthā āha
tato andhānamādāya kāsirājā brahāvane
hatthe gahetvā pakkāmi yattha sāmo hato ahūti.
tattha tatoti tadā. andhānanti andhe. ahūti ahosi.
yatthāti yasmiṁ ṭhāne so nipanno tattha te nesīti attho.
netvā ca pana tassa santike ṭhapetvā ayaṁ vo puttoti
ācikkhi. athassa pitā sīsaṁ ukkhipitvā mātā pāde attano
aṅke katvā nisīditvā vilapiṁsu.
tamatthaṁ pākasento satthā āha
disvāna patitaṁ sāmaṁ puttakaṁ paṁsukuṇṭhitaṁ
apaviddhaṁ brahāraññe candaṁva patitaṁ chamā

page number: 151

disvāna patitaṁ sāmaṁ puttakaṁ paṁsukuṇṭhitaṁ
apaviddhaṁ brahāraññe suriyaṁva patitaṁ chamā
disvāna patitaṁ sāmaṁ puttakaṁ paṁsukuṇṭhitaṁ
apaviddhaṁ brahāraññe kalūnaṁ paridevayuṁ
disvāna patitaṁ sāmaṁ puttakaṁ paṁsukuṇṭhitaṁ
bāhā paggayha pakkanduṁ adhammo kira bho iti
bāḷhaṁ khosi tuvaṁ sutto sāma kalyāṇadassana
yo ajjevaṅgate kāle na kiñcimabhibhāsasi
bāḷhaṁ khosi tuvaṅmatto sāma kalyāṇadassana
yo ajjevaṁgate kāle na kiñcimabhibhāsasi
bāḷhaṁ khosi tuvaṁ kuddho sāma kalyāṇadassana
yo ajjevaṅgate kāle na kiñcimabhibhāsasi
bāḷhaṁ khosi tuvaṁ ditto sāma kalyāṇadassana
yo ajjevaṅgate kāle na kiñcimabhibhāsasi
bāḷhaṁ khosi tuvaṁ vimano sāma kalyāṇadassana
yo ajjevaṅgate kāle na kiñcimabhibhāsasi
jaṭaṁ malinaṁ paṁsugataṁ kodāni saṇṭhapessati
sāmo ayaṁ kālakato andhānaṁ paricārako
ko no sammajjanādāya sammajjissati assamaṁ
sāmo ayaṁ kālakato andhānaṁ paricārako
kodāni nahāpayissati sītenuṇhodakena ca

page number: 152

sāmo ayaṁ kālakato andhānaṁ paricārako
kodāni bhojayissati vanamūlaphalāni ca
sāmo ayaṁ kālakato andhānaṁ paricārakoti.
tattha apaviddhanti niratthakaṁ chaḍḍitaṁ. adhammo kira bho
itīti ayuttaṁ kira bho ajja imasmiṁ loke vattati. mattoti
tikhiṇasuraṁ pivitvā viya pamatto pamādaṁ āpanno. dittoti dappito.
vimanoti dhuttakosi jāto. sabbaṁ vilāpavasena bhaṇanti. jaṭanti
tāta amhākaṁ jaṭāmaṇaḍalaṁ malinaṁ. paṁsugatanti yadā ākulaṁ
malaggahitaṁ bhavissati. kodānīti idāni tadā taṁ ujukaṁ ko
saṇṭhapessati sodhetvā ujukaṁ karissati.
athassa mātā bahuvilāpaṁ vilapantī tassa ure hatthaṁ ṭhapetvā
santāpaṁ upadhārentī puttassa me santāpo pavattateva visavegena
visaññitaṁ āpanno bhavissati nibbisabhāvatthāya assa saccakiriyaṁ
karissāmīti cintetvā saccakiriyaṁ akāsi
tamatthaṁ pakāsento satthā āha
disvāna patitaṁ sāmaṁ puttakaṁ paṁsukuṇṭhitaṁ
additā puttasokena mātā saccaṁ abhāsatha
yena saccenayaṁ sāmo dhammacārī pure ahu
etena saccavajjena visaṁ sāmassa haññatu
yena saccenayaṁ sāmo brahmacārī pure ahu
etena saccavajjena visaṁ sāmassa haññatu

page number: 153

yena saccenayaṁ sāmo saccavādī pure ahu
etena saccavajjena visaṁ sāmassa haññatu
yena saccenayaṁ sāmo mātāpetibharo ahu
etena saccavajjena visaṁ sāmassa haññatu
yena saccenayaṁ sāmo kule jeṭṭhāpaccāyiko
etena saccavajjena visaṁ sāmassa haññatu
yena saccenayaṁ sāmo pāṇāpiyataro mama
etena saccavajjena visaṁ sāmassa haññatu
yaṁ kiñcitthi kataṁ puññaṁ mayhañceva pitu ca te
sabbena tena kusalena visaṁ sāmassa haññatūti.
tattha yena saccenāti yena bhūtena yena sabhāvena. dhammacārīti
dasakusalakammapathadhammacārī. saccavādīti hasitenāpi musāvādaṁ avatvā.
mātāpetibharoti analaso hutvā rattindivaṁ mātāpitaro poseti.
kule jeṭṭhāpaccāyikoti jeṭṭhānaṁ pituādīnaṁ sakkārakārako hoti.
evaṁ mātuyā sattahi gāthāhi saccakiriyāya katāya sāmo
parivattitvā nipajji. athassa pitā jīvati me putto ahaṁpissa
saccakiriyaṁ karissāmīti tatheva saccakiriyaṁ akāsi.
tamatthaṁ pakāsento satthā āha
disvāna patitaṁ sāmaṁ puttakaṁ paṁsakuṇṭhitaṁ
addito puttasokena pitā saccaṁ abhāsatha

page number: 154

yena saccenayaṁ sāmo dhammacārī pure ahu
etena saccavajjena visaṁ sāmassa haññatu
yena saccenayaṁ sāmo brahmacārī pure ahu
etena saccavajjena visaṁ sāmassa haññatu
yena saccenayaṁ sāmo saccavādī pure ahu
etena saccavajjena visaṁ sāmassa haññatu
yena saccenayaṁ sāmo mātāpetibharo ahu
etena saccavajjena visaṁ sāmassa haññatu
yena saccenayaṁ sāmo kule jeṭṭhāpaccāyiko
etena saccavajjena visaṁ sāmassa haññatu
yena saccenayaṁ sāmo pāṇāpiyataro mama
etena saccavajjena visaṁ sāmassa haññatu
yaṁ kiñcitthi kataṁ puññaṁ mayhañceva mātu ca te
sabbena tena kusalena visaṁ sāmassa haññatūti.
evaṁ pitari saccakiriyaṁ karonte mahāsatto parivattitvā itarena
passena nipajji. athassa tatiyaṁ saccakiriyaṁ sā devadhītā akāsi.
tamatthaṁ pakāpento satthā āha
sā devatā antarahitā pabbate gandhamādane
sāmassa anukampāya imaṁ saccaṁ abhāsatha
pabbatyāhaṁ gandhamādane ciraṁ rattaṁ nivāsinī
na me piyataro koci añño sāmena vijjati

page number: 155

etena saccavajjena visaṁ sāmassa haññatu
sabbe gandhāvanamayā pabbate ganadhamādane
etena saccavajjena visaṁ sāmassa haññatu
tesaṁ lālappamānānaṁ bahuṁ kāruññasaññitaṁ
khippaṁ sāmo samuṭṭhāsi yuvā kalyāṇadassanoti.
tattha pabbatyāhanti pabbate ahaṁ. vanamayāti gandharukkhamayā.
nahi tattha koci agandho nāma rukkho atthi. tesanti bhikkhave
tesaṁ ubhinnaṁ lālappamānānaññeva devatāya saccakiriyāya pariyosāne
khippaṁ sāmo uṭṭhāsi padumapattato udakaṁ viya nivattetvā
ābādho tassa vigato ahosi. idha nukho viddho ettha nukho
viddhoti viddhaṭṭhānaṁ na paññāyati.
iti mahāsattassa nirogatā mātāpitūnañca cakkhūni paṭilābho
aruṇuggamanañca devatānubhāvena tesaṁ catunnaṁpi assameyeva
pākaṭabhāvoti sabbaṁ ekakkhaṇeyeva ahosi. mātāpitaro cakkhūni laddhā
sāmo ca arogo jātoti atirekataraṁ tusiṁsu. atha ne sāmapaṇḍito
imāya gāthāya ajjhabhāsi
sāmohamasmi bhaddaṁ vo sotthinamhi samuṭṭhito
mā bāḷhaṁ paridevetha mañjunābhivadetha manti.
atha mahāsatto rājānaṁ disvā paṭisanthāraṁ karonto imā
gāthā āha
savāgatante mahārāja atho te adurāgataṁ

page number: 156

issarosi anuppatto yaṁ idhatthi pavedaya
tiṇḍukāni piyālāni madhuke kāsamāriyo
phalāni khuddakappāni bhuñja rāja varaṁ varaṁ
atthi me pānīyaṁ sītaṁ ābhaṭaṁ girigabbharā
tato piva mahārāja sace tvaṁ abhikaṅkhasīti.
rājāpi taṁ acchariyaṁ disvā āha
sammuyhāmi pamuyhāmi sabbā muyhayti me disā
petantaṁ sāmamaddakkhiṁ ko nu tvaṁ sāma jīvasīti.
tattha petanti kālakataṁ addasiṁ. ko nu tvanti kathaṁ nu
tavaṁ jīvitaṁ paṭilabhissīti pucchi.
sāmopi ayaṁ rājā maṁ matoti sallakkheti amatabhāvamassa
pakāsessāmīti cintetvā āha
api jīvaṁ mahārāja purisaṁ bāḷhavedanaṁ
upanītamanasaṅkappaṁ jīvantaṁ maññate mataṁ
api jīvaṁ mahārāja purisaṁ bāḷhavedanaṁ
taṁ nirodhagataṁ santaṁ jīvantaṁ maññate matanti.
tattha api jīvanti jīvamānaṁ api. upanītamanasaṅkappanti
bhavaṅge otiṇṇacittavāraṁ. jīvantanti jīvamānameva. maññateti
mato esoti ayaṁ loko maññati. nirodhagatanti assāsapassāsaṁ
nirodhappattaṁ santaṁ jīvamānaṁ evaṁ loko maṁ viya jīvantameva mataṁ
maññatīti vadati.

page number: 157

evañca pana vatvā mahāsatto rājānaṁ atthe suniyojetukāmo
dhammaṁ desento puna dve gāthā abhāsi
yo mātaraṁ pitaraṁ vā macco dhammena posati
devāpi naṁ tikicchanti mātāpetibharaṁ naraṁ
so mātaraṁ pitaraṁ vā macco dhammena posati
idheva naṁ pasaṁsanti pecca sagge pamodatīti.
taṁ sutvā rājā acchariyaṁ vata bho mātāpetibharassa jantuno
kira uppannarogaṁ devatāpi tikicchanti ativiya ayaṁ sāmo sobhatīti
añjaliṁ paggayha āha
esa bhiyyo pamuyhāmi sabbā muyhanti me disā
saraṇaṁ sāma gacchāmi tvañca me saraṇaṁ bhavāti.
tattha bhiyyoti yasmā tādise parisuddhasīle guṇasampanne
aparajjhiṁ tasmā atirekataraṁ pamuyhāmi. tavañca me saraṇaṁ
bhavāti ahaṁ pana saraṇaṁ gacchāmi tavañca me saraṇaṁ gacchantassa
saraṇaṁ bhava patiṭṭhā hohi devalokagāmiṁ maṁ karohīti.
atha naṁ mahāsatto sace mahārāja devalokaṁ gantukāmo
mahantaṁ dibbasampattiṁ paribhuñjitukāmo imāsu dasarājadhammacariyāsu
vattassūti tassa dhammaṁ desento dasarājadhammacariyā gāthā abhāsi
dhammañcara mahārāja mātāpitūsu khattiya
idha dhammaṁ caritvāna saggaṁ gamissasi
dhammañcara mahārāja puttadhāresu khattiya

page number: 158

idha dhammaṁ caritvāna rāja saggaṁ gamissasi
dhammañcara mahārāja mittāmaccesu khattiya
idha dhammaṁ caritvāna rāja saggaṁ gamissasi
dhammañcara mahārāja bāhanesu balesu ca
idha dhammaṁ caritvāna rāja saggaṁ gamissasi
dhammañcara mahārāja gāmesu migamesu ca
idha dhammaṁ caritvāna rāja saggaṁ gamissasi
dhammañcara mahārāja raṭṭhe janapadesu ca
idha dhammaṁ carivāna rāja saggaṁ gamissasi
dhammañcara mahārāja samaṇe brāhmaṇesu ca
idha dhammaṁ caritvāna rāja saggaṁ gamissasi
dhammañcara mahārāja migapakkhīsu khattiya
idha dhammaṁ caritvāna rāja saggaṁ gamissasi
dhammañcara mahārāja dhammo suciṇṇo sukhamāvahāti
idha dhammaṁ caritavāna rāja saggaṁ gamissasi
dhammañcara mahārāja indā devā sabrahmakā
suciṇṇena divaṁ pattā mā dhammaṁ rāja pāmadoti.
tāsaṁ pana gāthānaṁ attho sakuṇajātake vitthāritova hoti.
evaṁ mahāsatto rañño dhammaṁ desetvā uttariṁpi ovadanto
pañca sīlāni adāsi. rājā tassa ovādaṁ sirasā sampaṭicchitvā
bodhisattaṁ vanditvā khamāpetvā bārāṇasiṁ gantvā dānādīni puññāni

page number: 159

katvā pañca sīlāni rakkhitvā dhammena samena rajjaṁ kārento
āyuhapariyosāne saggaparāyano ahosi. bodhisattopi mātāpitaro
paricaritvā mātāpitūhi saddhiṁ abhiññā ca samāpattiyo ca nibbattetvā
aparihīnajjhāno āyuhapariyosāne teheva saddhiṁ brahmalokupago
ahosi.
satthā imaṁ dhammadesanaṁ āharitvā bhikkhave mātāpitūnaṁ posanaṁ
nāma paṇḍitānaṁ vaṅsoti vatvā saccāni pakāsetvā jātakaṁ
samodhānesi. saccapariyosāne so bhikkhu sotāpattiphalaṁ sampāpuṇi.
tadā rājā ānando ahosi. devadhītā uppalavaṇṇā. sakko
anuraddho. pitā mahākassapo. mātā bhaddakāpilānī.
suvaṇṇasāmapaṇḍito pana ahameva sammāsambuddhoti.
suvaṇṇasāmajātakaṁ tatiyaṁ niṭṭhitaṁ.

page number: 160

footnote: * hanānīmmīkhamūla *
footnote: *****************************

page number: 161

mahānipāta vaṇṇanā
-------------
nemirājajātakaṁ
accheraṁ vata lokasminti idaṁ satthā mithilaṁ upanissāya
maghadevassa ambavane viharanto sitapātukammaṁ ārabbha kathesi.
ekadivasamhi satthā sāyaṇhasamaye sambahulehi bhikkhūhi saddhiṁ tasmiṁ
ambavane cārikañcaramāno ekaṁ rammaṇīyaṁ bhūmippadesaṁ disvā attano
pubbacariyaṁ kathetukāmo hutvā sitapātukammaṁ katvā āyasmatā
ānandattherena sitakāraṇaṁ puṭṭho ānanda ayaṁ bhūmippadeso pubbe
mayā maghadevarājakāle jhānakīḷaṁ kīḷantena ajjhāvuṭṭhapubboti vatvā
tuṇhī ahosi tehi yācito paññattapavarabuddhāsane nisīditvā
atītaṁ āhari.
atīte bhikkhave videharaṭṭhe mithilanagare maghadevo nāma rājā
ahosi. so caturāsītivassasahassāni kumārakīḷaṁ kīḷi.
caturāsītivassasahassāni uparajjaṁ kāresi. caturāsītivassasahassāni rajjaṁ
kārento yadā me samma kappaka sirasmiṁ palitāni passeyyāsi
tadā me āroceyyāsīti āha. aparabhāge kappako palitāni disvā
rañño ārocesi. so suvaṇṇasaṇḍāsena uddharāpetvā hatthe
patiṭṭhāpetvā palitaṁ oloketvā āgantvā nalātante laggaṁ viya
maraṇaṁ sampassamāno idāni me pabbajitakāloti kappakassa

page number: 162

gāmavaraṁ datvā jeṭṭhaputtaṁ pakkosāpetvā tāta rajjaṁ sampaṭiccha
ahaṁ pabbajissāmīti vatvā kiṁ kāraṇā devāti vutte rājaputtassa
kāraṇaṁ ācikkhanto imaṁ gāthamāha
uttamaṅgaruhā mayhaṁ ime jātā vayoharā
pātubhūtā devadūtā pabbajjāsamayo mamanti.
vatvā puttaṁ rajje abhisiñcitvā tavaṁpi evarūpaṁ palitaṁ
disvāva pabbajeyyāsīti ovaditvā nagarā nikkhamitvā isipabbajjaṁ
pabbajitvā caturāsītivassasahassāni cattāro brahmavihāre bhāvetvā
brahmaloke nibbatti. puttopissa teneva upāyena pabbajitvā
brahlokaparāyano ahosi. tathā tassa putto tathā tassa
puttoti evaṁ davīhi ūnāni caturāsīti khattiyasahassāni sīse palitaṁ
disvā imasmiṁ ambavane pabbajitvā cattāro brahmavihāre bhāvetvā
brahmaloke nibbattiṁsu. tesaṁ sabbapaṭhamaṁ nibbatto maghadevo
nāma rājā brahmaloke ṭhitova attano vaṁsaṁ olokento davīhi
ūnāni caturāsīti khattiyasahassāni pabbajitāni disvā tuṭṭhamānaso
hutvā ito nukho paraṁ pavattissati na pavattissatīti vaṁsaṁ
olokentova appavattanabhāvaṁ ñatvā mama vaṁsaṁ ahameva ghaṭessāmīti
cintetvā tato cavitvā mithilanagare rañño aggamahesiyā kucchimhi
paṭisandhiṁ gaṇhitvā dasamāsaccayena mātukucchito nikkhami. rājā
tassa nāmaggahaṇadivase nemittake brāhmaṇe pakkosāpetvā pucchi.
lakkhaṇāni oloketvā mahārāja ayaṁ kumāro tumhākaṁ vaṁsaṁ ghaṭento

page number: 163

uppanno tumhākaṁ vaṁso hi pabbajitavaṁso imassa kumārassa purato
neva gamissatīti vadiṁsu. taṁ sutvā rājā ayaṁ rathacakkanemi viya
mama vaṁsaṁ ghaṭento jāto tasmā tassa nemikumāroti nāmaṁ
kāressāmīti nemikumārotissa nāmaṁ akāsi. so daharakālato paṭṭhāya
dāne ca sīle ca uposathakamme ca abhirato ahosi. athassa
pitā purimanayeneva sīse palitaṁ disvā kappakassa gāmavaraṁ datvā
puttassa rajjaṁ niyyādetvā tasmiṁyeva ambavane pabbajitvā
brahmalokaparāyano ahosi. nemirājā pana dānajjhāsayatāya catūsu
nagaradvāresu nagaramajjhe cāti pañca dānasālāyo kāretvā
mahādānaṁ pavattesi. ekekāya dānasālāya satasahassaṁ datvā devasikaṁ
devasikaṁ pañca pañca kahāpaṇasatasahassāni dhanāni pariccaji niccaṁ
pañca sīlāni rakkhati pakkhadivasesu uposathaṁ samādayi mahājanampi
dānādīsu puññesu samādapesi saggamaggaṁ ācikkhi nirayabhayena mahājane
tajjetvā dhammaṁ desesi. tassovāde ṭhatvā dānādīni puññāni
katvā tato cutā devaloke nibbattiṁsu. devaloko paripūri.
nirayo tuccho viya ahosi. tadā tāvatiṁsabhavane devasaṁghā sudhammāya
devasabhāyaṁ sannipatitvā aho vata amhākaṁ ācariyo nemirājā
taṁ nissāya mayaṁ imaṁ buddhañāṇenāpi aparicchindiyaṁ dibbasampattiṁ
anubhavāmāti vatvā mahāsattassa guṇe vaṇṇayiṁsu. manussalokepissa
vaṇṇayiṁsu mahāsamuddapiṭṭhe āsittatelaṁ viya guṇakathā patthari.
satthā tamatthaṁ āvībhūtaṁ katvā bhikkhusaṁghassa kathento āha

page number: 164

accheraṁ vata lokasmiṁ uppajjanti vicakkhaṇā
yadā ahu nemirājā paṇḍito kusalatthiko
rājā sabbavidehānaṁ adā dānaṁ arindamo
tassa taṁ dadato dānaṁ saṅkappo upapajjatha
dānaṁ vā brahmacariyaṁ vā katamaṁ su mahapphalanti.
tattha yadā ahūti bhikkhave yadā paṇḍito attano ca paresañca
kusalatthiko nemirājā ahosi tadā devamanussā accheraṁ vata
bho evarūpāpi nāma anuppanne buddhañāṇe mahājanassa buddhakiccaṁ
sādhiyamānā lokasmiṁ vicakkhaṇā uppajjantīti evaṁ tassa guṇakathaṁ
kathesunti attho. yathā ahūtipi pāṭho. tassattho yathā ahu
nemirājā paṇḍito kusalatthikoyeva tathārūpā mahājanassa buddhakiccaṁ
sādhiyamānā uppajjanti vicakkhaṇā yaṁ tesaṁ uppajjanaṁ taṁ accheraṁ
vata lokassaminti. iti satthā sayameva acchariyajāto evamāha.
sabbavidehānanti sabbesaṁ videharaṭṭhavāsīnaṁ. katamaṁ sūti etesu
davīsu katamaṁ nukho mahapphalaṁ.
so kira paṇṇarasīuposathadivase uposathikova omuttasabbābharaṇo
sirisayanapiṭṭhe nipanno dve yāme niddaṁ okkamitvā pacchimayāme
pabuddho pallaṅkaṁ ābhujitvā ahaṁ mahājanassa apparimāṇaṁ
dānaṁpi demi sīlaṁpi rakkhāmi dānassa nukho phalaṁ mahantaṁ udāhu
brahmacariyavāsassa phalanti cintetvā attano kaṅkhaṁ chindituṁ nāsakkhi.
tasmiṁ khaṇe sakkassa bhavanaṁ uṇhākāraṁ dassesi. sakko

page number: 165

taṁ kāraṇaṁ āvajjento taṁ tathā vitakkentaṁ disvā kaṅkhamassa
chindissāmīti ekakova sīghaṁ āgantvā sakalanivesanaṁ ekobhāsaṁ
katvā sirisayanagabbhaṁ pavisitvā obhāsaṁ pharitvā ākāse ṭhatvā
tena puṭṭho byākāsi.
tamatthaṁ pakāsento satthā āha
tassa saṅkappamaññāya maghavā devakuñjaro
sahassanetto pāturahu vaṇṇena vihataṁ tamaṁ
salomahaṭṭho manujindo vāsavaṁ avacā nimi
devatā nusi gandhabbo ādū sakko purindado
na ca me tādiso vaṇṇo diṭṭho vā yadivā suto
ācikkha me taṁ bhaddante yathā jānemu taṁ mayaṁ
salomahaṭṭhaṁ ñatvāna vāsavo avacā nimiṁ
sakko hamasmi devindo āgatosmi tavantike
alomahaṭṭho manujinda puccha pañhaṁ yamicchasi
so ca tena katokāso vāsavaṁ avacā nimi
pucchāmi taṁ devarāja sabbabhūtānamissara
dānaṁ vā brahmacariyaṁ vā katamaṁ su mahapphalaṁ
so puṭṭho naradevena vāsavo avacā nimiṁ
vipākaṁ brahmacariyassa jānaṁ akkhāsijānato
hīnena brahmacariyena khattiye upapajjati
majjhimena ca devattaṁ uttamena visujjhati

page number: 166

na hete sulabbhā kāyā yācayogena kenaci
ye kāye upapajjanti anāgārā tapassinoti.
tattha salomahaṭṭhoti bhikkhave so nimirājā obhāsaṁ disvā
ākāsaṁ olokento taṁ dibbābharaṇapaṭimaṇḍitaṁ disvā bhayena
pahaṭṭhalomo hutvā devatā nusīti ādi pucchi. alomahaṭṭhoti
nibbhayo ahaṭṭhalomo hutvā puccha mahārājāti. vāsavaṁ avacāti
tuṭṭhamānaso hutvā avoca. jānaṁ akkhāsijānatoti bhikkhave so
sakko atītabhave attanā paccakkhaṁ diṭṭhapubbaṁ brahmacariyassa vipākaṁ
jānanto tassa ajānantassa akkhāsi. hīnenāti ādīsu
puthutitthāyatanesu methunaviratimattaṁ sīlaṁ hīnaṁ nāma. tena khattiyakule
upapajjati. jhānassa upacāramattaṁ majjhimaṁ nāma. tena devattaṁ
upapajjati. aṭṭhasamāpattinibbattanaṁ pana uttamaṁ nāma. tena
brahmaloke nibbattati. taṁ bāhirakā nibbānanti kathenti.
tena visujjhatīti. imasmiṁ pana buddhasāsane parisuddhasīlassa bhikkhuno
aññataraṁ devanikāyaṁ patthentassa brahmacariyaṁ cetanāya hīnatāya hīnaṁ
nāma. tena yathā patthitena devaloke nibbatti parisuddhasīlassa
pana aṭṭhasamāpattinibbattanaṁ majjhimaṁ nāma. tena brahmaloke
nibbattati. parisuddhasīlassa vipassanaṁ vaḍḍhetvā arahattamagganibbattanaṁ
uttamaṁ nāma. tena visujjhatīti. kāyāti brahmagaṇā
yācayogenāti yācanayuttakena yācayogena vā. yaññayuttakena
vāti attho. ubhayathāpi dāyakassevetaṁ nāmaṁ. tapassinoti

page number: 167

tapanissitakā.
iti sakko mahārāja dānato sataguṇena sahassaguṇena satasahassaguṇena
brahmacariyavāso mahapphaloti vaṇṇesi. imāyapi gāthāya
brahmacariyavāsasseva mahapphalabhāvaṁ dīpetvā idāni ye atīte
mahāndā datvā kāmāvacarampi atikkamituṁ nāsakkhiṁsu te rājāno
dassento āha
dudīpo sāgaro selo bhujagindo 1- bhaṅgiraso 2-
usinnaro atthako ca assako ca puthuddhano
ete caññe ca rājāno khattiyā brāhmaṇā bahū
puthuyaññaṁ yajitvāna petattaṁ nātivattiṁsūti.
tassattho mahārāja pubbe bārāṇasiyaṁ dudīpo nāma rājā
mahādānaṁ datvā maraṇacakkena chinno kāmāvacareyeva nibbatti tathā
sāgarādayo aṭṭhāti ete pana aññe ca bahū rājāno ceva
khattiyā brāhmaṇā ca puthuyaññaṁ yajitvā anekappakāraṁ dānaṁ datvā
imaṁ kāmāvacarabhūmisaṁkhātaṁ petattaṁ nātivattiṁsu. kāmāvacaradevā hi
rūpādino kilesavatthussa kāraṇā paraṁ paccāsiṁsanato kappanatāya
petāti vuccanti. vuttampi cetaṁ
ye adutiyā na ramanti ekikā
vivekajaṁ ye na labhanti pītiṁ
kiñcāpi te indasamānabhogā

footnote: 1. mucalindo 2. bhagīraso itipi pāṭho.

page number: 168

te ve parādhīnasukhāvarākāti.
evampi dānaphalato brahmacariyaphalasseva mahantabhāvaṁ dassetvā
idāni brahmacariyavāsena petabhavanaṁ atikkamitvā brahmaloke
nibbatti te tāpase dassento āha
addhāyime ativattiṁsu anāgārā tapassino
sattisayo yāmahanu somayāgo manojavo
samuddo māgho bharato isi kālapurakkhito
aṅgīraso kassapo ca kīsavaccho akanti cāti.
tattha ativattiṁsūti kāmāvacaraṁ atikkamiṁsu. tapassinoti
sīlatapañceva aṭṭhasamāpattitapañca nissitā. sattisayoti yāma
hanuādayo sattabhārato ca sandhāyāha. aṅgīrasādīhi pana catūhi
saddhiṁ ekādaseteti
evaṁ tāva sutavaseneva brahmacariyavāsassa mahapphalabhāvaṁ vaṇṇetvā
idāni attanā diṭṭhapubbaṁ āharanto āha
uttarena nadī sīdā gambhīrā duratikkamā
nīlaggivaṇṇā jotanti sadā kāñcanapabbatā
paruḷhagacchā tagarā paruḷhagacchā vanā nagā
tatrāsuṁ dasasahassā porāṇā isayo pure
ahaṁ seṭṭhosmi dānena saññamena damena ca
anuttaraṁ vattaṁ katvā pakīracārī samāhite
jātimantaṁ ajaccañca ahamujugataṁ naraṁ

page number: 169

ativelaṁ namassissaṁ kammabandhū hi māṇavā
sabbe vaṇṇā adhammaṭṭhā patanti nirayaṁ adho
sabbe vaṇṇā visujjhanti caritvā dhammamuttamanti.
tattha uttarenāti mahārāja atīte uttarahimavante dvinnaṁ
suvaṇṇapabbatānaṁ antare pavattā sīdā nāma nadī gambhīrā nāvādīhipi
duratikkamā ahosi. kiṁ kāraṇā. sā hi atisukhumodakā sukhumattā
udakassa antamaso morapiñjamattaṁpi tattha patitaṁ na saṇṭhāti
osīditvā talameva gacchati. tenevassā sīdāti nāmaṁ ahosi.
te pana tassā tīresu kāñcanapabbatā sadā nīlaggivaṇṇā hutvā
jotanti obhāsanti. paruḷhagacchā tagarāti tassā pana nadiyā
tīre gacchā paruḷhatagarā ahesuṁ. tagarā gandhi sugandhino.
paruḷhagacchā vanā nagāti ye tattha aññepi pabbatā tesaṁpi gacchā
paruḷhavanā ahesuṁ. pupphaphaladhararukkhasañchannāti attho. tatrāsunti
tasmiṁ evaṁ rammaṇīye bhūmibhāge dasasahassā isayo ahesuṁ.
sabbepi pañcābhiññāaṭṭhasamāpattilābhinova. tesu bhikkhācāravelāyaṁ
keci uttarakuruṁ gacchanti. keci mahājambūphalaṁ āharanti.
keci himavante madhuraphalāphalāni āharitvā khādanti. keci
jambūdīpatale taṁ taṁ nagaraṁ gacchanti. ekopi rasataṇhāya abhibhūto
natthi. jhānasukheneva kālaṁ vītināmenti. tadā eko tāpaso
ākāsena bārāṇasiṁ gantvā sunivattho supāruto piṇḍāya caranto
purohitassa gehadvāraṁ pāpuṇi. so tassa upasame pasīditvā taṁ

page number: 170

attano nivesanaṁ ānetvā bhojetvā katipāhaṁ paṭijagganto vissāse
uppanne bhante tumhe kuhiṁ vasathāti pucchi. asukaṭṭhāne
nāmāvusoti. kiṁ pana bhante tumhe ekakāva tattha viharatha udāhu
aññepi atthīti. āvuso kiṁ vadesi tasmiṁ padese dasasahassā
isayo vasanti sabbepi pañcābhiññāaṭṭhasamāpattilābhinovāti.
tassa tesaṁ guṇaṁ sutvā pabbajjāya cittaṁ nami. atha naṁ
bhante maṁpi tattha netvā pabbājethāti āha. āvuso tvaṁ
rājapuriso na sakkā taṁ mayā pabbājetunti āha. tena hi
bhante ajja ahaṁ rājānaṁ āpucchissāmi tumhe svepi idhāgaccheyyāthāti.
so adhivāsesi. itaropi bhuttapātarāso rājānaṁ
upasaṅkamitvā icchāmahaṁ deva pabbajitunti. taṁ sutvā kiṁ kāraṇā
ācariya pabbajissasīti. deva kāmesu ādīnavaṁ nekkhamme ānisaṁsaṁ
disvāti. tenahi pabbajāhi pabbajitopi maṁ olokeyyāsīti. so
sādhūti sampaṭicchitvā rājānaṁ vanditvā attano gehaṁ gantvā
puttadāraṁ anusāsitvā sabbaṁ sāpateyyaṁ dassetvā attano
pabbajitaparikkhāraṁ gahetvā tāpasassāgamanaṁ olokento nisīdi.
tāpasopi tatheva ākāsenāgantavā antonagaraṁ pavisitvā tassa gehaṁ
pāvisi. so sakkaccaṁ taṁ parivisitvā bhante kathaṁ mayā kattabbanti
āha. so taṁ bahinagaraṁ netvā hatthena ādāya attano
ānubhāvena tattheva netvā pabbājetvā puna divase brāhmaṇaṁ
pabbajitaṁ tattheva ṭhapetvā bhattaṁ āharitvā datvā kasiṇaparikammaṁ

page number: 171

ācikkhi. so katipāhaccayena abhiññā ca aṭṭhasamāpattiyo ca
nibbattetvā sayameva piṇḍāya carati. so aparabhāge ahaṁ rañño
attānaṁ dassetuṁ paṭiññaṁ adāsiṁ dassissāmi attānanti cintetvā
tāpase vanditvā ākāsena bārāṇasiṁ gantvā bhikkhaṁ caranto
rājadvāraṁ sampāpuṇi. rājā taṁ disvā sañjānitvā antoni
vesanaṁ pavesetvā sakkāraṁ katvā bhante kuhiṁ vasathāti pucchi.
uttarahimavantappadese kāñcanapabbatantare pavattāya sīdāya nadiyā
tīre mahārājāti. kiṁ pana tumhe ekakāva tattha viharatha udāhu
aññepi tattha atthīti. kiṁ vadesi mahārāja dasasahassā isayo
tattha vasanti te sabbe ca pañcābhiññāaṭṭhasamāpattilābhino
vāti. rājā tesaṁ guṇaṁ sutvā sabbesaṁ bhikkhaṁ dātukāmo
ahosi. atha naṁ rājā āha bhante ahaṁ tesaṁ isīnaṁ dātumomhi
idha te ānethāti. mahārāja te isayo jivhāviññeyye
rase agiddhā na sakkā idhānetunti. bhante tumhe nissāya
te bhojessāmi upāyaṁ me ācikkhathāti. mahārāja sace tesaṁ
dānaṁ dātukāmosi ito nikkhamitvā sīdānadītīre vasanto tesaṁ
dānaṁ dehīti. so sādhūti sampaṭicchitvā sabbupakāraṇāni
gāhāpetvā caturaṅginiyā senāya saddhiṁ nagarā nikhamitvā attano
rajjasīmaṁ sampāpuṇi. atha naṁ tāpaso attano ānubhāvena saddhiṁ
senāya sīdānadītare netvā nadītīre khandhāvāraṁ kāretvā appamatto
hohi mahārājāti ākāsena attano vasanaṭṭhānaṁ gantavā puna

page number: 172

divase paccāgami. atha naṁ rājā sakkaccaṁ bhojetvā sve
bhante dasasahassā isayo ādāya idheva āgacchathāti āha.
so sādhūti sampaṭicchitvā gantvā puna divase bhikkhācāravelāya
isīnaṁ ārocesi mārisā bārāṇasirājā tumhākaṁ bhikkhaṁ
dātukāmoāgantvā sīdānadītīre nisinno so vo nimantesi tassa
anukampāya khandhāvāraṁ gantvā bhikkhaṁ gaṇhathāti. te sādhuti
sampaṭicchitvā ākāsenāgantvā khandhāvārassāvidūre otariṁsu. atha
tesaṁ rājā paccuggamanaṁ katvā khandhāvāraṁ pavesetvā paññattāsane
nisīdāpetvā isigaṇaṁ paṇītenāhārena santappetvā tesaṁ iriyāpathe
pasanno svātanāya nimantesi. etenupāyena dasannaṁ tāpasasahassānaṁ
dasavassahassāni dānaṁ adāsi. dadanto ca pana tasmiṁyeva
padese nagaraṁ māpetvā kasikammaṁ kāresi.
na kho pana mahārāja tadā so rājā añño ahaññeva
ahosi. atha khohaṁ seṭṭhosmi dānena ahameva hi tadā dānena
seṭṭho hutvā taṁ mahādānaṁ datvā imaṁ petalokaṁ atikkamitvā
brahmaloke nibbattetuṁ nāsikkhiṁ. mayā dinnaṁ pana dānaṁ bhuñjitvā
sabbeva te isayo kāmāvacaraṁ atikkamitvā brahmaloke nibbattiṁsu.
iminā cetaṁ veditabbaṁ yathā brahmacariyavāsova mahapphalo
hoti. evaṁ dānena attano seṭṭhabhāvaṁ pakāsetvā itarehi tīhi
padehi tesaṁ isīnaṁ guṇaṁ pakāseti.
tattha saññamenāti sīlena. damenāti indriyadamanena.

page number: 173

anuttaranti etehi guṇehi nirantaraṁ uttamaṁ vattasamādānaṁ caritvā.
pakīracārīti gaṇaṁ vikīritvā khipitvā pahāya ekacārike ekībhāvaṁ
gateti attho. samāhiteti upacārappanāsamādhīhi samāhitacitte
evarūpe tāpase ahaṁ tapassino upaṭṭhahinti dasseti. ahamujugatanti
ahaṁ mahārāja tesaṁ dasasahassānaṁ isīnaṁ antare kāyavaṅkādīnaṁ
abhāvena ujugataṁ ekaṁpi naraṁ hīnajacco vā hotu jātisampanno
vāti jātiṁ avicāretvā tesaṁ guṇesu pasannamānaso hutvā
sabbepime ativelaṁ namassissaṁ niccakālameva namassissanti vadati.
kiṁ kāraṇā. kammabandhū hi māṇavāti maccā hi nāmete kammabandhū
kammapaṭissaraṇā. teneva kāraṇena sabbe vaṇṇāti
veditabbaṁ.
evañca pana vatvā kiñcāpi mahārāja dānato brahmacariyavāsova
mahapphalo dvepi panete mahāparisavitakkāva tasmā dvīsupi
appamatto hutvā dānañca dehi sīlañca rakkhāhīti taṁ ovaditvā
sakaṭṭhānameva gato.
tamatthaṁ pakāsento satthā āha
idaṁ vatvāna maghavā devarājā sujampati
vedehamanusāsitvā saggakāyaṁ apakkamīti.
tattha apakkamīti pakkāmi. sudhammāya devasabhāyaṁ dvinnaṁ
devasaṅghānaṁ nisinnānameva attānaṁ dassetīti attho.
atha naṁ devagaṇā āhaṁsu mahārāja nanu tumhe na paññāyittha

page number: 174

kuhiṁ gatatthāti. mārisā mithilāyaṁ nemirañño ekā kaṅkhā uppajji
ahaṁ pañhaṁ kathetvā taṁ rājānaṁ nikkaṅkhaṁ katvā āgatomhīti.
evañca pana vatvā puna taṁ kāraṇaṁ gāthāya kathetuṁāha
imaṁ bhonto nisāmetha yāvantettha samāgatā
dhammikānaṁ manussānaṁ vaṇṇaṁ uccāvacaṁ bahuṁ
yathā ayaṁ nemirājā paṇḍito kusalatthiko
rājā sabbavidehānaṁ adā dānaṁ arindamo
tassa taṁ dadato dānaṁ saṅkappo upapajjatha
dānaṁ vā brahmacariyaṁ vā katamaṁ su mahapphalanti.
tattha imanti imaṁ dhammikānaṁ kalyāṇadhammānaṁ manussānaṁ mayā
vuccamānaṁ sīlavasena uccaṁ dānavasena avacaṁ bahuṁ vaṇṇaṁ nisāmetha
suṇāthāti attho. yathā ayanti ayaṁ nemirājā yathā paṇḍito
ativiya paṇḍitoti.
iti so devarājā aparihāpetvā rañño vaṇṇaṁ kathesi.
taṁ sutvā devagaṇā rājānaṁ daṭṭhukāmā hutvā mahārāja
amhākaṁ nemirājā ācariyo tassovāde ṭhatvā taṁ nissāya amhehi
ayaṁ dibbasampatti laddhā taṁ daṭṭhukāmamhā taṁ pakkosāpehi
mahārājāti vadiṁsu. sakko sādhūti sampaṭicchitvā mātaliṁ
pakkosāpetvā samma mātali vejayantarathaṁ yojetvā mithilanagaraṁ gantvā
nemirājānaṁ dibbayāne āropetvā idhānehīti āha. so sādhūti
sampaṭicchitvā rathaṁ yojetvā pāyāsi. sakkassa pana devehi

page number: 175

saddhiṁ kathentassa ca mātaliṁ pakkosāpetvā āṇāpentassa ca
mātalissa rathaṁ yojentassa ca manussagaṇanāya māso atikkanto.
iti nemirañño puṇṇamāyaṁ uposathikassa pācīnasīhapañjaraṁ vivaritvā
mahātale nisīditvā amaccagaṇaparivutassa sīlaṁ paccavekkhantassa
pācīnalokadhātuto uggacchantena candamaṇḍalena saddhiṁyeva so ratho
paññāyi. manussā bhuttasāyamāsā attano attano gharadvāresu
nisīditvā sukhakathaṁ kathentā ajja dve candā uggatāti āhaṁsu.
atha nesaṁ sallapantānaññeva so ratho pākaṭo ahosi. mahājano
nāyaṁ cando rathoti vatvā tasmiṁ khaṇe anukkamena sindhavasahassayutte
mātalisaṅgāhake vejayantarethe pākaṭe jāte kassa nukho idaṁ
dibbayānaṁ āgacchatīti cintetvā na kassaci aññassa amhākaṁ rājā
dhammiko tasseva sakkena vejayantaratho pesito bhavissati amhākaṁyeva
rañño anucchavikoti tuṭṭhahaṭṭho gāthamāha
abbhūto vata lokasmiṁ uppajji lomahaṁsano
dibbo ratho pāturahu vedehassa yasassinoti.
tattha abbhūtoti abbhūtapubbo. acchariyoti vā vimhayenevamāhaṁsu.
tassa pana mahājanassa evaṁ kathentasseva mātali vegenāgantvā
rathaṁ nivattetvā sīhapañjarummāre pacchābhāgaṁ ṭhapetvā ārohanasajjaṁ
katvā ārohanatthāya rājānaṁ nimantesi.
tamatthaṁ pakāsento satthā āha

page number: 176

devaputto mahiddhiko mātali devasārathi
nimantayittha rājānaṁ vedehaṁ mithilaggahaṁ
ehimaṁ rathamāruyha rājaseṭṭha disampati
devā dassanakāmā te tāvatiṁsā saindakā
saramānā hi te devā sudhammāya samacchareti.
tattha mithilaggahanti mithilāyaṁ patiṭṭhitapāsādaṁ catūhi saṅgahavatthūhi
mithilāyaṁ saṅgāhakaṁ. samacchareti tava guṇakathaṁ kathentā nisīdiṁsu.
rājā taṁ sutvā adiṭṭhapubbaṁ devalokaṁ passissāmi mātalissa
ca me saṅgaho kato bhavissati gamissāmīti cintetvā antepurañca
mahājanañca āmantetvā ahaṁ na cirasseva āgamissāmi tumhe
appamattā dānādīni puññāni karothāti vatvā dibbarathaṁ abhiruhi.
tamatthaṁ pakāsento satthā āha
tato rājā taramāno vedeho mithilaggaho
āsanā vuṭṭhahitvāna pamukho rathamāruhi
abhiruḷhaṁ rathaṁ dibbaṁ mātali etadabravi
kena taṁ nemi maggena rājaseṭṭha disampati
yena vā pāpakammantā puññakammā ca yena vāti 1-.
tattha pamukhoti uttamo abhimukho vā mahājanassa piṭṭhiṁ datvā
āruḷhoti attho. yena vāti yena maggena gantvā yattha
pāpakammantā vasanti taṁ ṭhānaṁ sakkā daṭṭhuṁ yena vā maggena

footnote: 1 ye narā.

page number: 177

gantvā yattha puññakammantā ca yena vā vasanti te sakkā 1-
daṭṭhunti etesu maggesu kena maggena taṁ paṭhamaṁ nemi idaṁ so
sakkena anāṇattopi attano dūtavisesaṁ dassanatthaṁ āha.
atha naṁ rājā mayā dvepi ṭhānāni adiṭṭhapubbāni dvepi
passissāmīti cintetvā āha
ubhayeneva maṁ nehi mātali dvesārathi
yena vā pāpakammantā puññakammā ca yena vāti.
tato mātali dvepi ṭhānāni ekappahāreneva na sakkā mayā
dassetuṁ pucchissāmi nanti pucchanto gāthamāha
kena taṁ paṭhamaṁ nemi rāja seṭṭha disampati
yena vā pāpakammantā puññakammā ca yena vāti.
tato rājā ahaṁ avassaṁ devalokaṁ gamissāmi nirayaṁ tāva
passissāmīti cintetvā anantaraṁ gāthamāha
nirayaṁ tāva passāmi āvāsaṁ pāpakamminaṁ
ṭhānāni luddakammānaṁ dussīlānañca yā gatīti.
tattha dussīlānanti dasākusalakammapathavasena pāpakārīnaṁ
gihidussīlānaṁ samaṇadussīlānaṁ. yā gatīti yā etesaṁ nibbatti tañca
passissāmīti.
athassa vetaraṇiṁ nadiṁ tāva dassesi.
tamatthaṁ pakāsento satthā āha

footnote: 1 yena vā gantvā ye puññakammā narā te sakkā iti katthaci pākaṭo.

page number: 178

dassesi mātali rañño duggaṁ vetaraṇiṁ nadiṁ
kuṭṭhitaṁ khārasaṁyuttaṁ tattaṁ aggisikhūpamanti.
tattha vetaraṇinti bhikkhave mātali rañño kathaṁ sutvā nirayābhimukhaṁ
rathaṁ pesetvā paṭhamaṁ kammapaccayena utunā samuṭṭhitaṁ vetaraṇiṁ nadiṁ dassesi.
tattha nirayapālā jalitāni asisattitomarabhindivālamuggarādīni āvudhāni
gahetvā nerayikasatte paharanti vijjhanti pothenti.
te taṁ dukkhaṁ asahantā vetaraṇiyaṁ patanti.
sā nadī uparijalitāhi bhindivālappamāṇāhi sakaṇṭakāhi
vettalatāhi sañchannā. te tattha bahūni vassasahassāni tiṭṭhantā
pajjalitesu khuradhārātikkhiṇesu kaṇṭakesu khaṇḍākhaṇḍikā honti.
tesaṁ heṭṭhā tālappamāṇāni jalitāyasūlāni uṭṭhahanti. nerayikasattā
bahuaddhānaṁ vītināmetvā vettalatāhi galitvā sūlesu patitvā
viddhasarīrā sūlesu āvuṇitamacchā viya ciraṁ pacanti. sūlāni
pajjalitāni khuradhārātikkhiṇāni ayapokkharapattāni santi. te
sūlehi galitvā ayapokkharapattesu patitvā ciraṁ dukkhavedanaṁ anubhavanti.
tato khārudake patanti udakaṁpi jalati nerayikasattāpi jalanti dhūmāpi
uṭṭhahanti udakassa pana heṭṭhā nadītalaṁ khuradhārāhi sañchannaṁ.
te heṭṭhā nukho kīdisanti udake nimujjitvā khuradhārāsu
khaṇḍākhaṇḍikā honti te taṁ mahādukkhaṁ adhivāsetuṁ asakkontā mahantaṁ
bhayabheravaṁ ravantā vicaranti. kadāci anusotaṁ vuyhanti kadāci

page number: 179

paṭisotaṁ. atha te tīre ṭhitā nirayapālā ususattitomarabhindivālāni
khipitvā te macche viya vijjhanti. te dukkhavedanappattā
mahāviravaṁ viravanti. atha te jalitehi ayabalisehi uddharitvā
ākaḍḍhitvā pajjalitāyapaṭhaviyaṁ nipajjāpetvā mukhe tattaṁ ayoguḷaṁ
pakkhipanti.
iti rājā vetaraṇiyaṁ mahādukkhapīḷite satte disvā bhītatasito
hutvā kinnāma ime sattā pāpakammaṁ akaṁsūti mātaliṁ pucchi.
sopissa byākāsi.
tamatthaṁ pakāsento satthā āha
nemi have mātalimajjhabhāsi
disvā janaṁ patamānaṁ vidugge
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā vetaraṇiṁ patanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye dubbale balavanto jīvaloke
hiṁsenti rosenti supāpakammā
te luddakammā pasavetva pāpaṁ
teme janā vetaraṇiṁ patantīti.

page number: 180

tattha vindatīti ahaṁ attano anissaro hutvā bhayasantako
viya jātoti. disvāti patamāne disvā te nerayikasatte vetaraṇiṁ
patante disvā. jānanti bhikkhave so mātali sayaṁ jānanto tassa
ajānato akkhāsi. dubbaleti sarīrabalabhogabalāaṇābalavirahite.
balavantoti tehi balehi samannāgatā. hiṁsentīti pāṇippahārādīhi
kilamenti. rosentīti nānappakārehi akkosentā ghaṭṭenti.
pasavetvāti janetvā katvāti attho.
evaṁ mātali tassa pañhaṁ byākaritvā raññā vetaraṇīniraye diṭṭhe
taṁ padesaṁ antaradhāpetvā purato rathaṁ pesetvā sunakhādīhi khādanaṭṭhānaṁ
dassetvā taṁ disvā bhītena raññā pañhaṁ puṭṭho byākāsi.
tamatthaṁ pakāsento satthā āha
sāmā ca soṇā savalā ca gijjhā
kākolusaṅghā ca adenti bheravā
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme jane kākolusaṅghā adenti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye kecime maccharino kadariyā
paribhāsakā samaṇabrāhmaṇānaṁ

page number: 181

hiṁsenti rosenti supāpadhammā
te ludadakammā pasavetva pāpaṁ
teme jane kākolusaṅghā adentīti.
ito paresu pañhesu ceva byākaraṇesu ca eseva nayo.
tattha sāmāti rattavaṇṇā. soṇāti sunakhā. savalāti
kavaravaṇṇā ca setakāḷapītavaṇṇā cāti attho. evaṁ
pañcavaṇṇepi sunakhe dassesi. te kira mahāhatthippamāṇā jalitāya
ayapaṭhaviyā nerayikasatte mige viya anudhāvitvā piṇḍamaṁse ḍaṁsitvā
tesaṁ tigāvutappamāṇaṁ sarīraṁ jalitāyapaṭhaviyaṁ pātetvā mahāravaṁ
ravantānaṁ dvīhi purimapādehi uraṁ akkamitvā supāpadhammānaṁ janānaṁ
aṭṭhimiñjaṁ sesetvā maṁsaṁ luñcitvā khādanti. gijjhāti mahantā
bhaṇḍasakaṭappamāṇā rohatuṇḍā gijjhā. te tesaṁ kaṇayaggasadisehi
tuṇḍehi aṭṭhīni bhinditvā aṭṭhimiñjaṁ khādanti. kākolusaṅghāti
lohatuṇḍā kākagaṇā. te atibhayānakā diṭṭhadiṭṭhe khādanti.
yeme janeti ye ime nerayikasatte kākolusaṅghā khādanti ime nu
maccā kiṁ nāma pāpakammaṁ akaṁsūti pucchi. maccharinoti aññesaṁ
adāyakā maccharino nāma. kadariyāti pare dentepi paṭisedhakā
thaddhamacchariyā. samaṇabrahmaṇānanti samitabāhitapāpānaṁ.
tato mātali taṁ padesaṁ antaradhāpetvā purato rathaṁ pesetvā
pajjalitaṁ navayojanaṁ ayapaṭhaviṁ akkamantā nerayikasattā nirayapālehi
anubandhitvā tālappāmāṇehi jalitāyakhandhehi jaṅghāsu paharitvā

page number: 182

patitā teheva ayakkhandhehi pothayanti cuṇṇavicuṇṇaṁ vikīriyanti.
te disvā rājā bhītatasito hutvā mātaliṁ pucchamato gāthamāha
sañjotibhūtā paṭhaviṁ kamanti
tattehi khandhehi ca pothayanti
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā khandhahatā sayanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye jīvalokasmiṁ supāpadhammino
narañca nāriñca apāpadhammaṁ
hiṁsenti rosenti supāpadhammā
te luddakammā pasavetava pāpaṁ
teme janā khandhahatā sayantīti.
tattha sañjotikūtāti jalitasarīrā. paṭhavinti jalitanavayojanaṁ
ayapaṭhaviṁ kamanti akkamanti. khandhehi ca pothayantīti nirayapālehi
anubandhitvā tālappamāṇehi jalitāyakkhandhehi jaṅghāsu paharitvā patitā
nerayikasattā jalitasarīrā vajaṁ apavisantiyo gāvo viya samparivāretvā
teheva khandhehi pothayanti cuṇṇavicuṇṇaṁ vikīriyanti. supāpadhamminoti
attano suṭṭhupāpadhammā hutvā. apāpadhammanti

page number: 183

sīlācārādiguṇasampannaṁ niraparādhaṁ vā.
purato mātali rathaṁ pesetvā nirayapālehi jalitāvudhehi koṭṭiyamānā
aṅgārakāsuṁ patanti. tattheva nesaṁ yāva kaṭiyā nimuggānaṁ
mahatīhi ayapacchīhi ādāya upari aṅgāre okīranti. atha te
aṅgāraṁ sampaṭicchituṁ asakkontā rodantā paridaḍḍhagattā
thunanti. taṁ disvā rājā gāthamāha
aṅgārakāsuṁ apare thunanti
narā rudantā paridaḍḍhagattā
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā aṅgārakāsuṁ thunanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
yekeci pūgāya dhanassa hetu
sakkhiṁ karitvā iṇaṁ jāpayanti
te jāpayitvā janataṁ janinda
te luddakammā pasavetva pāpaṁ
teme janā aṅgārakāsuṁ thunantīti.
tattha aṅgārakāsunti samma mātali ke nāmete apare vajaṁ
apavisantiyo gāvo viya samparivāretvā nirayapālehi jalitāvudhehi

page number: 184

koṭṭiyamānā aṅgārakāsuṁ patanti. tattha ca nesaṁ yāva kaṭito
nimuggānaṁ mahatīhi ayapacchīhi ādāya upari aṅgāre okīranti.
atha te aṅgāre sampaṭicchituṁ asakkontā rodantā paridaḍḍhagattā
thunanti vipphandanti. kammabalena vā attanā vā attano sīse
aṅgāre phunanti okīrantīti attho. pūgāya dhanassāti okāse
sati dānaṁ vā dassāma pūjaṁ vā karissāma vihāraṁ vā kāressāmāti
dhanaṁ saṁkaḍḍhitvā ṭhapitassa pūgasantakassa dhanassa hetu. jāpayantīti taṁ
dhanaṁ yathā ruciṁ khāditvā gaṇajeṭṭhakānaṁ lañcaṁ datvā asukaṭṭhāne
ettakaṁ veyyāvaccakaraṇaṁ kataṁ asukaṭṭhāne amhehi ettakaṁ dinnanti
kūṭasakkhiṁ karitvā taṁ dhanaṁ jāpayanti vināsenti.
mātali purato rathaṁ pesetvā bhayānakehi nirayapālehi
uddhaṁpādā adhosirā katvā khipiyamānā tattaṁ lohakumbhiṁ patanti.
taṁ disvā rājā gāthamāha
sañjotibhūtā jalitā padittā
padissati mahatī lohakumbhī
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā (avaṁsirā) lohakumbhiṁ patanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato

page number: 185

yesīlavaṁ samaṇaṁ brāhmaṇaṁ vā
hiṁsenti rosenti supāpadhammā
te luddakammā pasavetva pāpaṁ
teme janā (avaṁsirā) lohakumbhiṁ patantīti.
tattha padittāti ādittā. mahatīti pabbatappamāṇā kappena
saṇṭhitā loharasapuṇṇā. avaṁsirāti bhayānakehi nirayapālehi
uddhaṁpādā adhosirā katvā khipiyamānā taṁtaṁ lohakumbhiṁ patanti.
sīlavanti sīlavantaṁ ācāraguṇasampannaṁ.
mātali purato rathaṁ pesetvā jalitāyayottehi gīvaṁ veṭhetvā
adhomukhaṁ katvā te uggahetvā gīvaṁ luñcitvā uṇhodakasmiṁ
pakiledayitvā pothenti. taṁ disvā rājā gāthamāha
luñcanti gīvaṁ atha veṭhayitvā
uṇhodakasmiṁ pakiledayitvā
bhayaṁ hi maṁ vindati sūta disvā
pucchāmi taṁ mātali dvesārathi
ime nu maccā kimakaṁsu pāpaṁ
yeme janā luttasirā sayanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye jīvalokasmiṁ supāpadhammino
pakkhī gahetvāna viheṭhayanti

page number: 186

te heṭhayitvā sakuṇaṁ janinda
te luddakammā pasavetva pāpaṁ
teme janā luttasirā sayantīti.
tattha luñcantīti uppāṭenti. atha veṭhayitvāti jalitalohayottehi
gīvaṁ veṭhetvā adhomukhaṁ katvā. uṇhodakasminti kappena
saṇṭhitalohaudakasmiṁ. pakiledayitvāti temetvā khipitvā. idaṁ
vuttaṁ hoti samma mātali yesaṁ ime nirayapālā jalitāyayottehi
gīvaṁ veṭhetvā tigāvutappamāṇaṁ sarīraṁ onāmetvā taṁ gīvaṁ
samparivattakaṁ luñcitvā jalitāyadaṇḍakehi ādāya ekasmiṁ jalitaloharase
pakkhipitvā tuṭṭhahaṭṭhā honti tāya ca gīvāya luñcitāya itarā
tesaṁ puna sīsena saddhiṁ gīvā uppajjatiyeva kinnāmete kammaṁ kariṁsu
etehi me disvā bhayaṁ uppajjatīti. pakkhī gahetvāna viheṭhayantīti
mahārāja ye jīvalokasmiṁ sakuṇe gahetvā pakkhe luñcitvā gīvaṁ
veṭhetvā jīvitakkhayaṁ pāpetvā khādanti vā vikkīṇanti vā te ime
janā idha luttasirā sayantīti.
mātali purato rathaṁ pesetvā tasmiṁ kira padese bahutasalilā
rammaṇīyā nadī sandati. narayikasattā aggisantāpatattā pipāsaṁ
saṇdhāretuṁ asakkontā jalitalohapaṭhaviṁ maddantā taṁ nadiṁ otaranti.
taṁ khaṇaññeva tīrāni pajjalanti. pānīyaṁ thusapalāsabhāvaṁ āpajjitvā
pajjalati. te pipāsaṁ saṇṭhāretuṁ asakkontā jalitaṁ thusapalāsaṁ
khādanti pivanti. taṁ thusapalāsaṁ sakalasarīraṁ jhāpetvā adhobhāgena

page number: 187

nikkhamati. taṁ dukkhaṁ adhivāsetuṁ asakkontā bāhā paggayha kandanti.
taṁ disvā rājā gāthamāha
bahutatoyā anikhātakūlā
nadī ayaṁ sandati supatitthā
ghammābhitattā manujā pivanti
pivatañca tesaṁ thusaṁ hoti pāni
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
pivatañca tesaṁ thusaṁ hoti pāni
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye suddhadhaññaṁ palāsena missaṁ
asuddhakammā kayino dadanti
ghammābhitattāna pipāsitānaṁ
pivatañca tesaṁ thusaṁ hoti pānīti.
tattha anikhātakūlāti agambhīratīrā. supatitthāti sobhaṇehi
titthehi upetā. thusaṁ hotīti vīhīnaṁ thusaṁ sampajjati. pānīti pānīyaṁ.
tasmiṁ kira padese bahutasalilā rammaṇīyā nadī sandati. nerayikasattā
aggisantāpena tattā pipāsaṁ saṇṭhāretuṁ asakkontā jalitalohapaṭṭhaviṁ
maddantā taṁ nadiṁ otaranti. taṁ khaṇaññeva tīrāni pajjalanti

page number: 188

pānīyaṁ thusapalāsabhāvaṁ āpajjitvā pajjalati. te pipāsaṁ saṇṭhāretuṁ
asakkontā taṁ jalitaṁ thusapalāsaṁ khādanti. taṁ tesaṁ sakalasarīraṁ
jhāpentaṁ pajjalantaṁ adhobhāgena nikkhamati. te taṁ dukkhaṁ
adhivāsetuṁ asakkontā bāhā paggayha kandanti. tattha
suddhadhaññanti vīhiādisattavidhaṁ parisuddhadhaññaṁ. palāsena missanti
palāsena vā thusena vā bālukamattikādīhi vā missakaṁ katvā.
asuddhakammāti kiliṭṭhakāyavacīmanokammā. kayinoti suddhadhaññaṁ te
dassāmīti kayikassa hatthato mūlaṁ gahetvā tathārūpaṁ asuddhadhaññaṁ
dadanti.
mātali purato rathaṁ pesetvā tattha nirayapālā araññe
luddakā mige viya samparivāretvā usuppahārādīhi nānāvudhehi dve
passāni tudanti. tesaṁ sarīraṁ chiddāvachiddaṁ purāṇapaṇṇaṁ viya
khāyati. taṁ disvā rājā mātaliṁ pucchanto gāthamāha
usūhi sattīhi ca tomarehi
ubhayāni passāni tudanti kandataṁ
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā sattihatā sayanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato

page number: 189

ye jīvalokasmiṁ asādhukammino
adinnamādāya karonti jīvitaṁ
dhaññaṁ dhanaṁ rajataṁ jātarūpaṁ
ajeḷakañcāpi pasuṁ mahisaṁ
te luddakammā pasavetva pāpaṁ
teme janā sattihatā sayanti.
tattha ubhayānīti ubhayāni passāni. tudantīti vijjhanti.
kandatanti rodantānaṁ. pharusā nirayapālā araññe luddakā mige
viya samparivāretvā usuādīhi nānāvudhehi dve passāni tudanti.
sarīraṁ chiddāvachiddaṁ purāṇapaṇṇaṁ viya khāyati. adinnamādāyāti
parasantakaṁ saviññāṇakāviññāṇakaṁ. sandhicchedādīhi ceva
nānappakāravañcanāya ca taṁ gahetvā jīvitaṁ kappenti.
mātali purato rathaṁ pesetvā aparaṁ dassesi. tattha
nirayapālā mahantehi jalitāyayottehi gīvāyaṁ bandhitvā ākaḍḍhitvā
jalitāyapaṭhaviyaṁ pātetvā nānāvudhehi koṭṭiyamānā vicaranti. taṁ
rājā mātaliṁ pucchanto gāthamāha
gīvāya bandhā kissime puneke
aññe vikantā vilakatā sayanti
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ

page number: 190

yeme janā vilakatā sayanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
orabbhikā sūkarikā ca macchikā
pasuṁ mahisañca ajeḷakañca
hantavāna sūṇesu pasārayiṁsu
te luddakammā pasavetvā pāpaṁ
teme janā vilakatā sayantīti.
tattha gīvāya bandhāti mahantehi jalitāyayottehi gīvāyaṁ
bandhitvā ākaḍḍhitvā ayapaṭhaviyaṁ pātetvā jalitehi nānāvudhehi
koṭṭiyamānā te rājā disvā pucchati. aññe vikantāti aññe
pana khanḍākhanḍikaṁ sañchinnā. vilakatāti aññe jalitesu ayaphalakesu
ṭhapetvā maṁsaṁ viya potthaniyā koṭṭetvā puñjāpuñjakatā
hutvā sayanti. macchikāti macchaghātakā. pasunti gāviṁ. sūṇesu
pasārayiṁsūti maṁsaṁ vikkīṇitvā jīvitakappanatthāya sūṇāpaṇesu ṭhapesuṁ.
mātali purato rathaṁ pesetvā aparaṁ dassesi. ime nerayikasatte
muttakariṁsabhakkhe disvā rājā mātaliṁ pucchanto gāthamāha
rahado ayamuttakarīsapūro
duggandharūpo asuci pūti vāyati
khudāparetā manujā adenti
bhayaṁ hi maṁ vindati sūta disvā

page number: 191

pucchāmi taṁ mātali devasārathi
ime nu maccā kimakaṁsu pāpaṁ
yeme janā muttakarīsabhakkhā.
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
yekecime kāraṇikā virosikā
paresaṁ vihiṁsāya sadā niviṭṭhā
te luddakammā pasavetva pāpaṁ
mittaddano miḷhamadenti bālāti.
tattha khudāparetā manujā adentīti ete nerayikasattā chātakena
phuṭṭhā khudaṁ sahituṁ asakkontā pakuṭṭhitaṁ dhūmāyantaṁ pajjalantaṁ
kappena saṇṭhitaṁ purāṇamiḷhaṁ piṇḍāpiṇḍaṁ katvā khādanti.
kāraṇikāti dukkhakārakā. virosikāti mittasuhajjādīnaṁpi viheṭhakā.
mittaddanoti ye bālā etesaññeva gehe khāditvā bhuñjitvā
paññattāsane nisīditvā sayitvā puna māsakakahāpaṇaṁ nāma āharāpetvā
lañcaṁ gaṇhanti te mittadūsakā bālā evarūpaṁ piṇḍaṁ katvā
khādanti mahārājāti.
mātali purato rathaṁ pesesi. aparasmiṁ niraye ete nerayikasattā
chātakena phuṭṭhā khudaṁ sahituṁ asakkontā lohitapubbaṁ piṇḍāpiṇḍaṁ
katvā khādanti. taṁ disvā rājā gāthamāha
rahado ayaṁ lohitapubbapūro

page number: 192

duggandharūpo asuci pūti vāyati
ghammābhitattā manujā pivanti
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā lohitapubbabhakkhā
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye mātaraṁ pitaraṁ vā jīvaloke
pārājikā arahante hananti
te luddakammā pasavetva pāpaṁ
teme janā lohitapubbabhakkhāti.
tattha ghammābhitattāti santāpena pīḷitā. pārājikāti
pārājitā mātāpitaro ghātetvā gihibhāveyeva pārājikaṁ pattā.
arahanteti pūjāvisesassa anucchavike. hanantīti dukkarakārake mātāpitaro
mārenti. apica arahanteti padena buddhasāvakepi saṅgaṇhanteva.
mātali purato rathaṁ pesesi. aparasmiṁ ussudaniraye nirayapālā
nerayikānaṁ tālappamāṇena jalitāyabalisena jivhaṁ vijjhitvā
ākaḍḍhitvā te satte jalitalohapaṭhaviyaṁ pātetvā usabhacammaṁ viya
pattharitvā ayasaṁkusakena cammaṁ hananti te thale khittamacchā viya

page number: 193

phandanti te tañca dukkhaṁ sahituṁ asakkontā rodantā mukhena kheḷaṁ
muñcanti. tassa rājā mātalino dassento āha
jivhañca passa balisena viddhaṁ
vihataṁ yathā saṅkusakena cammaṁ
phandanti macchāva thalamhi khittā
muñcanti kheḷaṁ rudamānā kimete
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā vaṅkaghastā sayanti.
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye keci saṇṭhānagatā manussā
agghena agghaṁ kayaṁ hāpayanti
kūṭena kūṭaṁ dhanalobhahetu
channaṁ yathā vāricaraṁ vadhāya
na hi kūṭakārissa bhavanti tāṇā
sakehi kammehi purakkhitassa
te luddakammā pasavetva pāpaṁ
teme janā vaṅkaghastā sayantīti.
tattha kimeteti kiṁ kāraṇā ete. vaṅkaghastāti gilabalisā.

page number: 194

saṇṭhānagatāti saṇṭhānaṁ mariyādaṁ gatā agghāpanaṭṭhāne ṭhitāti
attho. agghena agghanti taṁtaṁ agghaṁ lañcaṁ gahetvā hatthiassādīnaṁ
vā jātarūparajatādīnaṁ vā tesaṁ tesaṁ viññāṇakāviññāṇakānaṁ
agghaṁ hāpenti. kayanti taṁtaṁ hāpentā kāyikānaṁ tamhā agghā
kayaṁ hāpenti. sate davatabbe paññāsaṁ dāpenti. paññāse
dātabbe pañcavīsati dāpenti. itare pana tehi saddhiṁ vibhajitvā
taṁ gaṇhanti. kūṭena kūṭanti tulākūṭādīsu taṁtaṁ kūṭaṁ. dhanalobhahetūti
dhanalobhena hetu etaṁ kūṭakammaṁ karonti. channaṁ yathā vāricaraṁ
vadhāyāti taṁ pana kammaṁ karontāpi madhuravācāya tassa tathā
katabhāvaṁ paṭicchannaṁ katvā yathā vāricaraṁ macchaṁ vadhāya upagacchantā
valisaṁ āmisena paṭicchannaṁ katvā taṁ vadhenti evaṁ paṭicchannaṁ katvā
taṁ kammaṁ karonti. na hi kūṭakārissāti paṭicchannaṁ mama kammaṁ
na taṁ koci jānātīti maññamānassāpi na hi kūṭakārissa tāṇā
nāma honti. sakehi kammehi purakkhitassāti na so sakehi
kammehi purakkhito patiṭṭhaṁ labhati.
purato rathaṁ pesesi. tattha nerayikasattā jalitāṅgārapuṇṇe
mahāāvāṭe ṭhitā. te kira vajaṁ apavisantiyo gāvo viya
nirayapālehi nānāvudhāni gahetvā vijjhiyamānā tathā taṁ narakaṁ
upapajjanti. atha ne nirayapālā uddhaṁ pāde gahetvā tattha khipanti.
evaṁ pātiyamāne disvā rājā mātaliṁ pucchanto gāthamāha
nārī imā samparibhinnagattā

page number: 195

paggayha kandanti bhujā rujaccā 1-
samakkhitā lohitapubbalittā
gāvo yathā āghātane vikantā
tā bhūmibhāgasmiṁ sadā nikhātā
khandhātivattanti sajotibhūtā
bhayaṁ hi maṁ vindati sūta disvā
pucchāmi taṁ mātali devasārathi
imā nu nārī kimakaṁsu pāpaṁ
yā bhūmibhāgasmiṁ sadā nikhātā
khandhātivattanti sajotibhūtā
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
kolitthiyāyo idha jīvaloke
asuddhakammā ayuttaṁ acāruṁ
tā dhuttarūpā pati vippahāya
aññaṁ acāruṁ ratikhiḍḍahetu
tā jīvalokasmiṁ ramāpayitvā
khandhātivattanti sajotibhūtāti.
tattha nārīti itthiyo. samparibhinnagattāti suṭṭhu samantato
bhinnagattā chinnasarirā. rujaccāti dujjātikā virūpā jegucchāti

footnote: 1 dujaccā.

page number: 196

attho. vikantāti chinnasīsā gāvo viya pubbalohitalittagattā
hutvā. sadā nikhātāti niccaṁ jalitāyapaṭhaviyaṁ kaṭippamāṇaṁ pavisitvā
nikkhanitvā ṭhapitā viya ṭhitā. khandhātivattantīti samma mātali tā
nāriyo ete pabbatakhandhā atikkamanti. tāsaṁ kira evaṁ kaṭippamāṇaṁ
pavisitvā ṭhitakāle puratthimadisāya jalito ayapabbato samuṭṭhahitvā
asanī viya viravanto āgantvā sarīraṁ saṇhakaraṇīyaṁ piṁsento
viya gacchati. tasmiṁ ativattitvā gate pacchimapasse ṭhite puna
tāsaṁ sarīraṁ pātubhavati. tā taṁ dukkhaṁ adhivāsetuṁ asakkontiyo
bāhā paggayha kandanti. sesadisāsu uṭṭhitapabbatesupi eseva
nayo. dve pabbatā samuṭṭhāya ucchughaṭikaṁ viya tāsaṁ sarīraṁ
piṁsenti. lohitaṁ paggharantaṁ sandati. kadāci tayo kadāci cattāro
pabbatā uṭṭhāya tāsaṁ sarīraṁ piṁsenti. tenāha khandhātivattantīti.
kolitthiyāyoti kule patiṭṭhitā kuladhītaro. ayuttaṁ acārunti
asaññitaṁ kammaṁ kariṁsu. dhuttarūpāti asādhurūpā duṭṭharūpā
dhuttajātikā hutvā. pati vippahāyāti attano patiṁ jahitvā.
acārunti aññaṁ purisaṁ agamaṁsu. ratikhiḍḍahetūti pañca kāmaguṇahetu
ceva kīḷāhetu ca. ramāpayitvāti parapurisehi saddhiṁ attano
cittaṁ ramāpetvā idha uppannā. athevaṁ tāsaṁ sarīraṁ ime
khandhātivattanti sajotibhūtāti attho.
purato rathaṁ pesesi. tattha nerayikasattā jalitāṅgārapuṇṇe
mahāāvāṭe ṭhitā. te kira vajaṁ apavisantiyo gāvo viya

page number: 197

nirayapālehi nānāvudhāni gahetvā vijjhiyamānā tathā taṁ narakaṁ upapajjanti.
atha ne nirayapālā uddhaṁ pāde gahetvā tattha khipanti.
evaṁ pātiyamāne disvā rājā mātaliṁ pucchanto gāthamāha
pāde gahetvā kissime puneke
avaṁsirā narake pātayanti
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā (avaṁsirā) narake pāpayanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye jīvalokasmiṁ asādhukammino
parassa dārāni atikkamanti
te tādisā uttamabhaṇḍathenā
teme janā (avaṁsirā) narake pātayanti
te vassapūgāni bahūni tattha
nirayesu dukkhaṁ vedanaṁ vedayanti
na hi pāpakārissa bhavanti tāṇā
sakehi kammehi purakkhitassa
te luddakammā pasavetva pāpaṁ
teme janā (avaṁsirā) narake pātayantīti.

page number: 198

tattha naraketi jalitāṅgārapuṇṇe mahāāvāṭe. te kira
vajaṁ apavisantiyo gāvo viya nirayapālehi nānāvudhāni gahetvā
vijjhiyamānā pothiyamānā tathārūpaṁ taṁ narakaṁ upapajjanti. atha ne
nirayapālā uddhaṁpāde adhosire katvā tattha khipanti. evaṁ
pātiyamāne disvā rājā pucchanto evamāha. uttamabhaṇḍathenāti
manussehi piyāyitabbassa varabhaṇḍassa thenakā.
evañca pana vatvā mātali saṅgāhako taṁ nirayaṁ antaradhāyitvā
purato rathaṁ pesetvā micchādiṭṭhikānaṁ pacananirayaṁ dassetvā tena
puṭṭho byākāsi.
uccāvacāme vividhā upakkamā
nirayesu dissanti sughorarūpā
bhayaṁ hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu pāpaṁ
yeme janā adhimattā dukkhā tippā
kharā kaṭkā vedanā vedayanti
tassa puṭṭho viyākāsi mātali devasārathi
vipākaṁ pāpakammānaṁ jānaṁ akkhāsijānato
ye jīvalokasmiṁ supāpadiṭṭhino
vissāsakammāni karonti mohā
parañca diṭṭhīsu samādapenti

page number: 199

te pāpadiṭṭhī pasavetva pāpaṁ
teme janā adhimattā dukkhā tippā
kharā kaṭukā vedanā vedayanti.
tattha uccāvacāmeti ucāvacā ime khuddakā ca mahantā
cātiattho. upakkamāti kāraṇappayogā. supāpadiṭṭhinoti natthi
dinnaṁ natthi yiṭṭhaṁ natthi hutaṁ natthi sukaṭadukkaṭānaṁ kammānaṁ
phalavipāko natthi mātā natthi pitā natthipi samaṇabrahmaṇā natthi
sattā opapātikā natthi ayaṁ loko natthi paralokoti dasavatthukāya
micchādiṭṭhiyā suṭṭhu pāpadhammino. vissāsakammānīti tāya
micchādiṭṭhiyā vissāsena katakammanissitā hutvā nānāvidhāni
pāpakammāni karonti. temeti te ime janā evarūpaṁ dukkhaṁ anubhavanti.
evaṁ mātali rañño micchādiṭṭhikānaṁ pacananirayaṁ ācikkhi.
devalokepi devagaṇā rañño āgamanaṁ olokiyamānā sudhammāya
devasabhāyameva nisīdiṁsuyeva. sakkopi kiṁ nukho mātali aticirāyatīti
upadhārento taṁ kāraṇaṁ ñatvā mātali attano dūtavisesaṁ dassetuṁ
mahārāja asukakammaṁ katvā asukaniraye nāma nibbattāti niraye
dassento vicarati nemirañño pana appameva āyu khīyetha nirayadassanassa
pariyantaṁ naṁ na gaccheyyāti cintetvā ekaṁ mahājavanaṁ devaputtaṁ
pesesi sīghaṁ rājānaṁ gahetvā āgacchatūti mātalissa vadehīti.
so javenāgantvā ārocesi. mātali tassa vacanaṁ sutvā
mahārāja na sakkā cirāyitunti raññe ekappahāreneva catūsu disāsu

page number: 200

bahuniraye dassetvā gāthamāha
viditāni te mahārāja āvāsaṁ pāpakamminaṁ
ṭhānāni luddakammānaṁ dussīlānañca yā gati
uyyāhidāni rājisi devarājassa santiketi.
tassattho mahārāja amaṁ pāpakammīnaṁ sattānaṁ āvāsaṁ disvā
luddakammānaṁ ṭhānāni tayā viditāni. dussīlānañca yā gatīti yā
nipphatti sāpi te viditā. idāni devarājassa santike dibbasampattiṁ
dassanatthaṁ uyyāhi gacchassu mahārājāti attho.
nirayakaṇḍaṁ niṭṭhitaṁ.
evañca pana vatvā mātali devalokābhimukhaṁ rathaṁ pesesi.
rājā devalokaṁ gacchanto dvādasayojanikaṁ maṇimayaṁ pañcathūpikaṁ
sabbālaṅkārapaṭimaṇḍitaṁ uyyānapokkharaṇīsampannaṁ kapparukkhaparivutaṁ
varuṇiyā nāma devadhītāya ākāsaṭṭhakavimānaṁ disvā tañca devadhītaraṁ
antokūṭāgāre sayanapiṭṭhe nisinnaṁ accharāgaṇasahassaparivutaṁ maṇisīhapañjaraṁ
vivaritvā bahi olokentiṁ disvā mātaliṁ pucchanto gāthāha. itaro
pissa bayākāsi.
pañcathūpaṁ dissatidaṁ vimānaṁ
mālāpilandhā sayanassa majjhe
tatthacchatī nāri mahānubhāvā
uccāvacaṁ iddhivikubbamānā
vittī hi maṁ vindati sūta disvā

page number: 201

pucchāmi taṁ mātali devasārathi
ayaṁ nu nārī kimakāsi sādhuṁ
yā modatī saggappattā vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
yadi te sutā varuṇī jīvaloke
āmāyadāsī ahu brāhmaṇassa
sā pattakālaṁ atithiṁ viditvā
mātāva puttaṁ sakimābhinandati
saññamā saṁvibhāgā ca sā vimānasmiṁ modatīti.
tattha pañca thūpanti pañcahi kūṭāgārehi samannāgataṁ.
mālāpilandhāti pilandhamālādīhi sabbābharaṇehi paṭimaṇḍitāti attho.
tatthacchatīti tasmiṁ vimāne acchati. uccāvacaṁ iddhivikubbamānāti
nānappakāraṁ deviddhiṁ dassiyamānā. disvāti etaṁ disvā ṭhitaṁ
maṁ. vittīti tuṭṭhi. vindatīti paṭilabhati. vittī santako viya
homi tuṭṭhiyā abhibhutotyattho. āmāyadāsīti gehadāsiyā
kucchismiṁ jātadāsī. ahu brahmaṇassāti sā kassapadasabalassa
kāle ekassa brahmaṇassa dāsī ahosi. sā pattakālanti tena
brāhmaṇena aṭṭhasalākabhattāni saṁghassa pariccattāni ahesuṁ. so
gehaṁ gantvā bhariyaṁ āmantetvā etadavoca bhoti sve
pāto uṭṭhāya ekekassa bhikkhuno kahāpaṇagghanikaṁ katvā

page number: 202

aṭṭhasalākabhattāni sampādeyyāsīti. brāhmaṇī sāmi bhikkhū nāma
dhuttā nāhaṁ sakkhissāmīti paṭikkhipi. dhītaro panassa tatheva
paṭikkhipiṁsu. so dāsiṁ sakkhissasi anmāti āha. sā sakkhissāmi
ayyāti sampaṭicchitvā sakkaccaṁ yāgukhajjakabhattādīni sampādetvā
salākaṁ labhitvā āgataṁ pattakālaṁ atithiṁ viditvā gehe
haritagomayupalitte katapupphūpahāre paññattāsane nisīdāpetvā. mātāva
puttanti yathā nāma cirappavāsiṁ āgataṁ puttaṁ mātā sakiṁ
abhinandati tathā sā niccakālaṁ abhinandati sakkaccaṁ parivisitvā
attano santakaṁ kiñci adāsi. saññamā saṁvibhāgā cāti sā
sīlavatī ca cāgavatī ca ahosi. tasmā tena sīlena ceva cāgena
ca imasmiṁ vimāne modati. athavā saññamāti indriyadamanena
samannāgatā.
evañca pana vatvā mātali rathaṁ purato pesetvā soṇadinnadevaputtassa
sattakanakavimānāni dassesi. rājā tāni ca tasseva ca
sirisampattiṁ disvā tena katakammaṁ pucchi. itaropissa ācikkhi.
daddaḷhamānā ābhenti vimānā satta nimmitā
tattha yakkho mahiddhiko sabbābharaṇabhūsito
samantā anupariyāyati nārīgaṇapurakkhito
vittī hi maṁ vindati sūta disvā
pucchāmi taṁ mātali devasāthi
ayaṁ nu macco kimakāsi sādhuṁ

page number: 203

yo modati saggappatto vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
soṇadinno gahapati esa dānapatī ahu
esa pabbajituddissa vihāre satta kārayi
sakkaccante upaṭṭhāsi bhikkhavo tattha āsaye
acchādanañca bhattañca senāsanaṁ padīpayaṁ
adāsi ujubhūtesu vippasannena cetasā
cātuddasī pañcadasī yāca pakkhassa aṭṭhamī
pāṭihāriyapakkhañca aṭṭhaṁgasusamāhitaṁ
uposathaṁ upavasi sadā sīlesu saṁvuto
saññamo saṁvibhāgo ca so vimānasmiṁ modatīti.
tattha daddaḷhamānāti jajjalamānā. ābhentīti taruṇasuriyo
viya obhāsenti. tatthāti tesu paṭipāṭiyā ṭhitesu sattasu
vimānesu eko devaputto soṇadinno nāma. mahārāja ayaṁ
pubbe kassapadasabalassa kāle kāsikaraṭṭhe aññatarasmiṁ nigame
soṇadinno nāma gahapati dānapati ahosi. so pabbajite uddissa
sattavihārakuṭiyo kāretvā tattha vāsikepi bhikkhū catūhi paccayehi
sakkaccaṁ upaṭṭhahi. so uposathañca upavasi niccaṁ sīlesu saṁvuto
ahosi. so tato cavitvā idhuppanno modatīti attho. tattha
ca pāṭihāriyapakkhañcāti idaṁ pana aṭṭhamīuposathassa

page number: 204

paccuggamanānugamanavasena sattamīnavamiyo cātuddasīpaṇṇarasīnaṁ paccuggamanānugamanavasena
terasīpāṭipade ca sandhāya vuttaṁ.
evaṁ soṇadinnassa kammaṁ kathetvā mātali purato rathaṁ
pesetvā phalikavimānaṁ dassesi. taṁ ubbedhato pañcavīsatiyojanaṁ
anekasatehi sattaratanamayathambhehi samannāgataṁ anekasatakūṭāgārehi
paṭimaṇḍitaṁ kiṁkiṇikajālaparikkhittaṁ samussitasuvaṇṇarajatamayadhajaṁ
nānāpupphavicittauyyānavanavibhūsitaṁ rammaṇīyapokkharaṇiyā samannāgataṁ
rammaṇīyavedikāya samannāgataṁ naccagītavāditādīsu chekā hi accharāhi
samparikiṇṇaṁ. taṁ disvā rājā tuṭṭhamānaso hutvā tāsaṁ accharānaṁ
kusalakammaṁ pucchi. ittaropissa ācikkhi.
pabhāsatimidaṁ byamhaṁ phalikāsu sunimmitaṁ
nārīvaragaṇākiṇṇaṁ kūṭāgāravirocitaṁ
upetaṁ annapānehi naccagītehi cūbhayaṁ
vittī hi maṁ vindati sūta disvā
pucchāmi taṁ mātali devasārathi
imā nu nārī kimakaṁsu sādhuṁ
yā modare saggappattā vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
yākāci nārī idha jīvaloke
sīlavantiyo upāsikā

page number: 205

dāne ratā niccapasannacittā
sacce ṭhitā uposathe appamattā
saññamā saṁvibhāgā ca tā vimānasmiṁ modareti.
tattha byamhanti vimānaṁ pāsādoti vuttaṁ hoti. phalikāsūti
phalikabhittīsu setamaṇimayāsu bhittīsu. nārīvaragaṇākiṇṇanti
varanārīgaṇehi ākiṇṇaṁ. kūṭāgāravirocitanti varakūṭāgārehi ocitaṁ
samocitaṁ vaḍḍhitanti attho. ubhayanti ubhayehi naccagītehi sobhitaṁ.
yā kācīti idaṁ kiñcāpi aniyametvā tena vuttaṁ. tā pana
kassapabuddhakāle bārāṇasiyaṁ upāsikā hutvā gaṇabandhena etāni
heṭṭhāvuttappakārāni puññāni katvā taṁ sampattiṁ pattāti veditabbā.
athassa so purato rathaṁ pesetvā ekaṁ maṇivimānaṁ dassesi.
taṁ same bhūmibhāge patiṭṭhitaṁ ubbedhasampannaṁ maṇipabbataṁ viya
obhāsamānaṁ naccagītavāditaninnāditaṁ bahūhi devaputtehi samparikiṇṇaṁ.
taṁ disvā rājā tesaṁ devaputtānaṁ kusalakammaṁ pucchi. itaropissa
ācikkhi.
pabhāsatimidaṁ byamhaṁ veruḷiyāsu nimmitaṁ
upetaṁ bhūmibhāgehi vibhattaṁ bhāgaso mitaṁ
ālambarā mudiṅgā ca naccagītā suvāditā
dibbā saddā niccharanti savanīyā manoramā
nāhaṁ evaṁ gataṁ jātu evaṁ suruciraṁ pure
saddaṁ samabhijānāmi diṭṭhaṁ vā yadi vā sutaṁ

page number: 206

vittī hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu sādhuṁ
ye modare saggappattā vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
ye keci maccā idha jīvaloke sīlavantā upāsakā
ārāme udapāneca papāte saṅkamanāni ca
arahante sītabhūte sakkaccaṁ paṭipādayuṁ
cīvaraṁ piṇḍapātañca paccayaṁ sayanāsanaṁ
adaṁsu ujubhūtesu vippasannena cetasā
cātuddasī pañcadasī yāva pakkhassa aṭṭhamī
pāṭihārikapakkhañca aṭṭhaṅgasusamāhitaṁ
uposathaṁ upavasuṁ sadā sīlesu saṁvutā
saññamā saṁvibhāgā ca te vimānasmi modareti.
tattha veḷuriyāsūti veḷuriyabhittīsu. upetaṁ bhūmibhāgehīti
rammaṇīyehi bhūmibhāgehi upetaṁ. ālambarā mudiṅgā cāti ete
ettha vijjanti. naccagītā suvāditāti nānappakārāni naccāni ceva
gītāni ca aparesampi turiyānaṁ suvāditāni cettha pavattanti. evaṁ
gatanti evaṁ manoramabhāvagataṁ. ye kecīti idampi kāmaṁ aniyamato
vuttaṁ. te pana kassapasammāsambuddhakāle bārāṇasivāsino

page number: 207

upāsakā gaṇabandhena etāni puññāni katvā taṁ dibbasampattiṁ pattāti
veditabbā. tattha paṭipādayunti pāpayiṁsu tesaṁ adaṁsūti attho.
paccayanti gilānapaccayaṁ. adaṁsūti evaṁ nānappakāraṁ dānaṁ adaṁsu.
iti so tesaṁ kammaṁ tassa ācikkhitvā mātali purato rathaṁ
pesetvā aparaṁ phalikavimānaṁ dassesi. taṁ anekakūṭāgārapaṭimaṇḍitaṁ
nānākusumasañchannaṁ taruṇavanapatimaṇaḍitaṁ gīrāya vividhavihagagaṇaninnāditāya
nimmalasalilāya nadiyā parakkhitaṁ accharāgaṇaparivutaṁ tassevekasseva
puññavato nivāsanabhūtaṁ. taṁ disvā rājā tuṭṭhamānaso hutvā tassa
kusalakammaṁ pucchi. itaropissa ācikkhi.
pabhāsatimidaṁ byamhaṁ phalikāsu sunimmitaṁ
nārīvaragaṇākiṇṇaṁ kūṭāgāravirocitaṁ
lupetaṁ annapānehi naccagītehi cūbhayaṁ
najjo anupariyāyati nānāpupphadumāyutā
vittī hi maṁ vindati sūta disvā
pucchāmi taṁ mātali devasārathi
ayaṁ nu macco kimakāsi sādhuṁ
yo modati saggappatto vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
mithilāyaṁ gahapati esa dānapatī ahu
ārāme udapāne ca papāte saṅkamanāni ca

page number: 208

arahante sītabhūte sakkaccaṁ paṭipādayi
cīvaraṁ piṇḍapātañca paccayaṁ sayanāsanaṁ
adāsi ujubhūtesu vippasannena cetasā
cātuddasī pañcadasī yāva pakkhassa aṭṭhamī
pāṭihāriyapakkhañ ca aṭṭhaṅgasusamāhitaṁ
uposathaṁ upavasi sadā sīlesu saṁvuto
saññamo saṁvibhāgoca so vimānasmiṁ modatīti.
tattha najjoti vacanavipallāso. ekā nadī vimānaṁ parikkhipitvā
gatāti attho. dumāyutāti sā nadī nānāpupphehi dumehi
āyuttā. mithilāyanti esa mahārāja kassapabuddhakāle mithilanagare
eko gahapati dānapati ahosi. so etāni ārāmaropanādīni
katvā imaṁ dibbasampattiṁ pattoti.
evamassa tena kataṁ kammaṁ ācikkhitvā purato rathaṁ pesetvā
aparampi phalikavimānaṁ dassesi. taṁ purimavimānato atirekataraṁ
nānāpupphaphalasañchannāya taruṇavanaghaṭāya samannāgataṁ. taṁ disvā rājā
tāya sampattiyā samannāgatasseva devaputtassa pubbakammaṁ pucchi.
itaropissa ācikkhi.
pabhāsatimidaṁ byamhaṁ phalikāsu sunimmitaṁ
nārīvaragaṇākiṇṇaṁ kūṭāgāravirocitaṁ
upetaṁ annapānehi naccagītehi cūbhayaṁ
najjo anupariyāyati nānāpupphadumāyutā

page number: 209

rājāyatanā kapiṭṭhā ca ambā sālā ca jambuyo
tiṇḍukā ca piyālā ca dumā nicca phalā bahū
vittī hi maṁ vindati sūta disvā
pucchāmi taṁ mātali devasārathi
ayaṁ nu macco kimakāsi sādhuṁ
yo modati saggappatto vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
mithilāyaṁ gahapati esa dānapatī ahu
ārāme udapāne ca papāte saṅkamanāni ca
arahante sītabhūte sakkaccaṁ paṭipādayi
cīvaraṁ piṇḍapātañca paccayaṁ sayanāsanaṁ
adāsi ujubhūtesu vippasannena cetasā
cātuddasī pañcadasī yā ca pakkhassa aṭṭhamī
pāṭihārikapakkhañca aṭṭhaṅgasusamāhitaṁ
uposathaṁ upavasi sadā sīlesu saṁvuto
saññamo saṁvibhāgo ca so vimānasmi modatīti.
tattha najjoti ekā nadī taṁ vimānaṁ parikkhipitvā gatāti
attho. dumāyutāti sā nadī nānāpupphehi dumehi āyuttā.
mithilāyanti esa mahārāja kassapabuddhakāle videharaṭṭhe mithilanagare
eko gahapati dānapati ahosi. so etāni puññakammāni katvā

page number: 210

imaṁ dibbasampattiṁ pattoti.
evamassa tenāpi katakammaṁ ācikkhitvā purato rathaṁ pesetvā
purimasadisameva aparaṁ veḷuriyavimānaṁ dassesi. rājā tattha dibbasampattiṁ
anubhavantassa devaputtassa katakammaṁ pucchi. itaropissa ācikkhi.
pabhāsatimidaṁ byamhaṁ veḷuriyāsu nimmitaṁ
upetaṁ bhūmibhāgehi vibhattaṁ bhāgaso mitaṁ
ālambarā mudiṅgā ca naccagītā suvāditā
dibbā saddā niccharanti savanīyā manoramā
nāhaṁ evaṁ gataṁ jātu evaṁ suruciraṁ pure
saddaṁ samabhijānāmi diṭṭhaṁ vā yadivā sutaṁ
vittī hi maṁ vindati sūta disvā
pucchāmi taṁ mātali devasārathi
ayaṁ nu macco kimakāsi sādhuṁ
yo modati saggappatto vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
bārāṇasiyaṁ gahapati esa dānapatī ahu
ārāme udapāne ca papāte saṅkamanāni ca
arahante sītabhūte sakkaccaṁ paṭipādayi
cīvaraṁ piṇḍapātañca paccayaṁ sayanāsanaṁ

page number: 211

adāsi ujubhūtesu vippasannena cetasā
cātuddasī pañcadasī yā ca pakkhassa aṭṭhamī
pāṭihāriyapakkhañca aṭṭhaṅgasusamāhitaṁ
uposathaṁ upavasi sadā sīlesu saṁvuto
saññamo saṁvibhāgo ca so vimānasmi modatīti.
so evamassa kusalakammaṁ ācikkhitvā purato rathaṁ pesetvā
bālasuriyasannibhaṁ kanakavimānaṁ dassesi. tattha nivāsino devaputtassa
sampattiṁ disvā rājā tuṭṭhamānaso hutvā tena kataṁ kammaṁ pucchi.
itaropissa ācikkhi.
yathā udayamādicco hoti lohitako mahā
tathūpamaṁ idaṁ byamhaṁ jātarūpaṁ sunimmitaṁ
vittī hi maṁ vindati sūta disvā
pucchāmi taṁ mātali devasārathi
ayaṁ nu macco kimakāsi sādhuṁ
yo modati saggappatto vimāne
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
sāvatthiyaṁ gahapati esa dānapatī ahu
ārāme udapāne ca papāte saṅkamanāni ca
arahante sītabhūte sakkaccaṁ paṭipādayi
cīvaraṁ piṇḍapātañca paccayaṁ sayanāsanaṁ

page number: 212

adāsi ujubhūtesu vippasannena cetasā
cātuddasī pañcadasī yā ca pakkhassa aṭṭhamī
pāṭihāriyapakkhañca aṭṭhaṅgasusamāhitaṁ
uposathaṁ upavasi sadā sīlesu saṁvuto
saññamo saṁvibhāgo ca so vimānasmi modatīti.
tattha udayamādiccoti udento ādicco. sāvatthiyanti so
kassapabuddhakāle sāvatthīnagare dānapati ahosi.
evantena imesaṁ aṭṭhannaṁ vimānānaṁ kathitakāle sakko devarājā
mātali aticirāyatīti cintetvā aparampi javanadevaputtaṁ pesesi sakko
devarājā taṁ pakkosatīti mātalissa ācikkhāhīti. so javenāgantvā
tassa ārocesi. so tassa vacanaṁ sutvā na sakkā mayā idāni
cirāyitunti ekappahāreneva bahūni vimānāni dassesi. so raññā
tattha sampattiṁ anubhavantānaṁ devaputtānaṁ kammaṁ puṭṭho ācikkhi.
vehāyasāme bahukā jātarūpā sunimmitā
daddaḷhamānā ābhenti vijjuvabbhaghanantare
tattha yakkhā mahiddhikā sabbābharaṇabhūsitā
samantā anupariyāyanti nārīgaṇaparivutā
vittī hi maṁ vindati sūta disvā
pucchāmi taṁ mātali devasārathi
ime nu maccā kimakaṁsu sādhuṁ
ye modare saggappattā vimāne

page number: 213

tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
saddhāya suniviṭṭhāya saddhammesu pavedite
akaṁsu satthu vacanaṁ sammāsambuddhasāvakā
tesaṁ etāni ṭhānāni yāni tvaṁ rāja passasīti.
tattha vehāyasāmeti vehāyasā ime. ākāseyeva suṇṭhitā
ākāsaṭṭhakavimānā imeti vadati. vijjuvabbhaghanantareti ghanavalāhakantare
caramānā vijju viya. suviniṭṭhāyāti maggena āgatattā
supatiṭṭhāya. idaṁ vuttaṁ hoti mahārāja ete pure niyyānike
kassapabuddhasāsane pabbajitvā parisuddhasilā samaṇadhammaṁ karontā
sotāpattiphalaṁ sacchikatvā arahattaṁ nibbattetuṁ asakkontā tato
cutā imesu kanakavimānesu uppannā etesaṁ kassapabuddhasāvakānaṁ
etāni ṭhānāni yāni tvaṁ rāja passasīti passetāni 1- mahārājāti.
so evamassa ākāsaṭṭhakavimānāni dassetvā sakkassa santikaṁ
gamanatthāya ussāhaṁ karonto āha
viditāni te mahārāja āvāsaṁ pāpakamminaṁ
atho kalyāṇakammānaṁ ṭhānāni viditāni te
uyyāhidāni rājisi devarājassa santiketi.
tattha āvāsanti mahārāja tayā paṭhamameva nerayikānaṁ āvāsaṁ
disvā pāpakammīnaṁ ṭhānāni viditāni imāni pana ākāsaṭṭhakavimānāni

footnote: 1 passasi passetāni itipi veditabbaṁ.

page number: 214

passantena atho kalyāṇakammānaṁ ṭhānāni viditāni te idāni
devarājassa santike sampattiṁ daṭṭhuṁ uyyāhīti.
evañca pana vatvā mātali purato rathaṁ pesetvā sineruṁ
parivāretvā ṭhite sattaparibhaṇḍapabbate dassesi. te disvā
raññā mātalissa pucchitabhāvaṁ āvīkaronto satthā āha
sahassayuttaṁ hayavāhiṁ dibbayānamadhiṭṭhito
yāyamāno mahārājā addā sīdantare nage
disvānāmantayi dūtaṁ ime ke nāma pabbatāti.
tattha sahassayuttanti sindhavasahassehi yojitaṁ. hayavāhinti
hayehi nīyamānaṁ. dibbayānamadhiṭṭhitoti dibbayāne ṭhito hutvā
yāyamāno gacchanto. addāti addasa. sīdantareti
sīdantaramahāsamuddassa antare. tasmiṁ kira samudde udakaṁ sukhumaṁ hoti
antamaso morapicchāmattaṁ pakkhittaṁ patiṭṭhātuṁ na sakkoti sīdateva
tasmā so sīdantaramahāsamuddoti vuccati. tassa antare.
nageti pabbate. ke nāmāti ke nāma ime pabbatāti.
evaṁ nemiraññā puṭṭho mātali devaputto āha
sudassano karavīko isindharo 1- yugandharo
nemindharo vinatako assakaṇṇo girībrahā
ete sīdantare nagā anupubbasamuggatā
mahārājānamāvāsā yāni tavaṁ rāja passasīti.

footnote: 1 īsadharotipipā.

page number: 215

tattha sudassanoti ayaṁ mahārāja etesaṁ pabbatānaṁ
sabbabāhiro sudassanapabbato nāma. tadantare karavīko nāma. so
sudassanato uccataro hoti ubhinnaṁ pana tesaṁ antare eko
sīdantarasamuddo. karavīkassa antare isindharonāma. so karavīkato
uccataro tesaṁ pana antare eko sīdantarasamuddo. isindharassa
antare yugandharo nāma. so isindharato uccataro. tesaṁpi
antare eko sīdantarasamuddo. yugandharassa antare nemindharo
nāma. so yugandharato uccataro. tesaṁpi antare eko
sīdantarasamuddo. nemindharassa antare vinatako nāma. so nemindharato
uccataro. tesaṁpi antare eko sīdantarasamuddo. vinatakassa
antare assakaṇṇo nāma. so vinatakato uccataro. tesaṁpi antare
eko sīdantarasamuddo. anupubbasamuggatāti ete sīdantarasamudde
satta pabbatā anupaṭipāṭiyā samuggatā sopāṇasadisā hutvā ṭhitā.
yānīti ye tavaṁ mahārāja ime pabbate passasi ete catunnaṁ
mahārājānaṁ āvāsāti.
evamassa cātummahājikadevalokaṁ dassetvā mātali purato rathaṁ
pesetvā tāvatiṁsabhavanassa cittakūṭadvārakoṭṭhakaṁ parivāretvā ṭhitā
indapaṭimā dassesi. taṁ disvā rājā pucchi. itaropissa
ācikkhi.
anekarūpaṁ ruciraṁ nānācittaṁ pakāsati
ākiṇṇaṁ indasadisehi bayaggheheva surakkhitaṁ

page number: 216

vittī hi maṁ vindati sūta disvā
pucchāmi taṁ mātali devasārathi
imaṁ nu dvāraṁ kimabhaññamāhu
manoramaṁ dissati dūratova
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
cittakūṭoti yaṁ āhu devarājappavesanaṁ
sudassanassa girino dvāraṁ hetaṁ pakāsati
anekarūpaṁ ruciraṁ nānācittaṁ pakāsati
ākiṇṇaṁ indasadisehi byaggheheva surakkhitaṁ
pavisetena rājisi arujaṁ bhūmi pakkamāti.
tattha anekarūpanti anekajātikaṁ. nānācittanti nānāratanacitraṁ.
pakāsatīti kinnāmetaṁ paññāyati. ākiṇṇanti samparivāritaṁ.
byaggheheva surakkhitanti yathā nāma byagghehi vā sīhehi vā
mahāvanaṁ surakkhitaṁ evaṁ indasadiseheva surakkhitaṁ tāsaṁ pana
indapaṭimānaṁ ārakkhanatthāya ṭhapitabhāvo ekanipāte kulāvakajātake
kathetabbo. kimabhaññamāhūti kiṁ nāmaṁ vadanti. pavesananti
nikkhamanapavesanatthāya sunimmitaṁ. sudassanassāti sobhanadassanassa
sinerugirino. dvāraṁ hetanti etaṁ sanerumatthake patiṭṭhitassa
dasasahassayojanikassa devanagarassa dvāraṁ. pakāsatīti dvārakoṭṭhako
paññāyatīti attho. pavisetenāti etena dvārena nagaraṁ pavisa.

page number: 217

arujaṁ bhūmi pakkamāti arogaṁ suvaṇṇaṁ rajatamaṇimayaṁ nānāpupphasamākiṇṇaṁ
dibbabhūmiṁ dibbayānena akkama mahārājāti.
evañca pana vatvā mātali devanagaraṁ rājānaṁ pavesesi.
tena vuttaṁ
sahassayuttaṁ hayavāhiṁ dibbayānamadhiṭṭhito
yāyamāno mahārājā addā devasabhaṁ idanti.
so dibbayāne ṭhitova gacchanto sudhammādevasabhaṁ disvā mātaliṁ
pucchi. sopissa ācikkhi.
yathā sarade ākāso nīlobhāso padissati
tathūpamaṁ idaṁ byamhaṁ veḷuriyāsu nimmitaṁ
vittī hi vindati sūta disvā
pucchāmi taṁ mātali devasārathi
imaṁ nu byamhaṁ kimabhaññamāhu
tassa puṭṭho viyākāsi mātali devasārathi
vipākaṁ puññakammānaṁ jānaṁ akkhāsijānato
sudhammāti ca yaṁ āhu esesā dissate sabhā
veḷuriyārucirā citrā dhārayanti sunimmitā
aṭṭhaṁsā sukatā thambhā sabbe veḷuriyāmayā
yattha devā tāvatiṁsā sabbe indapurohitā
atthaṁ devamanussānaṁ cintayantā samacchare
pavisetena rājisi devānaṁ anumodananti.

page number: 218

tattha idanti nipātamattaṁ. devasabhaṁ addasāti attho.
esesāti sā esā vimānā. veḷuriyārucirāti ruciraveḷuriyā.
citrāti nānāratanacitrā. dhārayantīti imaṁ sabhaṁ ete
aṭṭhaṁsādibhedā sukatā thambhā dhārenti. indapurohitāti indaṁ
purecārikaṁ katvā parivāretvā devamanusnsānaṁ atthaṁ cintentā acchanti.
pavisetenāti iminā maggena yattha devā aññamaññaṁ anumodantā
acchanti taṁ ṭhānaṁ devānaṁ anumodanaṁ pavisa.
devāpi kho tassāgamanaṁ olokentāva nisīdiṁsu. te rājā
āgatoti sutvā dibbagandhadhūpavāsapupphahatthā yāva cittaṁ kūṭadvārakoṭṭhakā
paṭimaggaṁ gantvā mahāsattaṁ gandhamālādīhi pūjetvā sudhammādevasabhaṁ
ānayiṁsu. rājā rathā otaritvā devasabhaṁ pāvisi. tattha naṁ devā
āsanena nimantayiṁsu. sakko āsanena ceva kāmehi ca nimantesi.
tamatthaṁ pakāsento satthā āha
taṁ devā paṭinandiṁsu disvā rājānamāgataṁ
svāgatante mahārāja atho te adurāgataṁ
nisīdadāni rājisi devarājassa santike
sakko taṁ paṭinandittha vedehaṁ mithilaggahaṁ
nimantayittha kāmehi āsanena ca vāsavo
sādhu khosi anuppatto avāsaṁ vasavattinaṁ
vasa devesu rājisi sabbakāmasamiddhisu

page number: 219

tāvatiṁsesu devesu bhuñja kāme amānuseti.
tattha paṭinandiṁsūti sampiyāyiṁsu tuṭṭhahaṭṭhāva hutvā sampaṭicchiṁsu.
sabbakāmasamiddhisūti sabbesaṁ dibbakāmānaṁ samiddhiyuttesu.
evaṁ sakkena dibbakāmehi ceva āsanena ca nimantito taṁ
sutvā rājā paṭikkhipanto āha
yathā yācitakaṁ yānaṁ yathā yācitakaṁ dhanaṁ
evaṁ sampadamevetaṁ yaṁ parato dānapaccayā
nacāhametaṁ icchāmi yaṁ parato dānapaccayā
sayaṁ katāni puññāni taṁ me āveniyaṁ 1- dhanaṁ
sohaṁ gantvā manussesu kāhāmi kusalaṁ bahuṁ
dānena samacariyāya saññamena damena ca
yaṁ katvā sukhito homi na ca pacchānutappāmīti
tattha yaṁ parato dānapaccayāti yaṁ parato tassa parassa
dānapaccayā tena dinnattā labhati taṁ yācitakasadisaṁ hoti tasmā
nāhaṁ etaṁ icchāmi. sayaṁ katānīti yāni pana mayā attanā
katāni puññāni tadeva mama parehi asādhāraṇaṁ. āveniyaṁ dhananti
anugāmikadhanaṁ. samacariyāyāti tīhi dvārehi samacariyāya
saññamenāti sīlarakkhaṇena. damenāti indriyadamanena.
evaṁ mahāsatto devānaṁ madhurassarena dhammaṁ desesi.
desentoyeva manussagaṇanāya sattadivasāni ṭhatvā devagaṇaṁ tosetvā

footnote: 1 āveṇikantipi pāṭho.

page number: 220

devagaṇamajjhe ṭhitova mātalissa guṇaṁ kathento āha
bahūpakāro no bhavaṁ mātali devasārathi
yo me kalyāṇakammānaṁ pāpānaṁ paṭidassayīti.
tattha yo me kalyāṇakammānaṁ pāpānaṁ paṭidassayīti yo esa
mayhaṁ kalyāṇakammānaṁ devānañca vasanaṭṭhānāni pāpakammānaṁ
nerayikānañca ṭhānāni dassesīti attho.
attha rājā sakkaṁ devarājānaṁ āmantetvā icchāmahaṁ mahārāja
manussalokaṁ gantunti āha. sakko tena hi samma mātali
nemirājānaṁ puna tattheva mithilanagare nehīti āha. so sādhūti
sampaṭicchitvā rathaṁ upaṭṭhapesi. rājā devagaṇehi saddhiṁ
sammoditvā deve nivattetvā āpucchitvā rathamābhirūhi. mātali
rathaṁ pesento pācīnadisābhāgena mithilaṁ sampāpuṇi. mahājano
dibbarathaṁ disvā rājāno āgacchatīti pamuditacitto ahosi.
mātali mithilanagaraṁ padakkhiṇaṁ katvā tasmiṁyeva sīhapañjare mahāsattaṁ
otāretvā gacchāmahaṁ mahārājāti āpucchitvā sakaṭṭhānameva
gato. mahājanopi rājānaṁ parivāretvā kīdiso devaloko
mahārājāti pucchi. rājā devānañca sakkassa ca devarañño
sampattiṁ vaṇṇetvā tumhepi dānādīni puññāni karotha evaṁ
tasmiṁ devaloke nibbattissathāti mahājanassa dhammaṁ desesi. so
aparabhāge kappakena palitassa jātabhāve ārocite suvaṇṇasaṇḍāsena
palitaṁ uddharāpetvā hatthe ṭhapetvā taṁ disvā saṁvegaṁ

page number: 221

uppādetvā kappakassa gāmavaraṁ datvā pabbajitukāmo hutvā
puttassa rajjaṁ paṭicchādetvā tena kasmā deva pabbajissasīti
vutte puttassa kāraṇaṁ ācikkhanto gāthamāha
uttamaṅgaruhā mayhaṁ ime jātā vayoharā
pātubhūtā devadūtā pabbajjā samayo mamanti.
rājā imaṁ gāthaṁ vatvā purimarājāno viya pabbajitvā
tasmiṁyeva ambavane viharanto cattāro brahmavihāre bhāvetvā
aparihīnajjhāno brahmalokūpago ahosi. tasseva pabbajitabhāvaṁ
āvīkaronto satthā osānagāthamāha
idaṁ vatvā nimirājā vedeho mithilaggaho
puthuyaññaṁ yajitvāna saññamaṁ ajjhupāgamīti.
tattha idaṁ vatvāti uttamaṅgaruhā mayhanti idaṁ gāthaṁ
vatvā. puthuyaññaṁ yajitvānāti mahādānaṁ datvā. saññamaṁ
ajjhupāgamīti sīlasaññamaṁ upagato. putto panassa kālārajjako
nāma taṁ vaṁsaṁ upacchindatīti.
satthā imaṁ dhammadesanaṁ āharitvā na bhikkhave idāneva
pubbepi tathāgato mahābhinikkhamanaṁ nikkhantoyevāti vatvā saccāni
pakāsetvā jātakaṁ samodhānesi. tadā sakko anuruddho ahosi
mātali ānando ahosi caturāsīti khattiyasahassāni buddhaparisā
ahesuṁ nemirājā pana ahameva sammāsambuddhoti.
nemirājajātakaṁ catutthaṁ niṭṭhitaṁ.

page number: 222

footnote: * hanānīmmīkhamūla *
footnote: ******************************

page number: 223

mahānipātavaṇṇanā
mahosathajātakaṁ
pañcālo sabbasenāyāti idaṁ satthā jetavane viharanto
attano paññāpāramiṁ ārabbha kathesi. ekadivasamhi bhikkhū
dhammasabhāyaṁ sannisinnā tathāgatassa paññāpāramiṁ vaṇṇayantā mahāpañño
āvuso tathāgato puthupañño hāsapañño gambhīrapañño bhūripañño
tikkhapañño javanapañño nibbedhikapañño parappavādamaddano attano
paññānubhāvena kūṭadantādayo brāhmaṇe sabbhiyādayo paribbājake
āḷavakādayo yakkhe sakkādayo deve bakādayo brahmāno
aṅgulimālādayo core ca dametvā nibbisevane akāsi bahū janā tena
damitvā pabbajjaṁ datvā maggaphalesu patiṭṭhāpitā evaṁ mahāpañño
āvuso satthāti satthu guṇaṁ vaṇṇayantā nisīdiṁsu. satthā āgantvā
kāyanuttha bhikkhave etarahi kathāya sannisinnā kā pana vo antarā
kathā avippakatāti pucchitvā imāya nāmāti vutte na bhikkhave
idāneva tathāgato paññavā atīte aparipakke ñāṇe bodhiñāṇatthāya
pubbacariyaṁ carantopi paññavāyevāti vatvā tuṇhī ahosi tehi
yācito atītaṁ āhari.
atīte bhikkhave mithilāyaṁ videharaṭṭhe videho nāma rājā rajjaṁ
kāresi. tassa atthadhammānusāsakā cattāro paṇḍitā ahesuṁ
senako pukkuso kāmindo devindoti. tadā rājā bodhisattassa
paṭisandhiggahaṇadivase paccūsakāle evarūpaṁ supinaṁ addasa rājaṅgaṇe

page number: 224

catūsu kaṇṇesu cattāro aggikkhandhā mahāpākārappamāṇā uṭṭhāya
jalanti tesaṁ pana majjhe eko khajjopanakappamāno aggikkhandho
uṭṭhahitvā taṁ khaṇaññeva cattāro aggikkhandhe atikkamitvā yāva
akaniṭṭhabrahmalokappamāṇā uṭṭhāya sakalacakkavāḷaṁ obhāsetvā
ṭhito antamaso bhūmiyaṁ patitaṁ sāsapavījamattampi paññāyati taṁ sadevako
loko samārako sabrahmako āgantvā gandhamālādīhi pūjesi
mahājanā jālantareneva vicaranti lomakūpamattampi uṇhaṁ na gaṇhatīti.
rājā imaṁ supinaṁ disvā bhītatasito uṭṭhāya kinnu kho me bhavissatīti
cintento nisinnakova aruṇaṁ uṭṭhāpesi. cattāro paṇḍitā
pātova āgantvā kacci nu deva sukhaṁ sayitthāti sukhaseyyaṁ pucchiṁsu.
so ācariyā kuto me sukhaṁ atthīti vatvā evarūpo me supino
diṭṭhoti kathesi. atha naṁ senakapaṇḍito mā bhāyi mahārāja
maṅgalasupino eso vuḍḍhi te bhavissatīti vatvā kiṁ kāraṇāti vutte
mahārāja amhe cattāro paṇḍite abhibhavitvā nippabhaṁ katvā
añño pañcamo paṇḍito uppajjissati mayaṁ hi cattāro janā
cattāro aggikkhandhā viya majjhe uppannāggikkhandho viya pañcamo
paṇḍito uppajjissati so ca sadevake loke asadiso bhavissatīti.
idāni panesa kuhinti. mahārāja ajja tassa paṭisandhiggahaṇena
vā mātukucchito nikkhamanena vā bhavitabbanti attano sikkhābalena
dibbacakkhunā disvā viya byākāsi. rājā tato paṭṭhāya taṁ
vacanaṁ anussari. mithilāyaṁ pana catūsu dvāresu dakkhiṇayavamajjhagāmo

page number: 225

pacchimayavamajjhagāmo uttarayavamajjhagāmo pācīnayavamajjhagāmo cāti
cattāro gāmā ahesuṁ. tesu pācīnayavamajjhagāme sarivaḍḍhako
nāma seṭṭhī vasati. sumanādevī nāmassa bhariyā ahosi.
mahāsatto taṁ divasaṁ raññā diṭṭhasupinavelāyaṁ tāvatiṁsabhavanato cavitvā tassā
kucchimhi paṭisandhiṁ gaṇhi. aparāni pana devaputtasahassāni tāvatiṁsabhavanato
cavitvā tasmiṁyeva gāme seṭaṭhānuseṭṭhīnaṁ kulesu paṭisandhiṁ
gaṇhiṁsu. sumanādevī pana dasamāsaccayena suvaṇṇavaṇṇaṁ puttaṁ vijāyi.
tasmiṁ khaṇe sakko devarājā manussalokaṁ olokento
mahāsattassa mātukucchito nikkhamanabhāvaṁ ñatvā imaṁ buddhaṅkuraṁ sadevake
loke pākaṭaṁ kātuṁ vaṭṭatīti cintetvā mahāsattassa mātukucchito
nikkhamanakāle adissamānakāyenāgantvā tassa hatthe ekaṁ osathaghaṭikaṁ
ṭhapetvā sakaṭṭhānameva gato. mahāsatto taṁ muṭṭhiṁ katvā
gaṇhi. tasmiṁ pana mātukucchito nikkhamanteyeva mātu appamattakaṁpi
dukkhaṁ nāhosi. dhammakarakato udakamiva sukhena nikkhami. sā tassa
hatthe osathaghaṭikaṁ disvā tāta kinte laddhanti āha. so osathaṁ
ammāti dibbosathaṁ mātuyā hatthe ṭhapetvā amma imaṁ osathaṁ yena
kenaci ābādhena ābādhikānaṁ dethāti āha. sā haṭṭhapahaṭṭhā
sirivaḍḍhakaseṭṭhino ārocesi. tassa pana sattavassiko sīsābādho
atthi. so tuṭṭhahaṭṭho hutvā ayaṁ kumāro mātukucchito jāyamāno
osathaṁ gahetvā āgato jātakkhaṇeyeva mātarā saddhiṁ kathesi evarūpena
puññavatā dinno osatho mahānubhāvo bhavissatīti cintetvā taṁ

page number: 226

osathaṁ gahetvā nissadāyaṁ ghaṁsitvā osathaṁ thokaṁ nalātante makkhesi.
sattavassiko sīsābādho padumapattato udakaṁ viya nivattitvā gato.
so mahānubhāvaṁ osathanti somanassappatto ahosi. mahāsattassa
osathaṁ gahetvā āgatabhāvo sabbattha pākaṭo jāto. yekeci
ābādhikā sabbe te seṭṭhissa gehaṁ āgantvā osathaṁ yācanti.
seṭṭhīpi sabbesaṁ nissadāyaṁ ghaṁsitvā osathaṁ thokaṁ gahetvā udakena
āluḷetvā deti. dibbosathena sarīre makkhitamatteyeva sabbā
ābādhā vūpasamanti. sukhitā manussā sirivaḍḍhakaseṭṭhino gehe
osatho mahānubhāvoti vaṇṇentā pakkamanti. mahāsattassa
nāmaggahaṇadivase mahāseṭṭhī mama puttassa ayyakādīnaṁ nāmena attho
natthi assa jāyamānassa osathaṁ gahetvā āgatattā osatho nāma
hotūti tato idaṁ osathaṁ mahantaṁ idaṁ osathaṁ mahantanti uppannavacanaṁ
upādāya assa mahosathakumārotveva nāmaṁ akāsi. athassa
etadahosi mama putto mahāpuñño na ekakova nibbattissati iminā
saddhiṁ jātadārakehi ca bhavitabbanti. so olokāpento
dārakasahassānaṁ diṭṭhabhāvaṁ sutvā sabbesaṁpi kumārānaṁ pilandhanāni datvā
sahassadhātiyo dāpesi. puttassa me upaṭṭhākā bhavissantīti
bodhisattena saddhiṁyeva tesaṁ maṅgalaṁ kāresi. dhātiyo dārake
alaṅkaritvā mahāsattassa upaṭṭhānaṁ ānenti. bodhisatto tehi
saddhiṁ kīḷanto vaḍḍhitvā sattavassikakāle suvaṇṇapaṭimā viya abhirūpo
ahosi. athassa gāmamajjhe tehi saddhiṁ kīḷantassa hatthiādīsu

page number: 227

āgacchantesu kīḷāmaṇḍalaṁ bhijjati. vātātapappaharaṇakāle dārakā
kilamanti. ekadivasampi nesaṁ kīḷantānaṁyeva mahāmegho uṭṭhahi.
taṁ disvā nāgabalo mahāsatto dhāvitvā ekaṁ sālaṁ pāvisi.
itare dārakā tassa pacchato anudhāvantā aññamaññassa pādesu
upakkhalitvā patitvā jaṇṇukabhedādīni pāpuṇiṁsu. bodhisatto
imasmiṁ ṭhāne kīḷanasālaṁ kātuṁ vaṭṭati evaṁ na kilamissāmāti
cintetvā te dārake āha imasmiṁ ṭhāne vātena vā vassena vā
ātapena vā kilamissāma ṭhānanisajjanasayanakkhamaṁ ekaṁ sālaṁ kāressāma
ekekaṁ kahāpaṇaṁ āharathāti. te tathā kariṁsu mahāsatto
mahāvaḍḍhakiṁ pakkosāpetvā tāta imasmiṁ ṭhāne sālaṁ karohīti tassa
sahassaṁ adāsi. so sādhūti sampaṭicchitvā sahassaṁ gahetvā bhūmiṁ
samaṁ kāretvā khāṇuke koṭṭetvā suttaṁ pasāresi. mahāsatto
tassa suttapasāraṇavidhānaṁ disvā ārocento bho evaṁ suttaṁ
apasāretvā sādhukaṁ pasārehīti āha. sāmi ahaṁ attano sippānurūpena
pasāremi ito aññaṁ na jānāmīti. ettakaṁpi ajānanto amhākaṁ
dhanaṁ gahetvā sālaṁ kathaṁ karissasīti āhara suttaṁ ahaṁ
pasāretvā te dassāmīti āharāpetvā sayaṁ pasāresi.
vissukammena pasāritaṁ viya ahosi. tato vaḍḍhakiṁ āha evaṁ suttaṁ
pasāretuṁ sakkhissasīti. na sakkhissāmi sāmīti. tenahi mama
vicāraṇāya pana kātuṁ sakkhissasīti. sakkhissāmi sāmīti.
mahāsatto yathā tassā sālāya ekasmiṁ anāthānaṁ itthīnaṁ vijāyanaṭṭhānaṁ

page number: 228

ekasmiṁ āgantukasamaṇabrāhmaṇānaṁ vasanaṭṭhānaṁ ekasmiṁ āgantukamanussānaṁ
vasanaṭṭhānaṁ ekasmiṁ āgantukavāṇijakānaṁ bhaṇḍaṭhapanaṭṭhānaṁ hoti
tathā sabbāni tāni ṭhānāni bahimukhadvārāni katvā sālaṁ vicāresi.
tatheva kīḷāmaṇḍalaṁ tatheva vinicchayaṁ tatheva dhammasabhaṁpi kāresi.
katipāheneva niṭṭhitāya sālāya cittakāre pakkosāpetvā
sayaṁ vitthāretvā ramaṇīyaṁ cittakammaṁ kāresi. sā sālā
sudhammādevasabhāpaṭibhāgā ahosi. tato na ettāvatā sālā sobhati
pokkharaṇiṁ kāretuṁ vaṭṭatīti pokkharaṇiṁ khanāpetvā iṭṭhakavaḍḍhakiṁ
pakkosāpetvā sayaṁ vicāretvā sahassavaṅkaṁ satatitthaṁ pokkharaṇiṁ
kāresi. sā pañcavidhapadumasañchannā nandanapokkharaṇī viya ahosi.
tassā tīre pupphaphaladhare nānārukkhe ropāpetvā nandanavanaṁ viya
uyyānaṁ kāresi. tameva ca sālaṁ nissāya dhammikasamaṇabrāhmaṇānañceva
āgantukagamikādīnañca dānavattaṁ paṭṭhapesi. sā tassa kiriyā
sabbattha pākaṭā ahosi. bahū manussā taṁ otaranti.
mahāsatto sālāya nisīditvā sampattasampattānaṁ kāraṇākāraṇaṁ
yuttāyuttaṁ kathesi. vinicchayaṁ paṭṭhapesi. buddhuppādakālo viya
ahosi. videharājā pana sattavassaccayena cattāro paṇḍitā
amhe abhibhavitvā pañcamo paṇḍito uppajjissatīti me kathayiṁsu
kattheso etarahīti saritvā tassa vasanaṭṭhānaṁ jānathāti catūhi dvārehi
cattāro amacce pesesi. sesadvārehi nikkhamantā amaccā
mahāsattaṁ na passiṁsu. pācīnadvārena nikkhamanto amacco sālāya

page number: 229

nisīditvā paṇḍitena nāma imissā sālāya kārakena vā kārāpakena
vā bhavitabbanti cintetvā manusse pucachi ayaṁ sālā kataravaḍḍhakinā
katāti. manussā nāyaṁ vaḍḍhakinā katā attano paññābalena
sirivaḍḍhakaseṭṭhiputtassa mahosathapaṇḍitassa vicāraṇāya esā
katāti vadiṁsu. kativasso pana paṇḍitoti. paripuṇṇasattavassoti.
amacco rañño diṭṭhasupinadivasato paṭṭhāya saṁvaccharaṁ gaṇetvā
rañño supinadassanena sameti ayameva so paṇḍitoti ñatvā rañño
dūtaṁ pāhesi deva pācīnayavamajjhagāme sirivaḍḍhakaseṭṭhiputto
mahosathapaṇḍito nāma sattavassikova samāno evarūpaṁ nāma sālaṁ
kāresi pokkharaṇiṁ uyyānaṁ ca kāresi imaṁ paṇḍitaṁ gahetvā
ānemi udāhu na ānemīti. rājā taṁ sutvā tuṭṭhacitto
hutvā senakaṁ pakkosāpetvā tamatthaṁ ārocetvā kiṁ senaka
ānema taṁ paṇḍitanti pucchi. so maccharāyanto mahārāja
sālādīnaṁ kārāpitamattakena paṇḍito nāma na hoti yo koci
etāni kāreti appamattaṁ etanti āha. so tassa kathaṁ sutvā
bhavitabbamettha kāraṇenāti tuṇhī hutvā tattheva vasanto paṇḍitaṁ
vīmaṁsatūti amaccassa dūtaṁ paṭipesesi. taṁ sutvā amacco tattheva
vasanto paṇḍitaṁ vīmaṁsi. tatridaṁ vīmaṁsanaudānaṁ
maṁsaṁ goṇo gaṇṭhi suttaṁ putto godho rathena ca
daṇḍo sīsaṁ ahī ceva kukkuṭo maṇi vijāyanaṁ
odanaṁ bālukañcāpi taḷākuyyānaṁ gadrabho maṇīti.

page number: 230

tattha maṁsanti ekadivasaṁ bodhisatto kīḷāmaṇḍalaṁ gacchanto
eko seno sūṇaphalakato maṁsapesiṁ gahetvā ākāsena pakkhandi.
taṁ disvā dārakā maṁsapesiṁ chaḍḍāpessāmāti senaṁ anubandhiṁsu.
te ito cito ca dhāvantā uddhaṁ oloketvā tassa pacchato
pacchato gacchantā pāsāṇādīsu khāṇukesu upakkhalitvā kilamanti.
atha ne paṇḍito āha chaḍḍāpessāmi nanti. chaḍḍāpehi
sāmīti. tenahi passathāti so uddhaṁ anoloketvā vātavegena dhāvitvā
senassa chāyaṁ akkamitvā pāṇiṁ paharitvā mahāviravaṁ viravi.
tassa tejena so saddo senassa kucchiyaṁ nisīditvā 1- nicchārito
viya ahosi. so bhīto maṁsaṁ chaḍḍesi. mahāsatto maṁsassa
chaḍḍitabhāvaṁ ñatvā chāyaṁ olokenatova bhūmiyaṁ patituṁ adatvā
ākāseyeva sampaṭicchi. taṁ acchariyaṁ disvā mahājano nadanto
vagganto apphoṭento mahāsaddamakāsi. amacco taṁ pavuttiṁ
ñatvā rañño dūtaṁ puna pesesi deva paṇḍito iminā upāyena
senaṁ maṁsapesiṁ chaḍḍāpesi idaṁ devo jānātūti. rājā taṁ sutvā
senakaṁ pucchi senaka kiṁ ānema paṇḍitanti. so cintesi
tassa idhāgatakālato paṭṭhāya mayaṁ nippabhā bhavissāma no atthibhāvaṁpi
rājā na jānissati na taṁ ānayaṁ dātuṁ vaṭṭatīti. so lābhamaccharitāya
mahārāja ettakena paṇḍito nāma nāhosi appamattakaṁ etanti
āha. rājā majjhatto hutvā tattheva naṁ vīmaṁsatūti puna

footnote: 1 vinivijjhitavātipi pāṭho.

page number: 231

paṭipesesi. goṇoti eko pācīnayavamajjhagāmavāsī puriso vasse
patite kasiṁ karissāmīti gāmantarato goṇe kīṇitvā ānetvā
gehe vasāpetvā puna divase gocaratthāya tiṇabhūmiṁ netvā goṇapiṭṭhe
nisinno kilantarūpo otaritvā rukkhamūle nisinno niddaṁ okkami.
tasmiṁ khaṇe eko coro āgantvā goṇe gahetvā palāyi.
so pabujjhitvā goṇe apassanto ito cito ca oloketvā
coraṁ disvā vegena pakkhanditvā kuhiṁ me goṇe nesīti āha.
kiṁ vadesi mama goṇe attano icchitaṭṭhānaṁ nemīti. tesaṁ
vivādaṁ sutvā mahājano sannipati. paṇḍito tesaṁ sālādvārena
gacchantānaṁ saddaṁ sutvā ubhopi pakkosāpetvā tesaṁ kiriyaṁ disvāva
ayaṁ coro ayaṁ goṇasāmikoti jānāti. jānanto pana kasmā
vivadatthāti pucchi. goṇasāmiko āha sāmi ime goṇe asukagāmato
asukassa nāma hatthato kīṇitvā ānetvā gehe vasāpetvā
pātova tiṇabhūmiṁ nemi tattha me pamādaṁ disvā ayaṁ puriso goṇe
gahetvā palāyi svāhaṁ ito cito ca olokento imaṁ
disvā anubandhitvā gaṇhiṁ asukagāmavāsino mayā etesaṁ kīṇitvā
gahitabhāvaṁ jānantīti. atha coro ime goṇā mameva gharajātikā
ayaṁ musā bhaṇatīti āha. atha ne paṇḍito ahaṁ vo aṭṭaṁ
dhammena vinicchinissāmi kiṁ tumhe vinicchaye ṭhassathāti pucchitvā
āma ṭhassāmāti vutte mahājanassa hadayaṁ gaṇhituṁ vaṭṭatīti paṭhamaṁ
coraṁ pucchi tayā ime goṇā kiṁ khādāpitā kiṁ pāyitāti.

page number: 232

paṇḍita yāguṁ pāyetvā tilapiṭṭhañca kummāse ca khādāpitāti.
tato goṇasāmikaṁ pucchi. so āha kuto me duggatassa yāguādīni
laddhāni tiṇameva khādāpitāti. paṇḍito tesaṁ kathaṁ sutvā
attano purisaṁ pātiṁ gāhāpetvā piyaṅgupattāni āharāpetvā udukkhale
koṭṭāpetvā udakena maddāpetvā goṇe pāyesi. goṇā
tiṇameva chaḍḍayiṁsu. paṇḍito passathidanti mahājanassa dassetvā
coraṁ pucchi corosi na corosīti. sāmi coromhīti āha.
tenahi ito paṭṭhāya mā evarūpamakāsīti ovadati. bodhisattassa
purisā pana taṁ hatthapādehi pothetvā dubbalamakaṁsu. atha naṁ
paṇḍito ovadi passasi tāta diṭṭhadhammeyeva tāva te idaṁ dukkhaṁ
samparāye pana nirayādīsu mahādukkhaṁ anubhavissasi ito paṭṭhāya
pajahetaṁ kammanti pañca sīlāni tassa adāsi. amacco taṁ pavuttiṁ
yathābhūtaṁ rañño ārocāpesi. rājā kiṁ senaka ānema paṇḍitanti
senakaṁ pucchitvā mahārāja goṇāṭṭaṁ nāma yena kenaci
vinicchitaṁ ettakena paṇḍito nāma na hoti āgametha tāva devāti
vutte majjhatto hutvā puna tatheva sāsanaṁ pesesi. evaṁ
sabbavidhāne veditabbaṁ. ito paraṁ pana udānamattameva vibhajitvā
dassissāmi. gaṇṭhīti ekā pana duggatitthī nānāvaṇṇehi suttehi
gaṇṭhikaṁ bandhitvā katasuttagaṇṭhikapilandhanaṁ gīvato mocetvā sāṭakassa
upari ṭhapetvā nahāyituṁ paṇḍitena kāritaṁ pokkharaṇiṁ otari. aparā
taruṇitthī taṁ disvā lobhaṁ uppādetvā taṁ ukkhipitvā amma ativiya

page number: 233

sobhanaṁ idaṁ te kittakena kataṁ ahaṁpi attano sippānurūpena evarūpaṁ
karissāmīti gīvāyaṁ pilandhitvā pamāṇaṁ tāvassa upadhāremīti
vatvā tāya ujucittatāya upadhārehīti vutte gīvāyaṁ pilandhitvā
pakkāmi. itarāpi taṁ disvā pokkharaṇito sīghaṁ uttaritvā sāṭakaṁ
nivāsetvā upadhāvitvā kuhiṁ me pilandhanaṁ gahetvā palāyissasīti
sāṭakaṁ gaṇhi. itarā pana nāhaṁ tava santakaṁ gaṇhāmi mama
gīvāyameva pilandhananti āha. mahājano taṁ sutvā sannipati.
paṇḍitopi dārakehi saddhiṁ kīḷanto tāsaṁ kalahaṁ katvā
sālādvārena gacchantīnaṁ saddaṁ sutvā kiṁ saddo esoti pucchitvā
ubhinnaṁ kalahakāraṇaṁ sutvā tā pakkosāpetvā ākāreneva ayaṁ
corī ayaṁ na corīti ñatvāpi tamatthaṁ pucchitvā mama vinicchaye
ṭhassathāti vatvā āma ṭhassāmāti vutte paṭhamaṁ coriṁ pucchi tavaṁ
imaṁ pilandhanaṁ kataragandhena vilimpasīti. ahaṁ niccaṁ sabbasāhārikena
vilimpāmīti. sabbasāhāriko nāma sabbagandhehi yojetvā
katagandho. tato itaraṁ pucchi. sā āha kuto mayhaṁ duggatāya
sabbasāhāriko atthi ahaṁ niccaṁ piyaṅgupupphagandheneva vilimpāmīti.
paṇḍito tāsaṁ vacanaṁ purisaṁ gāhāpetvā udakapātiṁ āharāpetvā
taṁ pilandhanaṁ tattha pakkhipitvā gandhikaṁ pakkosāpetvā etaṁ
upasiṁghitvā asukagandhabhāvaṁ nāma jānāhīti āha. so taṁ upasiṁghanto
piyaṅgupupphaganadhabhāvaṁ ñatvā imaṁ ekanipāte gāthamāha
sabbasāhāriko natthi suddhakaṅgu pavāyati

page number: 234

alikaṁ bhāsati yaṁ dhuttī saccamāhu mahallikāti.
tattha dhuttīti dhuttikā. āhūti āha. ayameva vā pāṭho.
atha mahāsatto taṁ kāraṇaṁ mahājanaṁ jānāpetvā tavaṁ corīsīti
pucchitvā corībhāvaṁ paṭijānāpesi. tato paṭṭhāya mahāsattassa
paṇḍitabhāvo mahājanassa pākaṭo jāto. suttanti ekā
itathī kappāsakhettarakkhikā khetataṁ rakkhantī tattheva parisuddhakappāsaṁ
gahetvā sukhumasuttaṁ kantitvā timbaruṭṭhiphalena suttaguḷaṁ katvā uccaṅke
ṭhapetvā gāmaṁ āgacchantī paṇḍitassa pokkharaṇiyaṁ nahāyissāmīti
sāṭakassa upari suttaguḷaṁ ṭhapetvā otaritvā nahāyati. aparā
itthī taṁ disvā luddhacittatāya taṁ gahetvā aho manāpaṁ sutataṁ
tayā amma katanti accharaṁ paharitvā olokentī viya uccaṅke katvā
pakkāmi. sesaṁ purimanayeneva vitthāretabbaṁ. paṇḍito paṭhamaṁ
coriṁ pucchi tavaṁ suttaguḷaṁ karontī kiṁ anto pakkhipitvā akāsīti.
sā sāmi kappāsaphalameva pakkhipitvā karomīti āha. tato
itaraṁ pucchi sā timbaruṭṭhinti āha. so ubhinnaṁpi kathaṁ purisaṁ
gāhāpetvā taṁ suttaguḷaṁ vinivedhāpetvā timbaruṭṭhiṁ disvā taṁ corībhāvaṁ
paṭijānāpesi. mahājano haṭṭhatuṭṭho aṭṭo suvinicchitoti
sādhukārasahassāni pavattesi. puttoti ekā itthī puttaṁ ādāya
mukhadhovanatthāya paṇḍitassa pokkharaṇiṁ gantvā puttaṁ nahāpetvā
attano sāṭake nisīdāpetvā mukhaṁ dhovituṁ otari. tasmiṁ khaṇe
ekā yakkhinī taṁ disvā khāditukāmā hutvā itthīvesaṁ gahetvā āgantvā

page number: 235

sahāyike sobhati vatāyaṁ dārako taveso puttoti pucchitvā āma
ammāti vutte pāyemi thananti vatvā pāyehīti vutte taṁ gahetvā
thokaṁ kīḷāpetvā taṁ ādāya palāyi. itarā taṁ disvā uttaritvā
vegena dhāvitvā kuhiṁ me puttaṁ nesīti sāṭakaṁ gaṇhi. yakkhinī
kuto tayā putto laddho mameso puttoti āha. tā kalahaṁ
karontiyo sālādvārena gacchanti. paṇḍito tāsaṁ kalahasaddaṁ
sutvā tā pakkosāpetvā kimetanti pucchi. tā tassa tamatthaṁ
ārocesuṁ. taṁ sutvā paṇḍito akkhīnaṁ animmissatāya ceva
rattatāya ca nirāsaṅkatāya ca chāyāya abhāvatāya ca yakkhinī ayanti
ñatvāpi mama vinicchaye ṭhassathāti vatvā āma ṭhassāmāti vutte
paṭhaviyaṁ lekhaṁ ākaḍḍhitvā lekhamajjhe dārakaṁ nipajjāpetvā yakkhiniṁ
hatthesu mātaraṁ pādesu gāhāpetvā dvepi kaḍḍhitvā gaṇhatha
eso gaṇhituṁ sakkontiyā puttoti āha. tā ubhopi taṁ
kaḍḍhiṁsu. dārako tāhi kaḍḍhiyamāno dukkhappatto hutvā viravi.
mātā taṁ saddaṁ sutvā hadayena phalitena viya puttaṁ muñcitvā
rodamānā aṭṭhāsi. paṇḍito mahājanaṁ pucchi dārakamātu hadayaṁ
mudukaṁ hoti udāhu amātu hadayaṁ mudukanti. mātu hadayaṁ mudukaṁ
paṇḍitāti. paṇḍito mahājanaṁ pucchi tenahi idāni kimetaṁ
dārakaṁ gahetvā ṭhitā mātā hoti udāhu visajjetvā ṭhitāti.
visajjetvā ṭhitā paṇḍitāti. tenahi imaṁ pana dārakacoriṁ tumhe
jānāthāti. na jānāma paṇḍitāti. yakkhinī esā etaṁ khādituṁ

page number: 236

gaṇhatīti. kathaṁ jānāsi paṇḍitāti. yakkhīnaṁ animmissatāya
ceva rattatāya ca nirāsaṅkatāya ca chāyāya abhāvena ca nikkaruṇatāya
cāti. atha naṁ so pucchi kāsi tavanti. yakkhinimhi
sāmīti. kasmā imaṁ dārakaṁ gaṇhasīti. khādituṁ sāmīti.
andhabāle pubbepi pāpaṁ katvā yakkhinī jātā idāni punapi pāpaṁ
karosi aho andhabālāsīti taṁ pañcasīlesu patiṭṭhāpetvā uyyojesi.
dārakamātāpi ciraṁ jivatu sāmīti paṇḍitaṁ thometvā puttaṁ
ādāya pakkāmi. godhoti eko kira puriso lakuṇṭakatāya
ceva kāḷavaṇṇatāya ca godhakāḷo nāma. so pana sattasaṁvaccharāni
kammaṁ katvā bhariyaṁ labhi. sā nāmena dīghatāhalā nāma.
so ekadivasaṁ taṁ āmantetvā bhadde puvakhādanīyaṁ pacāhīti vatvā
sāmi kuhiṁ gacchissasīti vutte bhadde mātāpitaro daṭṭhuṁ gamissāmīti
vatvā kinte mātāpitūhīti tāya paṭikkhittopi yāva tatiyampi vatvā
taṁ pacāpetvā pātheyyañceva paṇṇākārañca ādāya tāya saddhiṁ
maggaṁ paṭipanno antarāmagge uttānavāhiniṁ nadiṁ addasa. te dve
pana udakabhīrukajātikāva tasmā otarituṁ avisahantā nadītīre aṭṭhaṁsu.
tadā dīghapiṭaṭhi nāmeko duggatapuriso nadītīre anuvicaranto taṁ ṭhānaṁ
sampāpuṇi. te taṁ disvā pucchiṁsu samma ayaṁ nadī gambhīrā
uttānāti. so tesaṁ udakabhīrukabhāvaṁ ñatvā sammā ayaṁ nadī
atigambhīrā bahū caṇḍamacchāti āha. samma tavaṁ kathaṁ gamissasīti.
so āha suṁsumāramakarānaṁ amhehi saddhiṁ pariccayo atthi tena te

page number: 237

amhe na viheṭhentīti. tenahi samma amhepi nehīti. so
sādhūti sampaṭicchi. athassa te khajjabhojanaṁ adaṁsu. so
katabhattakicaco samma kaṁ paṭhamaṁ nemīti pucchi. tava sahāyikaṁ nehi maṁ
pacchā nessasīti. so sādhūti taṁ khandhe katvā sabbaṁ pātheyayañca
paṇṇākārañca gahetvā nadiṁ otaritvā thokaṁ gantvā ukkuṭikaṁ
nisīditvā pakkāmi. tato godhakāḷo tīre ṭhitoyeva gambhīrā
vatāyaṁ nadī evaṁ dīghassāpi nāma evarūpā mayhaṁ pana apaseyhāva
bhavissatīti cinatesi. itaropi taṁ nadīmajjhaṁ netvā bhadde ahaṁ
taṁ posessāmi tavaṁ sampannavatthālaṅkārā dāsadāsīparivutā vicarissasi
kinte ayaṁ lakuṇṭagatto karissati mama vacanaṁ karohīti āha.
sā tassa vacanaṁ sutvāva attano sāmike sinehaṁ chinditvā taṁ
khaṇaññeva tasmiṁ paṭibaddhacittā hutvā sāmi sace maṁ na chaḍḍessasi
karisasāmi te vacananti āha. bhadde kiṁ kathesi ahantaṁ
posessāmīti āha. te ubhopi paratīraṁ gantvā aññamaññaṁ
sammodamānā godhakāḷaṁ pahāya godhakāḷa tiṭṭha tiṭṭha tavanti vatvā
tassa passantasseva khādanīyaṁ khādantā pakkamiṁsu. so taṁ disvā
ime ekato hutvā maṁ chaḍḍetvā palāyanti maññeti aparāparaṁ
dhāvanto thokaṁ otaritvā bhayena nivattitvā puna tesu kopena
punappunaṁ otaritvā jīvāmi vā marāmi vāti ullaṅghitvā nadiyaṁ
patito uttānabhāvaṁ ñatvā nadiyā uttaritvā vegena anubandhitvā
taṁ pāpuṇitvā ambho duṭṭha cora kuhiṁ me bhariyaṁ nesīti āha.

page number: 238

itaropi taṁ hare duṭṭha vāmana lakuṇṭaka kuto tava bhariyāti vatvā
tassa gīvāyaṁ gahetvā khipi. so dīghatāhalaṁ hatthe gahetvā
tiṭṭha tiṭṭha kuhiṁ gacchasi mayā sattasaṁvaccharāni kammaṁ katvā
laddhabhariyāsīti vatvā tena saddhiṁ kalahaṁ karonto mahāsattassa sālāya
santikaṁ pāpuṇi. mahājano sannipati. paṇḍito kiṁ saddo nāmesoti
pucchitvā tamatthaṁ sutvā ubhopi pakkosāpetvā vacanapaṭivacanaṁ
sutvā mama vinicchaye ṭhassathāti vatvā āma ṭhassāmāti vutte
paṭhamaṁ dīghapiṭṭhiṁ kiṁnāmosīti pucchi. dīghapīṭṭhiko nāma sāmīti
kathesi. bhariyā pana te kā nāmāti. so tassā nāmaṁ ajānanto
aññaṁ nāmaṁ kathesi. mātāpitaro te ke nāmāti. asukā nāmāti.
bhariyāya te mātāpitaro ke nāmāti pucchi. so ajānitvā aññaṁ
kathesi. athassa kathaṁ attano purisaṁ gāhāpetvā taṁ apanetvā itaraṁ
pakkosāpetvā purimanayeneva sabbesaṁ nāmāni pucchi. so yathābhūtaṁ
jānanto avirujjhitvā kathesi. bodhisatto taṁpi apanetvā dīghatāhalaṁ
pakkosāpetvā tavaṁ kā nāmāsīti pucchi. dīghatāhalā nāma
sāmīti. sāmiko te ko nāmoti. sā ajānantī aññaṁ
kathesi. mātāpitro te ke nāmāti pucchi. sā asukā nāmāti
āha. sāmikassa te mātāpitro ke nāmāti. sā vilapantī
aññaṁ kathesi. paṇḍito itare dve pakkosāpetvā mahājanaṁ
pucchi imissā kathā dīghapiṭṭhissa vacanena sameti udāhu
godhakāḷassāti. godhakāḷassa paṇḍitāti. ayaṁ etissā sāmiko

page number: 239

itro coroti. atha naṁ pucchi corosi tavanti. āma sāmīti.
corabhāvaṁ sampaṭicchi. paṇḍitassa vinicchayena godhakāḷo attano
bhariyaṁ labhitvā paṇḍitaṁ thometvā bhariyaṁ ādāya pakkāmi. paṇḍito
dīghapiṭṭhiṁ āha ito paṭṭhāya mā puna evarūpamakāsīti. rathoti
tadā eko puriso rathe nisīditvā mukhadhovanatthāya gāmato nikkhami.
tasmiṁ khaṇe sakko āvajjento paṇḍitaṁ disvā mahosathassa
buddhaṅkurassa paññānubhāvaṁ pākaṭaṁ karissāmīti cintetvā manussavesenāgantvā
rathassa pacchābhāgaṁ gahetvā pāyāsi. atha naṁ rathasāmiko puriso
tāta kenatthena āgatosīti pucchitvā tumhe upaṭṭhātuṁ āgatomhīti
vutte tenahi sādhūti sampaṭicchitvā yānā oruyha sarīrakiccatthāya gato.
tasmiṁ khaṇe sakko rathaṁ abhiruhitvā vegena pājesi. rathasāmiko
sarīrakiccaṁ katvā nikkhamanto sakkaṁ rathaṁ gahetvā palāyantaṁ disvā
vegena anubandhitvā tiṭṭha tiṭṭha kuhiṁ me rathaṁ nessasīti vatvā
tava ratho añño bhavisasti ayaṁ pana mama rathoti vutte tena saddhiṁ
kalahaṁ karonto sālādvāraṁ patto. paṇḍito kimetanti pucchitvā
te pakkosāpetvā tenākārena āgacchante disvā nibbhayatāya
ceva akkhīnaṁ animmissatāya ca ayaṁ sakko ayaṁ rathasāmikoti aññāsi.
evaṁ santepi vivādakāraṇaṁ pucchitvā mama vinicchaye ṭhassathāti vatvā
āma ṭhassāmāti vutte ahaṁ rathaṁ pājessāmi tumhe dvepi
rathapacchimante gaṇhatha rathasāmiko na visajjessati itaro visajjessatīti
vatvā ekaṁ purisaṁ āṇāpesi rathaṁ pājehīti. so tathā akāsi.

page number: 240

itarepi dve pacchato gahetvā anudhāviṁsu. rathasāmiko thokaṁ
gantavā kilamanto rathaṁ visajjetvā ṭhito. sakko pana rathena
saddhiṁ dhāvateva. paṇḍito rathaṁ nivattāpetvā manussānaṁ ācikkhi
ayaṁ puriso thokaṁ gantvā rathaṁ visajjetvā ṭhito ayaṁ pana rathena
saddhiṁ dhāvitvā ratheneva saddhiṁ nivatti nevassa sarīrato sedavindumattaṁpi
atthi na assāsapassāso acchambhito animmissanetto esa
sakko devarājāti. atha na sakko devarājāsīti pucchitvā āma
paṇḍitāti vutte kasmā idhāgatosīti pucchitvā taveva
paññāpakāsanatthaṁ paṇḍitāti vutte tenahi mā puna evamakāsīti āha.
sakko sakkānubhāvaṁ dassento ākāse ṭhatvā aṭṭo suvinicchito
aṭṭo suvinicchitoti paṇḍitassa thutiṁ katvā sakaṭṭhānameva gato. tadā
so amacco sayameva rañño santikaṁ gantvā rājānaṁ vanditvā
mahārāja paṇḍitena evaṁ rathāṭṭo suvinicchito sakkopi tena
parājito kasmā purisavisesaṁ na jānāsi devāti āha. rājā
senakaṁ pucchi kiṁ senaka ānema paṇḍitanti. so maccharāyanto
āha mahārāja ettakena paṇḍito nāma na hoti āgametha tāva
naṁ vīmaṁsitvā jānissāmāti. rājā tuṇhī ahosi.
sattadārakapañho niṭṭhito.
daṇḍoti athekadivasaṁ rājā paṇḍitaṁ vīmaṁsissāmāti khadiradaṇḍaṁ
āharāpetvā tato vidatthimattaṁ gāhāpetvā cundakārena
suṭṭhu likhāpetvā pācīnayavamajjhagāmavāsīnaṁ pesesi pācīnayavamajṇagāmavāsino

page number: 241

kira imassa khadiradaṇḍassa idaṁ aggaṁ idaṁ mūlanti
jānantu sace na jānanti sahassadaṇḍoti. gāmavāsino sannipatitvā
jānituṁ asakkonto seṭṭhino kathayiṁsu kadāci mahosathapaṇḍito
jāneyya taṁ pakkosāpetvā pucchathāti. mahāseṭṭhī paṇḍitaṁ
kīḷāmaṇḍalāya pakkosāpetvā tamatthaṁ ārocetvā tāta imaṁ mayaṁ
jānituṁ na sakkoma api nu tvaṁ sakkhissasi jānituṁ tātāti pucchi.
taṁ sutvā mahāsatto rañño imassa aggena vā mūlena vā
payojanaṁ natthi mama vīmaṁsanatthāya pesitaṁ bhavissatīti cintetvā āharatha
tāta jānissāmi nanti āha. atha seṭṭhī khadiradaṇḍaṁ āharāpetvā
paṇḍitassa adāsi. bodhisatto taṁ hatthena gahetvāva idaṁ aggaṁ
idaṁ mulanti ñatvā jānantopi mahājanassa hadayaṁ gahaṇatthaṁ udakapātiṁ
āharāpetvā khadiradaṇḍakassa majjhe suttakena bandhitvā suttakoṭiyaṁ
gahetvā khadiradaṇḍakaṁ udakapiṭaṭhe ṭhapesi. ßēhapitamatteyeva mūlaṁ
bhāritāya paṭhamaṁ nimujji. tato mahājanaṁ pucchi rukkhassa nāma
kiṁ mūlaṁ bhāriyaṁ hoti udāhu agganti. mūlaṁ paṇḍitāti tenahi
imassa paṭhamaṁ nimuggameva mūlanti imāya saññāya aggañca mūlañca
ācikkhi. gāmavāsino idaṁ aggaṁ idaṁ mūlanti rañño pahiṇiṁsu.
rājā tusitvā ko jānātīti pucchitvā sirivaḍḍhakaseṭṭhiputto
mahosathapaṇḍito devāti vutte taṁ sutvā kiṁ senaka ānema paṇḍitanti
pucchi. senako āha adhivāsehi deva aññenapi upāyena
vīmaṁsissāmāti. so sādhu senakāti āha. sīsanti athekadivasaṁ
itthiyā ca sīsaṁ purisassa ca sīsanti dve sīsāni āharāpetvā

page number: 242

idaṁ itthiyā sīsaṁ idaṁ purisassa sīsanti jānantu sace na jānanti
sahassadaṇḍoti pahiṇiṁsu. gāmavāsino ajānantā mahāsattaṁ pucchiṁsu.
so taṁ disvāva aññāsi. kathaṁ. purisassa sīse kira sibbinī
ujukāva hoti itthiyā sīse sabbinī vaṅkā parivattitvā gacchatīti.
so iminā abhiññāṇena idaṁ itthiyā idaṁ purisassa sīsanti
ācikkhi. gāmavāsino puna rañño pahiṇiṁsu. sesaṁ purimasadisamevāti.
ahīti athekadivasaṁ sappañca sappiniñca āharāpetvā ayaṁ
sappo ayaṁ sappinīti jānantu ajānantānaṁ sahasdaṇḍoti
pahiṇiṁsu. gāmavāsino ajānantā paṇḍitaṁ pucchiṁsu. so disvāva
jānāti. sappassa hi naṅguṭṭhaṁ thūlaṁ hoti. sappiniyā naṅguṭṭhaṁ
tanukaṁ hoti. sappassa sīsaṁ thūlaṁ hoti sappiniyā sīsaṁ tanukaṁ dīghaṁ.
sappassa akkhīni mahantāni sappiniyā khuddakāni sappassa sovatthiko
parāvaṭṭo hoti. sappiniyā sovatthiko vicchinnako hoti. so ime
abhiññāṇehi ayaṁ sappo ayaṁ sappinīti ācikkhi. sesaṁ vuttanayamevāti.
kukkuṭoti athekadivasaṁ pācīnayavamajjhagāmavāsino amhākaṁ sabbasetaṁ
pādavisāṇaṁ sīsakūṭaṁ tayo kāle anatikkamitvā nadantaṁ maṅgalausabhaṁ
pesentu no ce pesenti sahassadaṇḍoti sāsanaṁ pahiṇiṁsu. te
ajānantā paṇḍitaṁ pucchiṁsu. so āha rājā vo sabbasetaṁ
kukkuṭaṁ āharāpesi so hi pādesu nakhasikhāya pādavisāṇo nāma
sīse cūḷāya sīsakaṭo nāma tikkhattuṁ vassanato tayo kāle
anatikkamitvā nadanto nāma tasmā evarūpaṁ kukkuṭaṁ pesethāti. te

page number: 243

rañño pahiṇiṁsu. rājā tusi. maṇīti sakkena kusarañño
dinno maṇikkhandho atthi. so aṭṭhasu ṭhānesu vaṅko hoti tassa
purāṇasuttaṁ chinnaṁ. koci purāṇasuttaṁ nīharitvā navasuttaṁ pavesetuṁ
na sakkoti. ekadivasaṁ pācīnayavamajjhagāmavāsino imamhā maṇikkhandhā
purāṇasuttaṁ nīharitvā navasuttaṁ pavesentu no ce pavesenti
sahassadaṇḍoti pesayiṁsu. gāmavāsino manussā neva purāṇasuttaṁ
nīharitvā navasuttaṁ pavesetuṁ sakkhiṁsu. asakkontā pana paṇḍitassa
ācikkhiṁsu. so mā cintayitthāti madhuṁ āharāpetvā maṇino davīsu
passesu madhunā chiddaṁ makkhetvā kambalasuttaṁ vaṭṭetvā tassa koṭiyaṁ
madhunā makkhetvā thokaṁ chiddesu pavesetvā kipillikānaṁ nikkhamanaṭṭhāne
ṭhapesi. kipillikā madhugandhena nikkhamitvā maṇimhi purāṇasuttaṁ
khādamānā gantvā navakambalasuttaṁ koṭiyaṁ ḍaṁsitvā ākaḍḍhitvā
ekena passena nīhariṁsu. paṇḍito tassa pavesitabhāvaṁ ñatvā
rañño dethāti gāmavāsīnaṁ adāsi. te rañño pahiṇiṁsu. rājā
pucchitvā tassa pavesetupāyaṁ sutvā tusi. vijāyananti ekadivasaṁ
kira rañño maṅgalausabhaṁ bahū kummāse khādāpetvā mahodaraṁ
katvā visāṇāni dhovitvā telena makkhetvā haliddiyā nahāpetvā
gāmavāsīnaṁ pesayiṁsu tumhe kira paṇḍitā ayañca rañño maṅgalausabho
patiṭṭhitagabbho etaṁ vijāyāpetvā savacchakaṁ pesetha apesentānaṁ
sahassadaṇḍoti. gāmavāsino manussā na sakkā idaṁ kātuṁ kinnu
kho karissāmāti paṇḍitaṁ pucchiṁsu. so iminā pañhāpaṭibhāgena

page number: 244

bhavitabbanti cintetvā sakkhissatha panekaṁ raññā saddhiṁ kathanasamatthaṁ
visāradaṁ purisaṁ laddhunti pucchi. na garukaṁ etaṁ paṇḍitāti āhaṁsu.
tenahi taṁ pakkosathāti. te naṁ pakkosāpayiṁsu. atha naṁ
mahāsatto āha ehi tavaṁ bho purisa tava kese piṭṭhiyaṁ vikīritvā
nānappakāraṁ balavaparidevaṁ paridevanto rājadvāraṁ gaccha aññehi
pucchitopi kiñci avatvā paridevanto raññā pana pakkosāpetvā
paridevanakāraṇaṁ pucchito namassamāno evaṁ vade hi pitā me deva
vijāyituṁ na sakkoti ajja sattamo divaso tumhe deva me paṭisaraṇaṁ
hotha vijāyanupāyamassa karothāti raññā kiṁ vilapati aṭhānametaṁ
purisā nāma vijāyantā natthīti vutte sace deva evaṁ natthi atha
pācīnayavamajjhagāmavāsino kathaṁ maṅgalausabhaṁ vijāyāpessantīti
vadeyyāsīti. so sādhūti sampaṭicchitvā tathā akāsi. taṁ sutvā
rājā kenetaṁ pañhāpaṭibhāgaṁ cintitanti pucchitvā mahosathapaṇḍitenāti
sutvā tusi. odananti aparasmiṁ divase paṇḍitaṁ vīmaṁsissāmāti
cintetvā pācīnayavamajjhagāmavāsino kira paṇḍitā amhākaṁ
aṭṭhaṅgasamannāgataṁ ambilodanaṁ pacitvā pesentu tatrimāni aṭṭhaṅgāni na
taṇḍulena na udakena na ukkhaliyā na uddhanena na agginā na
dārūhi na itthiyā na purisena na maggenāti apesentānaṁ
sahassadaṇḍoti sāsanaṁ pahiṇiṁsu. gāmavāsino taṁ kāraṇaṁ ajānantā
paṇḍitaṁ pucchiṁsu. so mā cintayitthāti vatvā na taṇḍulaṁ nāma
kaṇikaṁ gāhāpetvā na udakaṁ nāma himaṁ gāhāpetvā na ukkhaliṁ

page number: 245

nāma navamattikabhājanaṁ gāhāpetvā na uddhanaṁ nāma khāṇuke
koṭṭāpetvā na aggiṁ nāma pakatiaggiṁ pahāya araṇiaggiṁ gāhāpetvā
na dārūni nāma kaṭṭhaṁ pahāya paṇṇāni gāhāpetvā ambirodanaṁ
pacāpetvā navabhājane pakkhipitvā suttakena bandhitvā lañcāpetvā
na itthiyā na purisena nāma paṇḍakena ukkhipāpetvā na maggena
nāma mahāmaggaṁ pahāya jaṅghamaggena gantvā rañño santikaṁ
evarūpaṁ odanaṁ pesethāti āha. te tathā kariṁsu. rājā taṁ
disvā kenesa pañho ñātoti pucchitvā mahosathapaṇḍitenāti
sutvā tusi. dālukāti aparasmiṁ divase paṇḍitasseva
vīmaṁsanatthaṁ gāmavāsīnaṁ sāsanaṁ pahiṇiṁsu rājā dolāya kīḷitukāmo
rājakule purāṇabālukayottaṁ chinnaṁ ahosi ekaṁ bālukayottaṁ
vaṭṭetvā pesentu apesentānaṁ sahassadaṇḍoti. te taṁ kāraṇaṁ
ajānantā paṇḍitaṁ pucchiṁsu. paṇḍitopi taṁ sutvā iminā
pañhāpaṭibhāgena bhavitabbanti cintetvā gāmavāsino assāsetvā
vacanakusale dve tayo purise pakkosāpetvā gacchatha rājānaṁ
upasaṅkamitvā vadetha deva gāmavāsino tassa yottassa tanukaṁ vā
thūlaṁ vāti pamāṇaṁ na jānanti porāṇabālukayottato vidatthimattaṁ
vā caturaṅgulimattaṁ vā khaṇḍaṁ pesetha taṁ pamāṇaṁ kira oloketvā
tena pamāṇena vaṭṭessantīti sace vo rājā amhākaṁ ghare
bālukayottaṁ nāma kadāci na bhūtapubbanti vadati atha naṁ mahārāja
sace evaṁ natthi pācīnayavamajjhagāmavāsino kathaṁ karissantīti

page number: 246

vadeyyāthāti vatvā pesesi. te tathā kariṁsu. rājā kena
cintito pañhāpaṭibhāgoti pucchitvā mahosathapaṇḍitena devāti
sutvā tusi. taḷākanti aparasmiṁ divase paṇḍitaṁ vīmaṁsanatthaṁ
rājā udakakīḷaṁ kīḷitukāmo pañcavidhapadumasañchannaṁ pokkharaṇiṁ pesentu
apesentānaṁ sahassadaṇḍoti gāmavāsīnaṁ sāsanaṁ pesayiṁsu. te taṁ
kāraṇaṁ ajānantā paṇḍitassa ārocayiṁsu. so imināpi
pañhāpaṭibhāgeneva bhavitabbanti cintetvā vacanakusale katipaye manusse
pakkosathāti vatvā te pakkosāpetvā etha tumhe udakakīḷaṁ
kīḷitvā akkhīni rattāni katvā allakesā allavatthā kalalamakkhitasarīrā
yottaleḍḍudaṇḍahatthā hutvā rājadvāraṁ gantvā dvāre
ṭhitabhāvaṁ rañño ārocāpetvā raññā katokāsā pavisitvā
mahārāja tumhehi kira pācīnayavamajjhagāmavāsino pokkharaṇiṁ pesentūti
pahitattā mayaṁ tumhākaṁ anucchavikaṁ mahantaṁ pokkharaṇiṁ ādāya āgatā
sā pana araññavāsikattā nagaraṁ disvā pākāraparikhadvāraṭṭālakādīni
oloketvā bhītatasitā yottāni chinditvā palāyitvā
araññameva paviṭṭhā mayaṁ leḍḍudaṇḍādīhi pothentāpi nivattetuṁ
nāsakkhimhā tumhākaṁ kira araññā ānītaṁ purāṇapokkharaṇiṁ detha
tāya saddhiṁ yojetvā āharissāmāti vatvā raññā na kadāci mama
araññato ānītapokkharaṇī nāma bhūtapubbā na mayā kassaci
yojetvā āharaṇatthāya pokkharaṇī pesitapubbāti vutte sace deva
evaṁ pācīnayavamajjhagāmavāsino kathaṁ pokkharaṇiṁ pesissantīti

page number: 247

vadeyyāthāti vatvā pesesi. te tathā kariṁsu. rājā paṇḍitena
ñātabhāvaṁ ñatvā tusi. uyyānanti punekadivasaṁ mayaṁ uyyānakīḷaṁ
kīḷitukāmā amhākañca uyyānaṁ porāṇarukkhaobhaggavibhaggaṁ
pācīnayavamajjhagāmavāsino supupphitataruṇarukkhasañchannaṁ navauyyānaṁ pesentu
apesentānaṁ sahassadaṇḍoti pahiṇiṁsu. te ajānantā paṇḍitaṁ
pucchiṁsu. paṇḍito imināpi pañhāpaṭibhāgeneva bhavitabbanti cintetvā
te samassāsetvā manusse pakkosāpetvā purimanayeneva pesesi.
te tathā kariṁsu. rājā taṁ sutvā senakaṁ pucchi kiṁ senaka ānema
paṇḍitanti. so lābhamacchariyena ettakena paṇḍito nāma na
hoti āgamehi tāvāti āha. tassa vacanaṁ sutvā rājā cintesi
mahosathapaṇḍito sattadārakapañhepi mama manaṁ gaṇhi evarūpesupissa
guyhapañhāvīmaṁsanesu ceva pañhāpaṭibhāgesu ca buddhassa viya
byākaraṇaṁ senako evarūpaṁ idha paṇḍitaṁ ānetuṁ na deti kiṁ me
senakena ānessāmi nanti. so nahantena parivārena taṁ gāmaṁ
pāyāsi. tassa maṅgalāssaṁ abhiruhitvā gacchantassa assassa
pādo phalitabhūmiyā antaraṁ pavisitvā bhijji. rājā tatova nivattitvā
nagaraṁ pāvisi. atha naṁ senako upasaṅkamitvā pucchi mahārāja
paṇḍitaṁ kira ānetuṁ pācīnayavamajjhagāmaṁ gamitthāti. āma
paṇḍitāti. mahārāja maṁ anatthakāmaṁ katvā passatha āgametha
tāvāti vuttepi atituritaṁ nikkhamitvā paṭhamagamaneneva maṅgalāssassa
pādo bhinnoti. so tassa vacanaṁ sutvā tuṇhī ahosi.

page number: 248

punekadivasaṁ rājā tena saddhiṁ mantesi kiṁ senaka mahosathapaṇḍitaṁ
ānemāti. deva sayaṁ agantvā dūtaṁ pesetha paṇḍita amhākaṁ
tava santikaṁ āgacchantānaṁ assassa pādo bhinno assataraṁ vā
pesetu seṭṭhataraṁ vāti yadi assataraṁ pesessati sayaṁ āgamissati yadi
seṭṭhataraṁ pesento pitaraṁ pesessati ayameva no pañho matthakaṁ
patto bhavissatīti. rājā sādhūti sampaṭicchitvā tathā katvā dūtaṁ
pesesi. paṇḍito dūtassa vacanaṁ sutvā rājā mamañceva
pitarañca me passitukāmoti cintetvā pitu santikaṁ gantvā vanditvā
tāta rājā tumhe ca mamañca daṭṭhukāmo tumhe paṭhamataraṁ
seṭṭhisahassaparivutā gacchatha gacchantā ca tucchahatthā agantvā
navasappipūraṁ candanakaraṇḍakaṁ ādāya gacchatha rājā tumhehi saddhiṁ
paṭisanthāraṁ katvā seṭṭhi anurūpaṁ āsanaṁ ñatvā nisīdāti vakkhati tumhe
tathārūpaṁ āsanaṁ ñatvā nisīdeyyātha tumhākaṁ nisinnakāleyeva ahaṁ
gamissāmi rājā mayā saddhiṁ paṭisanthāraṁ katvā paṇḍita tathārūpaṁ
āsanaṁ ñatvā nisīdāti vakkhati athāhaṁ tumhe olokessāmi tumhe
tāya saññāya āsanā vuṭṭhāya tāta mahosatha paṇḍita imasmiṁ
āsane nisīdāti vadeyyātha ajjeko pañho matthakaṁ pāpuṇissatīti.
so sādhūti sampaṭicchitvā vuttanayeneva gantvā attano dvāre
ṭhitabhāvaṁ rañño ārocāpetvā pavisatūti vutte pavisitvā rājānaṁ
vanditvā ekamantaṁ aṭṭhāsi. rājā tena saddhiṁ paṭisanthāraṁ katvā
gahapati tava putto mahosathapaṇḍito kuhinti pucchi. pacchato

page number: 249

āgacchati devāti. rājā pacchato āgacchatīti sutvā tuṭṭhamānaso
hutvā gahapati attano yuttāsanaṁ ñatvā nisīdāti āha.
so attano yuttāsanaṁ ñatvā ekamantaṁ nisīdi. mahāsattopi
alaṅkatapaṭiyatto dārakasahassaparivuto alaṅkatarathe nisīditvā nagaraṁ
pavisanto parikhāpiṭṭhe caramānaṁ ekaṁ gadrabhaṁ disvā thāmasampanne
māṇave āṇāpesi ekaṁ gadrabhaṁ anubandhitvā yathā saddaṁ na karoti
evamassa mukhabandhanaṁ katvā kilañjena veṭhetvā ekasmiṁ attharaṇake
sayāpetvā aṁsenādāya āgacchathāti. te tathā kariṁsu.
bodhisatto mahantena parivārena nagaraṁ pāvisi. mahājano taṁ disvā
esa kira sirivaḍḍhakaseṭṭhino putto mahosathapaṇḍito nāma esa
kira jāyamāno osathaghaṭikaṁ hatthena gahetvā jāto imināva kira
etesaṁ ettakānaṁ vīmaṁsanapañhānaṁ paṭibhāgā ñātāti mahāsattaṁ
abhitthavanto olokentova tittiṁ na gacchati. so rājadvāraṁ
gantvā rājānaṁ paṭijānāpesi. rājā taṁ sutvā tuṭṭhacitto mama
putto mahosathapaṇḍito khippaṁ āgacchatūti āha. so dārakasahassehi
parivuto pāsādaṁ abhiruhitvā rājānaṁ vanditvā ekamantaṁ
aṭṭhāsi. rājā taṁ disvā somanassappatto hutvā madhurapaṭisanthāraṁ
katvā paṇḍita paṭirūpaṁ āsanaṁ ñatvā nisīdāhīti āha.
tadā so pitaraṁ olokesi. athassa pitā olokitasaññāya āsanā
vuṭṭhāya paṇḍita imasmiṁ āsane nisīdāhīti āha. so tasmiṁ
āsane nisīdi. taṁ tattha nisinnaṁ disvā senakapukkusakāmindade

page number: 250

vindā ceva aññe ca andhabālā pāṇiṁ paharitvā mahāhasitaṁ
hasitvā imaṁ andhabālaṁ paṇḍitoti vadanti yo pitaraṁ āsanā
vuṭṭhāpetvā sayaṁ nisīdati imaṁ paṇḍitoti vattuṁ na yuttanti
parihāsaṁ kariṁsu. rājā dummukho anattamano ahosi. atha naṁ
mahāsatto pucchi kiṁ mahārāja dummukhosīti. āma paṇḍita
dummukhomhi savanameva te manāpaṁ dassanaṁ pana amanāpaṁ jātanti.
kiṁ kāraṇāti. pitaraṁ āsanā vuṭṭhāpetvā sayaṁ nisinnattāti.
kiṁ pana tavaṁ mahārāja sabbaṭṭhānesu puttehi pitāva uttamota
maññasīti. āma pañḍitāti. atha naṁ mahāsatto nanu mahārāja
tumhehi amhākaṁ assataraṁ vā seṭṭhataraṁ vā pesentūti sāsanaṁ
pahitanti vatvā āsanā vuṭṭhāya māṇave oloketvā tumhehi
gahitagadrabhaṁ ānethāti te āṇāpetvā rañño pādamūle nipajjāpetvā
mahārāja ayaṁ gadrabho kiṁ agghatīti pucchi. rājā āha
sace upakārako aṭṭhakahāpaṇe agghatīti. imaṁ pana paṭicca
ājānīyavalavāya kucchimhi nibbatto assataro kiṁ agghatīti.
anaggho paṇḍitāti. deva kasmā evaṁ kathetha nanu tumhehi
idāneva vuttaṁ sabbaṭṭhānesu puttehi pitāva uttamoti sace taṁ
saccaṁ tumhākaṁ assatarato gadrabhova uttamo hoti taṁ gadrabhaṁ
gaṇhatha yadi gadrabhehi assataro uttamo hoti taṁ gaṇhatha kiṁ
pana mahārāja tumhākaṁ paṇḍitā ettakaṁpi jānituṁ asakkontā pāṇiṁ
paharitvā mahāhasitaṁ hasanti aho tumhākaṁ paṇḍitā

page number: 251

paññāsampannā kuto vo ete laddhāti cattāro paṇḍite parihāsitvā
rājānaṁ imāya ekanipāte gāthāya ajjhabhāsi
hasi tuvaṁ evaṁ maññasi seyyo
puttena pitāti rāja seṭṭha
handassatarassa te ayaṁ
assatarassa hi gadrabho pitāti.
tassattho yadi tavaṁ rāja seṭṭha sabbaṭṭhānesu seyyo puttena
pitāti evaṁ maññasi tava assataratopi ayaṁ gadrabho seṭṭho hotu
kiṁ kāraṇā assatarassa hi gadrabho pitāti. evañca pana vatvā
āha mahārāja sace puttehi pitāva seyyo mama pitaraṁ gaṇhatha
sace pitito puttova seyyo maṁ gaṇhatha tumhākaṁ atthāyāti.
rājā taṁ sutvā somanassappatto ahosi. sabbā rājaparisā
sukathito paṇḍitena pañhoti unnadantā sādhukārasahassāni adaṁsu.
aṅgulipoṭhā ceva celukkhepasahassāni ca pavattiṁsu. cattāro
paṇḍitā dummukhā pajjhāyantāva ahesuṁ. nanu mātāpitūnaṁ guṇaṁ
jānanto bodhisattena sadiso nāma natthi atha so kasmā
evamakāsīti. na so pitu avamānatthāya raññā pana assataraṁ vā
me pesentu seṭṭhataraṁ vāti sāsanaṁ pahitaṁ tasmā tassa ca
pañhassa āvībhāvakaraṇatthaṁ attano ca paṇḍitabhāvassa pakāsanatthaṁ
catunnañca paṇḍitānaṁ nippabhākaraṇatthaṁ evamakāsīti.
gadrabhapañho niṭṭhito.

page number: 252

rājā tusitvā gandhodakapūritaṁ suvaṇṇabhiṅgāraṁ ādāya
pācīnayavamajjhagāmaṁ rājabhogena bhuñjāhīti seṭṭhissa hatthe udakaṁ
pātetvā sesaseṭṭhino etasseva upaṭṭhākā eva hontūti vatvā
bodhisattassa mātuyā sabbālaṅkāre pesetvā gadrabhapañhe pasanno
bodhisattaṁ attano piyaputtaṁ katvā gaṇhituṁ seṭṭhiṁ avoca bho
gahapati mahosathapaṇḍitaṁ mama puttaṁ katvā dehīti. dve atitaruṇo
ayaṁ ajjāpissa mukhe khīragandho vāyati mahallakakāle tumhākaṁ
santike bhavistīti. rājā āha gahapati tavaṁ ito paṭṭhāya
etasmiṁ nirālayo hohi ayaṁ ajjatagge mama putto ahaṁ mama puttaṁ
posetuṁ sakkhissāmi gaccha tavanti taṁ uyyojesi. so rājānaṁ
vanditvā paṇḍitaṁ āliṅgitvā ure nipajjāpetvā sīse cumabitvā
ovādamassa adāsi tāta hadaya tāta nayana vara tāta mahosatha
paṇḍita mā maṁ anāthaṁ karohi ito paṭṭhāya appamādena amhākaṁ
rājānaṁ upaṭṭhāhīti. so pitaraṁ vanḍitvā tāta mā cintayitthāti
taṁ uyyojesi. rājā paṇḍitaṁ pucchi kiṁ tāta anto bhaṭiko
bhavissasi udāhu bahi bhaṭikoti. so atthi me mahāparivāro bahi
bhaṭikena mayā bhavituṁ vaṭṭatīti cintetvā bahi bhaṭiko bhavissāmi
devāti āha. athassa rājā anurūpaṁ gehaṁ dāpetvā dārakasahassaṁ
ādiṁ katvā sabbaṁ paribbayaṁ dāpetvā sabbūpabhoge dāpesi. so
tato paṭṭhāya rājānaṁ upaṭṭhahi. rājāpi taṁ vīmaṁsitukāmova ahosi.
tadā pana nagarassa dakkhiṇadvārato avidūre pokkharaṇītīre ekasmiṁ

page number: 253

tālarukkhe kākakulāvake maṇiratanaṁ ahosi. tassa chāyā pokkharaṇiyaṁ
paññāyati. pokkharaṇiyaṁ maṇi atthīti rañño ārocesuṁ.
rājā senakaṁ āmantetvā senaka pokkharaṇiyaṁ kira maṇiratanaṁ
paññāyati kathaṁ taṁ gaṇhāpessāmāti pucchitvā udakaṁ nīharāpetvā
gaṇhituṁ vaṭṭatīti vutte tenahi evaṁ karohīti tasseva bhāramakāsi.
so bahū manusse sannipātetvā pokkharaṇiyā udakañca kaddamañca
nīharāpetvā bhūmiṁ bhinditvāpi maṇiṁ nāddasa. puna puṇṇāya
pokkharaṇiyā maṇichāyā paññāyati. so punapi tatheva katvā taṁ
neva addasa. tato rājā paṇḍitaṁ āmantetvā tāta
pakkhoraṇiyaṁ eko maṇi paññāyati senako udakañca kaddamañca
nīharāpetvā bhūmiṁ bhinditvāpi taṁ maṇiṁ nāddasa puṇṇāya pokkharaṇiyā
puna maṇichāyā paññāyati tāta sakkhissasi taṁ maṇiṁ gaṇhāpetunti
āha. sopi netaṁ mahārāja garu etha taṁ dassissāmīti āha.
taṁ sutvā rājā tusitvā passissāmi ajja paṇḍitassa paññābalanti
mahājanaparivuto pokkharaṇītīraṁ gato. mahāsatto tīre
ṭhatvā maṇiratanaṁ olokento nāyaṁ maṇi pokkharaṇiyaṁ tālarukkhe
maṇinā bhavitabbanti ñatvā natthi deva pokkharaṇiyaṁ maṇīti vatvā
nanu tāta udake paññāyatīti vutte udakapātiṁ āharāpetvā
udakena pūretvā passatha deva nāyaṁ maṇi pokkharaṇiyaṁyeva
paññāyati udakapātiyaṁpi paññāyatīti vatvā paṇḍita kattha pana maṇinā
bhavitabbanti vutte deva pokkharaṇiyaṁpi pātiyaṁpi chāyāva paññāyati

page number: 254

na maṇi pokkharaṇiyaṁ deva maṇi pana tālarukkhe kākakulāvake atthi
purisaṁ āropetvā āharāpehīti āha. rājā purisaṁ āropetvā
maṇiṁ āharāpesi. paṇḍito taṁ gahetvā rañño hatthe ṭhapesi.
mahājano paṇḍitassa sādhukāraṁ datvā senakaṁ paribhāsento maṇiratanaṁ
tālarukkheyeva atthi bālasenako bahupurisehi pokkharaṇiyaṁyeva bhindāpesi.
paṇḍitena nāma mahosathasadisena na bhavitabbanti mahāsattassa
thutiṁ akāsi. rājāpi paṇḍitassa tuṭṭho attano gīvāyaṁ
pilandhanaṁ muttāhāraṁ datvā dārakasahassānaṁpi muttāvaliyo dāpesi.
bodhisattassa saparivārassa iminā nīhārena upaṭṭhānaṁ anujānāti.
ekūnavīsatipañho niṭṭhito.
punekadivasaṁ rājā paṇḍitena saddhiṁ uyyānaṁ agamāsi. tadā
eko kakaṇṭako toraṇagge vasati. so rājānaṁ āgacchantaṁ
disvā toraṇaggā otaritvā bhūmiyaṁ nipajji. rājā tassa kiriyaṁ
oloketvā paṇḍita ayaṁ kakaṇṭako kiṁ karotīti pucchi.
mahārāja ayaṁ kakaṇṭako tumhe sevatīti āha. sace evaṁ
amhākaṁ sevanā mā nipphalā hotu bhogamassa dāpehīti. deva
tassa bhogena kiccaṁ natthi khādanīyamattameva alanti. kiṁ panāyaṁ
khādatīti pucchi. maṁsaṁ devāti. kittakaṁ laddhuṁ vaṭṭatīti.
kākaṇikamattagghanikaṁ devāti. rājā ekaṁ purisaṁ āṇāpesi
rājadāyo nāma kākaṇikamatto na vaṭṭati imassa nivaddhaṁ
aḍḍhamāsakagghanikaṁ maṁsaṁ āharitvā dehīti. so sādhūti sampaṭicchitvā

page number: 255

tato paṭṭhāya tathā akāsi. so ekadivasaṁ uposathe māghāte maṁsaṁ
alabhitvā tameva aḍḍhamāsakaṁ vijjhitvā suttakena āvuṇitvā
tassa gīvāyaṁ pilandhanaṁ bandhi. athassa taṁ nissāya māno
uppajji. taṁ divasameva rājā uyyānaṁ agamāsi. so rājānaṁ
āgacchantaṁ disvā dhanaṁ nissāya uppannamānavasena vedeha tavaṁ nukho
mahaddhano ahaṁ nukho mahaddhanoti raññā saddhiṁ attānaṁ samaṁ
karonto anotritvā toraṇaggeyeva sīsaṁ cālentova nipajji.
rājā tassa kiriyaṁ oloketvā paṇḍita esa pubbe viya ajja na
otarati kiṁ nu kho kāraṇanti pucchanto imaṁ gāthamāha
nāyaṁ pure unnamati toraṇagge kakaṇṭako
mahosatha vijānāhi kena thaddho kakaṇṭakoti.
tattha na unnamatīti yathā ajja anotaritvā toraṇaggeyeva
sīsaṁ cālento unnamati evaṁ pure na unnamati. kena thaddhoti
kena kāraṇena thaddhabhāvaṁ āpannoti.
atha paṇḍito uposathe māghāte maṁsaṁ alabhantena rājapurisena
gīvāya bandhaṁ aḍḍhamāsakaṁ nissāya tassa mānena uppannena
bhavitabbanti ñatvā imaṁ gāthamāha
aladdhapubbaṁ laddhāna aḍḍhamāsakaṁ kakaṇṭako
atimaññati rājānaṁ vedehaṁ mithilaggahanti.
rājā taṁ purisaṁ pakkosāpetvā pucchi. so yathābhūtaṁ
ārocesi. rājā kiñci apucchitvāva sabbaññūbuddhena viya

page number: 256

paṇḍitena kakaṇṭakassa ajjhāsayo ñātoti ativiya pasīditvā paṇḍitassa
catūsu dvāresu suṅkaṁ dāpesi. kakaṇṭakassa pana kujjhitvāva
taṁ māretuṁ ārabhi. deva tiracchāno nāma appapañño
khamatha devāti paṇḍito pana rājānaṁ nivāresi.
kakaṇṭakapañho niṭṭhito.
atheko mithilavāsī piṅguttaro nāma māṇavo takkasilaṁ
gantvā disāpāmokkhassa ācariyassa santike sippaṁ sikkhanto
khippameva sikkhati. so anuyogaṁ datvā gacchāmihanti ācariyaṁ
āpucchi. tasmiṁ pana kule sace vayappattā dhītā hoti
jeṭṭhantevāsikassa dātabbāti vuttaṁ. tassācariyassa ekā dhītā atthi
abhirūpā devaccharapaṭibhāgā. atha naṁ ācariyo dhītaraṁ te tāta
dassāmi taṁ ādāya gamissasīti āha. so pana māṇavo
dubbhago kāḷakaṇṇi. kumārikā pana mahāpuññā. tassa taṁ
disvā cittaṁ na alliyati. so taṁ anicchantopi ācariyassa vacanaṁ
na bhindissāmīti sampaṭicchi. brāhmaṇo tassa dhītaraṁ adāsi. so
rattibhāge alaṅkatasirisayane nipanno tāya āgantvā sirisayanaṁ
abhiruyha nipannamattāya aṭṭiyamāno sayanā otaritvā bhūmiyaṁ
nipajji. sāpi otaritvā tassa santikaṁ āgantvā nipajji. so
uṭṭhāya sayanaṁ abhiruhi. sāpi puna sayanaṁ abhiruhi. so tāya
paccāruḷhāya puna sayanā otaritvā bhūmiyaṁ nipajji. kāḷakaṇṇi
nāma siriyā saddhiṁ na sameti. kumārikā sayaneyeva nipajji

page number: 257

so bhūmiyaṁ nipajji. evaṁ sattāhaṁ vītināmetvā taṁ ādāya ācariyaṁ
vanditvā nagarā nikkhami. antarāmagge allāpasallāpamattaṁpi natthi.
anicchamānāva ubhopi mithilaṁ sampattā. piṅguttaro pana nagarassa
avidūre phalasampannaṁ ekaṁ udumbararukkhaṁ disvā khudāya pīḷito taṁ
abhiruhitvā udumbaraphalāni khādati. sāpi chātajjhattā rukkhamūlaṁ
gantvā sāmi mayhaṁpi phalāni pātethāti āha. so kiṁ tava
hatthapādā natthi sayaṁ abhiruhitvā khādāhīti. sā abhiruhitvā khādi.
so tassā abhiruhitabhāvaṁ ñatvā khippaṁ otaritvā rukkhaṁ kaṇṭakehi
parikkhipitvā muttomhi kāḷakaṇṇiyāti vatvā palāyi. sā
otarituṁ asakkontī tattheva nisīdi. taṁ divasaṁ rājā uyyānaṁ
gacchanto tattha kīḷitvā sāyaṇhasamaye hatthikkhandhe nisīditvā nagaraṁ
pavisanto taṁ disvā paṭibaddhacitto hutvā sapariggahā apariggahāti
pucchāpesi. sā atthi me sāmiko kuladattiko so pana maṁ idha
nisīdāpetvā chaḍḍhetvā palātoti āha. amacco tamatthaṁ rañño
ārocesi. rājā assāmikaṁ bhaṇḍaṁ rañño pāpuṇātīti taṁ
otāretvā hatthikkhandhaṁ āropetvā nivesanaṁ netvā abhisiñcitvā
aggamahesiṭṭhāne ṭhapesi. sā tassa piyā ahosi manāpā.
udumbararukkhe laddhattā udumbarādevītvevassā nāmaṁ sañjāniṁsu.
athekadivasaṁ rañño uyyāganamanatthāya dvāragāmavāsikehi maggaṁ
paṭijaggāpesuṁ. piṅguttaropi valiṁ karonto kacchaṁ daḷhaṁ bandhitvā
kuddālena maggaṁ tacchati. magge aniṭṭhiteyeva rājā

page number: 258

udumbarādeviyā saddhiṁ rathe ṭhatvā nikkhami. udumbarādevī taṁ kāḷakaṇṇiṁ
maggaṁ tacchantaṁ disvā evarūpaṁ siriṁ dhāretuṁ nāsakkhi ayaṁ kāḷakaṇṇīti
taṁ olokentī hasi. rājā taṁ hasamānaṁ disvā kujjhitvā kasmā
hasīti pucchi. deva ayaṁ maggatacchako puriso mayhaṁ porāṇasāmiko
maṁ udumbararukkhaṁ āropetvā kaṇṭakehi parikkhipitvā gato imāhaṁ
oloketvā evarūpaṁ siriṁ dhāretuṁ nāsakkhi ayaṁ kāḷakaṇṇīti cintetvā
hasinti. rājā tvaṁ musāvādaṁ kathesi aññaṁ kiñci disvā hasi
taṁ māressāmīti asiṁ aggahesi. sā bhayappattā deva paṇḍite
tāva pucchathāti āha. rājā senakaṁ pucchi tavaṁ saddahasīti. na
saddahāmi deva ko nāma evarūpaṁ itthiṁ pahāya gamissatīti. sā tassa
kathaṁ sutvā atirekataraṁ bhītā ahosi. atha rājā senako kiṁ
jānāti paṇḍitaṁ pucchissāmīti cintetvā taṁ pucchanto imaṁ gāthamāha
itthī siyā rūpavatī sā ca sīlavatī siyā
puriso taṁ na iccheyya saddahāsi mahosathāti.
tattha sīlavatīti ācārasampannā.
taṁ sutvā paṇḍito imaṁ gāthamāha
saddahāmi mahārāja puriso dubbatto 1- siyā
sirī ca kāḷakaṇṇī ca na samenti kudācananti.
tattha na samentīti samuddassa orimatīrapārimatīrāni viya
nabhatalapaṭhavītalāni viya na samāgacchanti.

footnote: 1 dubbhagotipi pāṭho

page number: 259

rājā tassa vacanena taṁ kāraṇaṁ bujjhi. hadayamaṁsaṁ nibbāyi.
so tassa tusitvā paṇḍita sace tavaṁ nābhavissa ajjāhaṁ bālasenakassa
kathāya evarūpaṁ itthīratanaṁ parihīno abhavissaṁ taṁ nissāya mayā
esā laddhāti tassa satasahassena pūjaṁ kāresi. devīpi rājānaṁ
vanditvā deva paṇḍitaṁ nissāya mayā jīvitaṁ laddhaṁ imāhaṁ
kaniṭṭhabhātikaṭṭhāne ṭhapetuṁ varaṁ varemi dehīti āha. sādhu devi gaṇhāhi
dammi te varanti. deva ahaṁ ajjato paṭṭhāya mama kaniṭṭhaṁ vinā
na kiñci madhurarasaṁ khādissāmi ito paṭṭhāya velāya vā avelāya
vā dvāraṁ vivarāpetvā imassa madhurarasaṁ pesetuṁ labhāmi imaṁ varaṁ
gaṇhāmīti. sādhu bhadde imaṁ varaṁ gaṇhāhīti.
sirikāḷakaṇṇipañho niṭṭhito.
aparasmiṁ divase rājā katapātarāso pāsādassa dīghantare
caṅkamanto vātapānantarena olokento ekaṁ eḷakañca sunakhañca
mittasanthavaṁ karonte addasa. so kira eḷako hatthisālāya hatthissa
purato khittaṁ anāmaṭṭhaṁ tiṇaṁ khādi. atha naṁ hatthigopakā pothetvā
nīhariṁsu. viravitvā palāyamānaṁ taṁ eko vegena gantvā anubandhitvā
piṭṭhiyaṁ daṇḍena tiriyaṁ pahari. so piṭṭhiṁ onāmetvā vedanāppatto
gantvā rājagehe mahābhittiṁ nissāya pīṭhikāya nipajji. taṁ
divasameva rañño mahānase aṭṭhicammādīni khāditvā vaḍḍhitasunakho
bhattakārake bhattaṁ sampādetvā bahi gantvā sarīrasedaṁ nibbāpente
nikkhamante macchamaṁsagandhaṁ ghāyitvā taṇhaṁ adhivāsetuṁ asakkonto

page number: 260

mahānasaṁ pavisitvā bhājanapidhānaṁ pātetvā maṁsaṁ khādi. bhattakārakopi
bhājanasaddaṁ sutvā bhājanasaddena pavisitvā taṁ disvā dvāraṁ pidahitvā
taṁ leḍḍudaṇḍādīhi pothesi. so khāditamaṁsaṁ mukheneva chaḍḍetvā
viravitvā nikkhami. bhattakārakopi tassa nikkhantabhāvaṁ ñatvā
anubandhitvā piṭṭhiyaṁ tiriyaṁ daṇḍena pahari. piṭṭhiṁ onāmetvā ekaṁ
pādaṁ ukkhipitvā eḷakassa nipannaṭṭhānameva pāvisi. atha naṁ
eḷako samma kiṁ piṭṭhiṁ onāmetvā ekaṁ pādaṁ ukkhipitvā āgacchasi
kinte vāto vijjhatīti pucchi. sunakhopi tavaṁ piṭṭhiṁ onāmetvā
nipannosi kinte vāto vijjhatīti pucchi. so attano pavuttiṁ
sunakhassa ārocesi. sunakhopi tatheva ārocesi. atha naṁ eḷako
pucchi kiṁ puna tavaṁ bhattagehaṁ gantuṁ sakkhissasīti. na sakkhissāmi samma
gatassa me jīvitaṁ natthi tavaṁ pana hatthisālaṁ gantuṁ sakkhissasīti.
ahaṁpi tattha gantuṁ na sakkhissāmi gatassa me jīvitaṁ natthīti.
te kathaṁ nu kho mayaṁ idāni jīvissāmāti upāyaṁ cintesuṁ. atha
naṁ eḷako āha sace mayaṁ samaggavāsaṁ vasituṁ sakkoma attheko
upāyoti. tenahi samma kathehīti. samma tavaṁ ito paṭṭhāya
hatthisālaṁ yāhi nāyaṁ tiṇakhādakoti tayi hatthigopakā āsaṅkaṁ na
karissanti tavaṁ mama tiṇaṁ āhareyyāsi ahampi bhattagehaṁ pavisissāmi
nāyaṁ maṁsakhādakoti bhattakārako mayi āsaṅkaṁ na karissati ahaṁ te
maṁsaṁ āharissāmīti. te attheso upāyoti ubhopi sampaṭicchiṁsu
sunakhopi hatthisālaṁ gantavā tiṇakalāpaṁ ḍaṁsitvā āharitvā

page number: 261

mahābhittipiṭṭhikāyaṁ ṭhapesi. itaropi bhattagehaṁ gantvā maṁsakkhaṇḍaṁ
mukhapūraṁ ḍaṁsitvā ānetvā tattheva ṭhapesi. sunakho maṁsaṁ khādi.
eḷako tiṇaṁ khādi. tepi iminā upāyeneva samaggā sammodamānā
mahābhittipiṭṭhikāyaṁ vasanti. rājā tesaṁ mittasanthavaṁ disvā
cintesi adiṭṭhapubbaṁ vata me kāraṇaṁ ajja diṭṭhaṁ pubbe ime
paccāmittā hutvā idāni samaggavāsaṁ vasanti idaṁ kāraṇaṁ gahetvā
pañhaṁ katvā paṇḍite pucchissāmi yo imaṁ pañhaṁ na jānāti
taṁ raṭṭhā pabbājessāmi jānantassa pana evarūpo paṇḍito natthīti
sakkāraṁ karissāmi ajja tāva avelā sve te upaṭṭhānaṁ āgatakāle
pucchissāmīti. so puna divase paṇḍitesu upaṭaṭhānaṁ āgantvā
pucchissāmīti. so puna divase paṇḍitesu upaṭaṭhānaṁ āgantvā
nisinnesu pañhaṁ pucchanto imaṁ gāthamāha
yesaṁ na kadāci bhūtapubbaṁ
sakhi 1- sattapadampi imasmiṁ 2- loke
jātā amittā dve sahāyā
paṭisanthāya caranti kissa hetūti.
tattha paṭisanthāyāti aññamaññaṁ saddahitvā ghaṭitā
hutvā. idañca pana vatvā puna evamāha
yadi me ajja pātarāsakāle
pañhaṁ na sakkuṇātha vattumetaṁ
raṭṭhā pabbājayissāmi vo sabbe

footnote: 1 sakkhiṁ 2 imasmi itipi pāṭhā

page number: 262

na hi mamattho duppaññajātikehīti
senako aggāsane nisinno. paṇḍito āsanapariyante
nisīdi. so mahāsatto taṁ pañhaṁ upadhārento atthaṁ adisvā
cintesi ayaṁ rājā dandhadhātuko imaṁ pañhaṁ cintetvā saṁkaḍḍhituṁ
asamattho kiñcideva tena diṭṭhaṁ bhavissati ekadivasaṁ okāsaṁ
labhamāno imaṁ pañhaṁ nīharissāmi senako kenaci upāyena ajja
ekadivasamattaṁ adhivāsāpetūti. itarepi tayo janā andhakāragabbhaṁ
paviṭṭhā viya na kiñci passiṁsu. senako kā nu kho mahosathassa
pavattīti bodhisattaṁ olokesi. sopi taṁ olokesi. senako
bodhisattassa olokitākārena adhippāyaṁ ñatvā paṇḍittassāpi na
upaṭṭhāti tenekadivasaṁ okāsaṁ icchati pūressāmissa manorathanti
cintetvā raññā saddhiṁ vissāsena mahāhasitaṁ hasitvā kiṁ mahārāja
saccameva amhe pañhaṁ kathetuṁ asakkonte raṭṭhā pabbājessasīti
pucchi. āma paṇḍitāti. evaṁpi eko pañhoti sallakkhesi
na mayaṁ ajja etaṁ kathetuṁ sakkoma apica kho pana thokaṁ adhivāsehi
gaṇṭhiko esa pañho na sakkoma mahājanamajjhe kathetuṁ ekamante
nisīditvā cintetvā pacchā tumhākaṁyeva kathessāma mahārāja okāsaṁ
no dehīti. senako mahāsattaṁ oloketvā imaṁ gāthadvayamāha
mahājanasamāgamamhi ghore
janakolāhalasaṁgamamhi jāte
vikkhittamanā anekacittā

page number: 263

pañhaṁ na sakkuṇāma vattumetaṁ
ekaggacittā ekamekā
rahasi gatā atthāni cintayitvā
paviveke sammasitvāna dhīrā
atha vakkhanti janinda atthametanti.
tattha sammasitvānāti kāyacittaviveke ṭhitā ekaggacittā ime
dhīrā imaṁ pañhaṁ sammasitvā atha te etamatthaṁ akkhanti.
rājā tassa kathaṁ sutvā attamano hutvā sādhu cintetvā
kathetha akathente pabbājessāmīti tajjesiyeva. te cattāropi
paṇḍitā pāsādā otariṁsu. senako itare āha rājā sukhumapañhaṁ
pucchi akathite mahantaṁ bhayaṁ uppajjissati tasmā sappāyabhojanaṁ
bhuñajitvā taṁ pañhaṁ sammā upadhārethāti. attano attano gehaṁ gatā.
paṇḍitopi uṭṭhāya udumbarādeviyā santikaṁ gantvā devi ajja vā
hiyyo vā rājā kattha ciraṁ aṭṭhāsīti pucchi. hiyyo tāta
dīghantare vātapānena olokenko caṅkamatīti. tato bodhisatto
cintesi raññā iminā passena kiñci diṭṭhaṁ bhavissatīti. tattha
gantvā bahi olokento eḷakasunakhānaṁ kiriyaṁ disvā ime dve
disvā raññā pañho abhisaṁkhatoti sanniṭṭhānaṁ katvā gehaṁ gato.
itarepi tayo cintetvā kiñci adisvā senakassa santikaṁ agamaṁsu.
senako te disvā pucchi diṭṭho vo pañhoti na diṭṭho
ācariyāti vutte yadi evaṁ rājā vo raṭṭhā pabbājessati kiṁ

page number: 264

karissathāti tumhehi pana diṭṭhoti vutte ahampi na passāmīti
tumhesu apassantesu mayaṁ kiṁ passissāma hiyyo mayaṁ rañño pana
santike cintetvā kathessāmāti sīhanādaṁ naditvā āgatamhā
idāni amhe akathite rājā kujjhissati kiṁ karomāti vutte ayaṁ
pañho na sakkā amhehi daṭṭhuṁ paṇḍitena sataguṇaṁ katvā
cintito bhavissatīti etha tassa santikaṁ gacchāmāti. te cattāro
paṇḍitā bodhisattassa gharadvāraṁ gantvā āgatabhāvaṁ ārocāpetvā
gehaṁ pavisitvā paṭisanthāraṁ katvā ekamantaṁ nisinnā paṇḍitaṁ
pucchiṁsu kiṁ paṇḍita cintito te pañhoti. mayi acintente
añño koci cintessati āma cintitoti. tenahi amhākampi
kathethāti vutte paṇḍito sacāhaṁ etesaṁ na kathessāmi rājā tesaṁ
kuddho raṭṭhā pabbājessati maṁ sattahi ratanehi pūjessati ime
bālā mā nassantu kathessāmi nesanti cintetvā te cattāro
nīcāsane nisīdāpetvā añjaliṁ paggaṇhāpetvā raññā diṭṭhabhāvaṁ
ajānāpetvā raññā pucchitakāle evaṁ byākareyyāthāti catunnampi
catasso gāthāyo bandhitvā pālimeva uggaṇhāpetvā uyyojesi.
te dutiyadivase rājūpaṭṭhānaṁ gantvā paññattāsane nisīdiṁsu. rājā
senakaṁ pucchi ñāto te senaka pañhoti mahārāja mayi ajānante
añño koci jānissatīti. tenahi kathehīti. suṇātha devāti
uggahitaniyāmeneva gāthamāha
uggaputtarājaputtiyānaṁ

page number: 265

urabbhamaṁsaṁ piyaṁ manāpaṁ
na te sunakhassa adenti maṁsaṁ
atha meṇḍassa sunena sakhyamassāti
tattha uggaputtarājaputtiyānanti amaccaputtānañceva rājaputtānañca
gāthaṁ vatvāpi senako atthaṁ na jānāti. rājā pana attano
pākaṭattā jānāti tasmā senakena tāva ñātoti pukkusaṁ pucchi.
sopissa mahārāja kiṁ ahameva apaṇḍitoti vatvā uggahitaniyāmeneva
gāthamāha
cammaṁ vihananti eḷakassa
assapiṭṭhattharaṇaṁ sukhassa hetu
na te sunakhassa assapiṭṭhattharaṇaṁ
atha meṇḍassa sunena sakhyamassāti
tassāpi attho apākaṭoyeva.
rājā pana attano pākaṭattā imināpi pukkusena ñātoti
kāmindaṁ pucchi. sopi uggahitaniyāmeneva gāthamāha
āvellitasiṅgiko hi meṇḍo
na hi sunakhassa visāṇakāni atthi
tiṇabhakkho maṁsabhojano ca
atha meṇḍassa sunena sakhyamassāti
tassāpi attho apākaṭoyeva.

page number: 266

rājā imināpi kāmindena
ñātoti devindaṁ pucchi.
sopi uggahitaniyāmeneva gāthamāha
tiṇamāsi palāsamāsi meṇḍo
na suno tiṇamāsi no palāsaṁ
gaṇheyya sunakho sasaṁ viḷāraṁ
atha meṇḍassa sunena sakhyamassāti.
tattha tiṇamāsi palāsamāsīti tiṇakhādako ceva paṇṇakhādako
ca. no palāsanti paṇṇampi na khādati.
tassāpi attho apākaṭoyeva.
atha rājā pana attano pākaṭattā imināpi devindena
ñātoti paṇḍitaṁ pucchi tāta tavaṁpi imaṁ pañhaṁ jānāsīti. mahārāja
avīcito yāva bhavaggā maṁ ṭhapetvā ko añño etaṁ jānātīti.
tenahi kathehīti. suṇa mahārājāti tassa kiccassa attano pākaṭabhāvaṁ
pakāsento imaṁ gāthadvayamāha.
aṭṭhaḍḍhapādo catuppadassa meṇḍo
aṭṭhanakho adissamānakāyo
chādiyaṁ āharati ayaṁ imassa
maṁsaṁ āharati ayaṁ amussa
pāsādavaragato videhaseṭṭho
vītihāraṁ aññoññabhojanānaṁ

page number: 267

addakkhi kira sakkhitaṁ janindo
bhobhukkassa puṇṇamukhassa cetanti.
tattha aṭṭhaḍḍhapādoti byañjanakusalatāya eḷakassa catuppādaṁ
sandhāya āha. meṇḍoti eḷako. aṭṭhanakhoti ekekasmiṁ
pāde davinnaṁ khurānaṁ vasena etaṁ vuttaṁ. adissamānakāyoti maṁsaṁ
āharaṇakāle apaññamāno. chādiyanti gehacchadanaṁ tiṇanti attho.
ayaṁ imassāti sunakho eḷakassa. vītihāranti vītiharaṇaṁ.
aññoññabhojanānanti aññamaññassa bhojanānaṁ. meṇḍo hi sunakhassa
bhojanaṁ āharati. so tassa vītiharati sunakhopi tassa āharati
itaropi vītiharati. addakkhīti taṁ tesaṁ aññamaññaṁ bhojanānaṁ vītiharaṇaṁ
sakkhitaṁ attano paccakkhaṁ addasa. bhobhukkassāti bhubhukkaraṇassa
sunakhassa ca. puṇṇamukhassāti meṇḍassa. etaṁ imesaṁ mittadhammaṁ
rājā sayaṁ passīti attho.
rājā itarehi bodhisattaṁ nissāya ñātabhāvaṁ ajānanto pañca
paṇḍitā attano paññābaleneva jāniṁsūti maññamāno somanassappatto
hutvā imaṁ gāthamāha
lābhā vata me anapparūpā
yassa me īdisā paṇḍitā kulamhi
pañhassa gambhīragataṁ nipuṇṇamatthaṁ
paṭivijjhanti subhāsitena dhīrāti.
tattha paṭivijjhantīti subhāsitena bhinditvā kathenti.

page number: 268

atha tesaṁ tuṭṭhena nāma tuṭṭhākāro kātabboti taṁ āvīkaronto
imaṁ gāthamāha
assatarīrathañca ekamekaṁ
phitaṁ gāmavarañca ekamekaṁ
sabbesaṁ vo dammi paṇḍitānaṁ
paramappītimano subhāsitena dhīrāti
vatvā taṁ sabbaṁ dāpesi.
dvādasanipāte meṇḍakapañho niṭṭhito.
udumbarādevī pana itarehi paṇḍitaṁ nissāya pañhassa ñātabhāvaṁ
ñatvā raññā muggamāse nibbisese karontena viya pañcannaṁ
samakova sakkāro kato nanu mayhaṁ kaniṭṭhassa visesaṁ sakkāraṁ kātuṁ
vaṭṭatīti cintetvā rañño santikaṁ gantavā pucchi deva kena te
pañho kathitoti. pañcahi paṇḍitehi bhaddeti. te deva cattāro
janā tava pañhaṁ kaṁ nissāya jāniṁsūti. na jānāmi bhaddeti.
mahārāja te cattāro kiṁ jānanti paṇḍitena pana mā nassantu
ime bālāti pañhaṁ uggaṇhāpitā tumhe pana sabbesaṁ samakaṁ
sakkāraṁ karotha ayuttametaṁ paṇḍitassa visesaṁ kātuṁ vaṭṭatīti.
rājā ayaṁ attānaṁ nissāya ñātabhāvaṁ mayhaṁ na kathetīti paṇḍitassa
tusitvā atirekataraṁ sakkāraṁ kattukāmo cintesi hotu mama puttaṁ
ekaṁ pañhaṁ pucchitvā kathitakāle mahantaṁ sakkāraṁ karissāmīti.
so pañhaṁ cintento sirimeṇḍakapañhaṁ cintetvā ekadivasaṁ pañcannaṁ

page number: 269

paṇḍitānaṁ upaṭṭhānaṁ āgantvā sukhanisinnakāle senakaṁ āha senaka
pañhaṁ pucchissāmīti. puccha devāti. rājā sirimeṇḍakapañhe
paṭhamaṁ gāthamāha
paññāyupetaṁ siriyā vihīnaṁ
yasassinaṁ vāpi apetapaññaṁ
pucchāmi taṁ senaka etamatthaṁ
kamettha seyyo kusalā vadantīti.
tattha kamettha seyyoti imesu dvīsu kataraṁ paṇḍitā seyyoti
vadanti. ayañca kira pañho senakassa vaṁsānugato tena taṁ khippameva
kathesi
dhīrā ca bālā ca have janinda
sippūpapannā ca asippino ca
sujātimantopi ajātimassa
yasassino pessakarā bhavanti
etampi disvāna ahaṁ vadāmi
pañño vihīno sirimāva seyyoti.
tattha vihīnoti paññavā vihīno issarova uttamoti attho.
rājā tassa vacanaṁ sutvā itare tayo apucchitvā saṁghanavakaṁ
hutvā nisinnaṁ mahosathapaṇḍitaṁ pucchanto āha
tuvampi pucchāmi anomapañña
mahosatha kevaladhammadassī

page number: 270

bālaṁ yasassiṁ paṇḍitaṁ appabhogaṁ
kamettha seyyo kusalā vadantīti.
tattha kevaladhammadassīti sabbadhammadassī.
athassa mahāsatto suṇa mahārājāti kathesi.
pāpāni kammāni karoti bālo
idhameva seyyo iti maññamāno
idhalokadassī paralokaṁ adassī
ubhayattha bālo kalimaggahesi
etampi disvāna ahaṁ vadāmi
paññova seyyo na yasassibāloti
tattha idhamevāti idha loke idamissariyameva mayhaṁ seṭṭhanti
maññamāno. kalimaggahesīti bālo issariyamadena pāpakammaṁ katvā
nirayādīsu uppajjanto paraloke tato nirayato punāgantvā nīcakule
dukkhabhojano hutvā nibbattamāno idha loke cāti ubhayattha
parājayameva gaṇhāti. etampīti ahaṁ etaṁpi kāraṇaṁ disvā
paññāsampannova uttamo issaropi bālo na uttamoti vadāmi.
evaṁ vutte rājā senakaṁ oloketvā nanu mahosatho
paññavantameva uttamoti vadatīti āha. senako mahārāja nanu mahosatho
daharo ajjāpissa mukhe khīragandho vāyati kimesa jānātīti vatvā
imaṁ gāthamāha
na sippametaṁ vidadhāti bhogaṁ

page number: 271

na bandhavā na sarīrāvakāso
passeḷamūgaṁ sukhamedhamānaṁ
sirīhīnaṁ bhajati goravindaṁ
etampi disvāna ahaṁ vadāmi
pañño vihīno sirimāva seyyoti.
tattha eḷamūganti paggharitalālamukhaṁ. goravindanti so kira
tasmiṁyeva nagare asītikoṭivibhavo seṭṭhī virūpo nāssa putto
na dhītā na kiñci sippaṁ jānāti kathentassāpissa hanukassa
ubhohi passehi lālādhārā paggharanti devaccharā viya dve itthiyo
sabbālaṅkārehi vibhūsitā supupphitāni nīluppalāni gahetvā ubhosu
passesu ṭhitā taṁ lālaṁ nīluppalohi sampaṭicchitvā vātapānena
uppalāni chaḍḍenti. surāsoṇḍāpi pānāgāraṁ pavisantā nīluppalehi
atthe sati tassa gehadvāraṁ gantvā sāmi goravinda seṭṭhīti
vadanti. so tesaṁ saddaṁ sutvā vātāpāne ṭhatvā kiṁ tātāti
vadati. athassa lālā mukhato paggharanti. tā itthiyo taṁ
nīluppalehi sampaṭicchitvā nīluppalāni antaravithiyaṁ khipanti. dhuttā
tāni gahetvā udakena vikkhāletvā pilandhitvā pānāgāraṁ pavisanti. evaṁ
sirisampanno ahosi. senako taṁ udāharaṇaṁ katvā dassento evamāha
taṁ sutvā rājā kīdisaṁ tāta mahosatha paṇḍitāti āha.
paṇḍito deva senako kiṁ jānāti odanasiñcanaṭṭhāne kāko viya
dadhiṁ pātuṁ āraddhasunakho viya ca yasameva passati sīse patanakaṁ

page number: 272

mahāmuggaraṁ na passati suṇohi devāti vatvā imaṁ gāthamāha
laddhā sukhaṁ majjati appapañño
dukkhena phuṭṭhopi pamohameti
āgantunā sukhadukkhena phuṭṭho
so vedhati vāricarova ghamme
etampi disvāna ahaṁ vadāmi
paññova seyyo na yasassibāloti.
tattha laddhā sukhanti issariyasukhaṁ labhitvā bālo majjati pamajjati
pamatto mahantaṁ pāpaṁ karoti. dukkhenāti kāyikacetasikadukkhena
phuṭṭho. āgantunāti na ajjhattikena. sattānaṁ hi
sukhampi āgantukameva na niccappavattaṁ. ghammeti udakā uddharitvā
ānetvā ātape khittamaccho viya phandati.
taṁ sutvā rājā kīdisaṁ ācariyāti āha. senako deva
kimesa jānāti tiṭṭhantu tāva manussā araññe jātarukkhampi
phalasampannameva vihaṁgamā bhajantīti vatvā imaṁ gāthamāha
dumaṁ yathā sādhu phalaṁ araññe
samantato samabhisaranti pakkhī
evampi aḍḍhaṁ sadhanaṁ sabhogaṁ
bahujjano bhajati atthahetu
etampi disvāna ahaṁ vadāmi
pañño vihīno sirimāva seyyoti.

page number: 273

tattha bahujjanoti bahumanusso dhanahetu sannipatitoti.
taṁ sutvā rājā kīdisaṁ tātāti āha. paṇḍito mahārāja
kimesa mahodaro khānāti suṇa devāti vatvā imaṁ gāthamaha
na sādhu balavā bālo sāhasaṁ vindate dhanaṁ
kandantametaṁ dummedhaṁ kaḍḍhanti nirayaṁ bhusaṁ
etampi disvāna ahaṁ vadāmi
paññova seyyo na yasassibāloti.
tattha sāhasanti sāhasena sāhasikaṁ kammaṁ katvā janaṁ
pīḷetvā dhanampi vindati atha naṁ nirayapālā kandantameva dummedhaṁ
balavavedanaṁ nirayaṁ kaḍḍhantīti.
puna raññā kiṁ senakāti vutte senako suṇa mahārājāti
vatvā imaṁ gāthamāha
yākāci najjo abhisavanti gaṅgaṁ
sabbāva tā nāmagottaṁ jahanti
gaṅgā samuddaṁ paṭipajjamānā
na khāyate iddhivaro hi loke
etampi disvāna ahaṁ vadāmi
pañño vihīno sirimāva seyayoti.
tattha najjoti ninnā hutvā sandamānā antamaso kunanadiyopi.
jahantīti gaṅgā tveva saṁkhyaṁ gacchanti attano nāmagottaṁ
jahanti. na khāyateti sā pana gaṅgā samuddaṁ paṭipajjamānā na

page number: 274

paññāyati mahāsamudado tveva nāmaṁ labhati evameva mahāpaññopiissaraṁ
patto na khāyati na paññāyati samuddaṁ paviṭṭhagaṅgā viya ahosi.
puna rājā kīdisaṁ paṇaḍitāti āha. so suṇa mahārājāti
vatvā imaṁ gāthamāha
yametamakkhā udadhiṁ mahantaṁ
payanti najjo sabbakālaṁ asaṁkhyaṁ
so sāgaro niccamuḷāravego
velaṁ nācceti so mahāsamuddo
evampi bālassa pajappitāni
paññaṁ nācceti sirī kadāci
etampi disvāna ahaṁ vadāmi
paññova seyyo na yasassibāloti.
tattha yametamakkhāti yaṁ etaṁ tavaṁ akkhāsi vadesi. asaṁkhyanti
agaṇanaṁ. velaṁ nāccetīti uḷāravegopi hutvā ūmisahassaṁ
ukkhipitvāpi velaṁ atikkamituṁ na sakkoti velaṁ patvā avassaṁ sabbā
ūmiyo bhijjanti. evampīti bālassa pajappitāni evameva paññavantaṁ
atikkamituṁ na sakkonti taṁ patvāva bhijjanti. paññaṁ nāccetīti
paññavantaṁ sirī nāma nātikkamati. nahi koci atthānatthe
uppannakaṅkho paññavantaṁ atikkamitvā bālassa issarassa pādamūlaṁ
gacchati paññavato pana pādamūleyeva vinicchayaṁ nāma labhatīti.

page number: 275

taṁ sutvā rājā kiṁ senakāti āha. so suṇa devāti
imaṁ gāthamāha
asaññato cepi paresamatthaṁ
bhaṇāti saṇṭhānagato yasassī
tasseva taṁ ruhati ñātimajjhe
sirīhīnaṁ kārayate na pañño
etampi disvāna ahaṁ vadāmi
pañño vihīno sirimāva seyayoti.
tattha asaññato cepīti issaro hi sacepi kāyādīhi asaññato
dussīlo. saṇṭhānagatoti vinicchaye ṭhito hutvā paresaṁ atthaṁ bhaṇati
tasmiṁ vinicchayamaṇaḍale mahāparivāraparivutassa musā vatvā sāmikampi
assāmikampi karontassa tassevetaṁ vacanaṁ ruhati sirīhīnaṁ kathaṁ kārayate
na pañño tasmā pañño vihīno sirimāva seyyoti vadati.
puna raññā kiṁ tātāti vutte paṇḍito suṇa deva bālasenako
pana kiṁ jānāti idhalokamattameva oloketi na paralokanti vatvā
imaṁ gāthamāha
parassa vā attano vāpi hetu
bālo musā bhāsati appapañño
so nindito hoti sabhāyamajjhe
pacchāpi so duggatigāmī hoti
etampi disvāna ahaṁ vadāmi

page number: 276

paññova seyyo na yasassibāloti.
tato senako imaṁ gāthamāha
atthampi ce bhāsati bhūripañño
anālayo appadhano daliddo
na tassa taṁ ruhati ñātimajjhe
sirī paññāṇavato ca na hoti
etampi disvāna ahaṁ vadāmi
pañño vihīno sirimāva seyyoti.
tattha atthampi ceti kāraṇampi ce bhāsati. Ñātimajjheti
parisamajjhe. paññāṇavatoti mahārāja ñāṇavantasseva sirisobhaggappattaṁ
patvā pakatiyā vijjamānāpi sirī nāma na hoti so hi tassa
santike suriyuggamane khajjopanako viya na khāyatīti dasseti.
puna raññā kīdisaṁ tātāti vutte paṇḍito kiṁ jānāti
senako idhalokamattameva oloketi na paralokanti vatvā imaṁ gāthamāha
parassa vā attano vāpi hetu
na bhāsati alikaṁ bhūripañño
so pūjito hoti sabhāya majjhe
pacchāpi so sugatigāmī hoti
etampi disvāna ahaṁ vadāmi
paññova seyyo na yasassibāloti.
tato senako imaṁ gāthamāha

page number: 277

hatthī gavassā maṇikuṇḍalā ca
nāriyo ca iddhesu kulesu jātā
sabbāva tā upabhogā bhavanti
iddhassa posassa aniddhimanto
etampi disvāna ahaṁ vadāmi
pañño vihīno sirimāva seyyoti.
tattha iddhassāti issarassa. aniddhimantoti na kevalaṁ tā
nāriyo ca atha kho sabbeva aniddhimanto sattā tassa upabhogā
bhavanti.
tato paṇḍito kiṁ senako jānātīti ekaṁ kāraṇaṁ āharitvā
dassento imaṁ gathamāha
asaṁvihitakammantaṁ bālaṁ dummantimantinaṁ
sirī jahati dummedhaṁ jiṇṇaṁva urago tacaṁ
etampi disvāna ahaṁ vadāmi
paññova seyyo na yassasibāloti.
tattha sirī jahatīti padassa cetiyajātakena attho vaṇṇetabbo.
atha senako raññā kīdisanti vutte deva esa taruṇadārako
kiṁ jānāti suṇa devāti vatvā paṇḍitaṁ appaṭibhānaṁ karissāmīti
cintetvā imaṁ gāthamāha
pañca paṇḍitā mayaṁ bhaddante
sabbe pañjalikā upaṭṭhitā te

page number: 278

tavaṁ no abhibhuyya issarosi
sakkova bhūtappati devarājā
etampi disvāna ahaṁ vadāmi
pañño vihīno sirimāva seyyoti.
idaṁ kira sutvā rājā sādhurūpaṁ senakena kāraṇaṁ ābhaṭaṁ
sakkhissati nu kho me putto imassa vādaṁ bhinditvā aññaṁ kāraṇaṁ
āharitunti cintetvā kīdisaṁ paṇditāti āha. senakena kira imasmiṁ
kāraṇe ābhaṭeyeva ṭhapetvā bodhisattaṁ añño taṁ vādaṁ bhindituṁ
samattho nāma natthi tasmā mahāsatto attano ñāṇabalena tassa
vādaṁ bhindanto mahārāja kimesa bālo jānāti yasameva oloketi
paññāya visesaṁ na jānāti suṇa mahārājāti vatvā imaṁ gāthamāha
dāsova paññassa yasassibālo
atthesu jātesu tathāvidhesu
yaṁ paṇḍito nipuṇaṁ saṁvidheti
sammohamāpajjati tattha bālo
etampi disvāna ahaṁ vadāmi
paññova seyyo na yasassibāloti.
tattha atthesūti kiccesu. saṁvidhetīti saṁvidahati.
iti so mahāsatto simerupādato suvaṇṇavālukaṁ uddharanto
viya gagaṇatare puṇṇacandaṁ uṭṭhāpento viya nayakāraṇaṁ dasseti.
evaṁ mahāsatte paññānubhāvaṁ dassetvā kathenteyeva rājā senakaṁ

page number: 279

āha kīdisaṁ senaka sakkonto uttariṁ kathehīti. so koṭṭhe
ṭhapitadhaññaṁ viya uggahitakaṁ khepetvā appaṭibhāno maṅkubhūto pajjhāyanto
nisīdi. sace hi so aññaṁ kāraṇaṁ āhareyya gāthāsahassenapi
imaṁ jātakaṁ niṭṭhapeyya. tassa appaṭibhānassa ṭhitakāle
gambhīraoghaṁ ānento viya mahāsatto uttariṁ paññameva vaṇṇento
imaṁ gāthamāha
addhāpi paññāva sataṁ pasaṭṭhā
kantā sirī bhogaratā manussā
ñāṇañca budadhānamatulyarūpaṁ
paññaṁ nācceti sirimā kadāci
etampi disvāna ahaṁ vadāmi
paññova seyyo na yasassibāloti.
tattha satanti buddhādīnaṁ sappurisānaṁ. bhogaratāti mahārāja
yasmā te andhabālā manussā bhogaratāva tasmā tesaṁ sirī kantā
yaso nāmesa paṇḍitehi garahito bālānaṁ kantoti cāyaṁ attho
bhiṁsakajātakena vaṇṇetabbo. buddhānanti ñāṇabuddhānaṁ. kadācīti
kismiñci kāle ñāṇavantaṁ sirī nāma nātikkamati devāti.
taṁ sutvā rājā mahāsattassa pañhābyākaraṇena tuṭṭho
ghanavassaṁ vassanto viya mahāsattaṁ dhanena pūjento gāthamāha
yantaṁ apucchimha akittayī no
mahosatha kevaladhammadassī

page number: 280

gavasahassaṁ usabhañca nāgaṁ
ājaññayutte ca rathe dasa ime
pañhassa veyyākaraṇena tuṭṭho
dadāmi te gāmavarāni soḷasāti.
tattha usabhañca nāganti tassa gavasahassassa usabhaṁ jeṭṭhakaṁ
katvā alaṅkatapaṭiyattaṁ ārohaṇīyaṁ nāgaṁ sādhukaṁ dammīti.
vīsatinipāte sirimeṇḍakapañho niṭṭhito.
tato paṭṭhāya bodhisattassa yaso mahā ahosi. taṁ sabbaṁ
pañhaṁpi udumbarādevīyeva vicāresi. sā tassa soḷasavassikakāle
cintesi mama kaniṭṭho mahallako jāto yasopissa mahā ahosi
mayā āvāhamassa kātuṁ vaṭṭatīti rañño tamtthaṁ ārocesi. rājā
taṁ sutvā sādhu jānāpehi nanti āha. sā taṁ jānāpetvā
tena sampaṭicchite tenahi tāta kumārikaṁ te ānessāmīti āha.
atha mahāsatto kadāci imāya ānītā mama na rucceyya sayameva
tāva upadhāremīti cintetvā evamāha devi katipāhaṁ mā kiñci
rañño vadetha ahaṁ ekaṁ kumārikaṁ sayaṁ pariyesitvā mamābhirucitaṁ
tumhākaṁ ācikkhissāmīti. sā evaṁ karohi tātāti. so deviṁ
vanditvā attano gharaṁ gantvā sahāyakānaṁ saññaṁ datvā aññātakavesena
gantvā tunnavāyaupakaraṇāni gahetvā ekakova uttaradvārena
nikkhamitvā uttarayavamajjhakagāmaṁ pāyāsi. tadā pana tattha ekaṁ
purāṇaseṭṭhikulaṁ parijiṇṇaṁ ahosi. tassa pana kulassa

page number: 281

ekā dhītā amarādevī nāma ahosi. sā abhirūpā sabbalakkhaṇasampannā
puññavatī. sā taṁ divasaṁ pātova yāguṁ pacitvā taṁ ādāya
pitukasanaṭṭhānaṁ gamissāmīti nikkhamitvā tameva maggaṁ
paṭipajji. mahāsatto taṁ āgacchantiṁ disvā sabbalakkhaṇasampannā
esā itthī sace apariggahā imāya me pādaparicārikāya bhavituṁ
vaṭṭatīti cintesi. sāpi taṁ disvāva sace ahaṁ evarūpassa purisassa
gehe bhaveyyaṁ sakkā mayā kuṭumbaṁ saṇṭhāpetunti cintesi. atha
mahāsatto imissā sapariggahāpariggahabhāvaṁ na jānāmi hatthamuddhāya
naṁ pucchissāmi sace pana paṇḍitā bhavissati mama pañhassa
atthaṁ jānissatīti cintetvā dūre ṭhitova hatthamuṭṭhimakāsi. sā
ayaṁ mama sassāmikāssāmikabhāvaṁ pucchatīti ñatvā tatheva ṭhitā hatthaṁ
pasāresi. so taṁ kāraṇaṁ ñatvā tassā samīpaṁ gantvā bhadde
kā nāma tavanti pucchi. sā sāmi mayhaṁ atītānāgate vā
etarahi vā yaṁ natthi taṁnāmikāti. bhadde loke amaraṁ nāma natthi
tavaṁ amarā nāma bhavissatīti. evaṁ sāmīti. bhadde kassa
yāguṁ harissasīti pucchi. pubbadevatāya sāmīti vutte so
pubbadevatā nāma mātāpitaro bhadde tavaṁ tava pitu yāguṁ harissasi
maññeti. evaṁ sāmīti. tava pitā kiṁ karotīti. mama pitā
ekaṁ dvedhā karotīti. ekassa dvedhā karaṇaṁ nāma kasanaṁ bhadde
tava pitā kasati maññeti. evaṁ sāmīti. kasmiṁ pana ṭhāne tava
pitā kasatīti. yatthe ṭhāne sakiṁ gatā pacchā na enti tattheva

page number: 282

pitā me kasatīti. sakiṁ gatānaṁ pacchā nāgamanaṭṭhānaṁ nāma susānaṁ
susānassa santike kasati te pitā maññeti. evaṁ sāmīti. bhadde
ajjeva kiṁ essasi na essasīti. sāmi sace essati na essāmi
no ce essati essāmīti. bhadde pitā te nadīpāre kasati maññe
udake ente na essasi anente essasīti. evaṁ sāmīti.
ettakaṁ allāpasallāpaṁ katvā atha naṁ amarādevī tavaṁ yāguṁ pivissasi
sāmīti nimantesi. mahāsatto paṭikkhipanaṁ nāma avamaṅgalanti
cintetvā āma pivissāmīti āha. sā pana yāgughaṭaṁ otāresi.
mahāsatto sace pātiṁ adhovitvā hatthadhovanaṁ adatvāva dassati
ettheva naṁ pahāya gamissāmīti cintesi. sā pana pātiṁ dhovitvā
pātiyā udakaṁ āharitvā hatthadhovanaṁ datvā tucchapātiṁ hatthe
aṭhapetvā pātiṁ bhūmiyaṁ ṭhapetvā ghaṭaṁ āloḷetvā yāguyā pūresi
tattha pana sitthāni mandāni. atha naṁ mahāsatto āha kiṁ bhadde
atibahulā yāgūti. udakaṁ no laddhaṁ sāmīti. kedārehi te
udakaṁ na laddhaṁ bhavissati maññeti. evaṁ sāmīti. sā pitu
yāguṁ ṭhapetvā sesaṁ bodhisattassa adāsi. so taṁ pivitvā mukhaṁ
vikkhāletvā bhadde ahaṁ tumhākaṁ gehaṁ gamissāmi maggaṁ me
ācikkhāhīti āha. sā sādhūti vatvā maggaṁ ācikkhantī imaṁ ekanipāte
gāthamāha
yena sattu vilaṅgā ca
diguṇapalāso ca pupphito

page number: 283

yenādāmi tena vadāmi
yena nādāmi na tena vadāmi
esa maggo yavamajjhakassa
etaṁ channapathaṁ vijānāhīti.
tassattho sāmi anto gāmaṁ pavisitvā ekaṁ sattuāpaṇaṁ
passasi tato kañjiyāpaṇaṁ tesaṁ dvinaṁ āpaṇānaṁ purato diguṇapaṇṇako
koviḷāro supupphito tasmā tavaṁ yena sattu vilaṅgā ca
koviḷāro ca pupphito tena gantvā koviḷāramūle ṭhatvā
dakkhiṇamaggaṁ gaṇha vāmamaggaṁ muñca. esa maggo yavamajjhakassāti
yavamajjhakagāme patiṭṭhitassa amhākaṁ gehassa esa maggo etaṁ
evaṁ paṭicchādetvā mayā vuttaṁ channapathaṁ paṭicchannapathaṁ channapathaṁ 1- vā
paṭicchannakāraṇaṁ vā vijānāhīti. etthapi yenādāmīti yena hatthena
ādāmi taṁ dakkhiṇahatthaṁ sandhāya vuttaṁ itaraṁ vāmahatthaṁ. evaṁ
sā tassa maggaṁ ācikkhitvā pitu yāguṁ gahetvā agamāsi.
channapathapañho niṭṭhito.
sopi tāya kathitamaggena taṁ gehaṁ gato. atha naṁ amarādeviyā
mātā disvā mahāsattasseva āsanaṁ datvā yāguṁ pivissasi sāmīti
āha. amma kaniṭṭhabhaginiyā me amarādeviyā thokā yāgu dinnāti.
sāpi imimā me dhītuatthāya āgatena bhavitabbanti aññāsi.
mahāsatto tesaṁ kulānaṁ duggatabhāvaṁ jānantopi amma ahaṁ tunnavāyo

footnote: 1 padaṁ

page number: 284

atthi kiñci vatthaṁ mayā sibabitabbayuttakanti pucchi. atthi sāmi
mūlaṁ pana natthīti. amma mūlena kammaṁ natthi ānetha sibbissāmīti.
sā jiṇṇakāni vatthāni āharitvā tassa adāsi. bodhisatto
āhaṭāhaṭāni niṭṭhāpesi. puññavato hi kiriyā nāma samijjhatiyevāti.
atha naṁ amma vithiyā bhāgena ārocehīti āha. sā sakalagāme
ārocesi. mahāsatto tunnavāyakammaṁ katvā ekāheneva
sahassaṁ uppādesi. mahallikāpissa pātarāsabhattaṁ pacitvā
datvā sāyaṁ tāta kittakaṁ pacāmīti āha. amma yattakā imasmiṁ
gehe bhuñjanti tesaṁ pamāṇena pacāhīti āha. sā anekasūpabyañjanaṁ
bahubhattaṁ paci. amarādevīpi sāyaṁ sīsena dārukalāpaṁ uccaṅ
kena paṇṇaṁ ādāya araññato āgantvā puratthimadvāre dārūni
nikkhipitvā pacchimadvārena gehaṁ pāvisi. pitā panassā sāyaṇhataraṁ
āgami. mahāsatto nānaggarasabhojanaṁ bhuñji. itarā attano
mātāpitaro bhojetvā pacchā sayaṁ bhuñjitvā mātāpitūnaṁ pāde
dhovitvā bodhisattassa pāde dhovi. so taṁ pariggaṇhanto katipāhaṁ
tattheva vasi. atha naṁ vīmaṁsanto ekadivasaṁ āha bhadde amarādevi
aḍḍhanāḷitaṇḍulaṁ gahetvā tato mayhaṁ yāguñca pūvañca bhattañca
pacāhīti. sā sādhūti sampaṭicchitvā te taṇḍule koṭṭetvā
mūlataṇḍulehi yāguṁ majjhimataṇḍulehi bhattaṁ kaṇikāhi pūvaṁ pacitvā
tadanurūpaṁ byañjanaṁ sampādetvā mahāsattassa yāguṁ adāsi. sā
yāgu mukhe ṭhapitamattāyeva sattarasaharaṇisahassāni pharitvā aṭṭhāsi.

page number: 285

so tassā vīmaṁsanatthameva bhadde pacituṁ ajānantī kimatthaṁ mama
taṇḍule nāsesīti vatvā yāgu saha kheḷena nuṭṭhahitvā bhūmiyaṁ
pātesi. sā akujjhitvā sāmi sace yāgu asundarā pūvaṁ khādāti
tassa pūvaṁ adāsi. so tampi tatheva akāsi bhadde tvaṁ pacituṁ
ajānantī kimatthaṁ mama taṇḍulaṁ nāsesīti. sāmi sace pūvaṁ na
sundaraṁ bhattaṁ bhuñjāhīti bhattaṁ adāsi. so tatheva paṭipajjitvā
bhadde tvaṁ pacituṁ ajānantī mama santakaṁ kimatthaṁ nāsesīti vatvā
kuddho viya tīṇipi ekato madditvā sīsato paṭṭhāya sakalasarīraṁ
limpitvā gaccha dvāre nisīdāhīti āha. sāpi akujjhitvāva
añjaliṁ paggayha sādhu sāmīti tathā akāsi. so tassā nihatamānabhāvaṁ
ñatvā bhadde ehīti āha. sā ekavacaneneva āgantvā
tassa santike nisīdi. mahāsatto pana āgacchanto na tucchahattho
kahāpaṇasahassena saddhiṁ ekaṁ sāṭakaṁ cūḷapasibbake ṭhapetvā āgato.
so tato taṁ sāṭakaṁ nīharitvā tassā hatthe ṭhapetvā bhadde tava
sahāyikāhi saddhiṁ nahātvā imaṁ sāṭakaṁ nivāsetvā ehīti āha.
sā tathā akāsi. paṇḍito uppāditadhanañca ābhaṭadhanañca sabbaṁ
tassā mātāpitūnaṁ datvā te samassāsetvā sassusassuraṁ āpucchitvā
taṁ ādāya gato. mahāsatto pana tassā chattañca upāhanañca
datvā evamāha bhadde imaṁ chattaṁ gahetvā attānaṁ dhārehi
upāhanaṁ abhiruhitvā yāhīti. sā taṁ dvayaṁ gahetvā abbhokāse
suriyasantāpe chattaṁ apanetvā gacchati. thalaṭṭhāne upāhanaṁ pādehi

page number: 286

omuñacitvā ādāya udakaṭṭhāne sampattakāle upāhanaṁ āruhitvā
gacchati. bodhisatto taṁ kāraṇaṁ disvā kiṁ bhadde thalaṭṭhāne
upāhanaṁ pādā na paṭimuñcasi udakaṭṭhāne paṭimuñcitvā gacchasi
kiṁ kāraṇāti pucchi. sā taṁ āha sāmi thalaṭṭhāne kaṇṭakādīni
passāmi udakaṭṭhāne macchakacchapakaṇṭakādīni na passāmi tesu pādaṁ
paviṭṭhesu mahantaṁ dukkhavedanaṁ anubhaveyyaṁ tasmā udakaṭṭhāne upāhanaṁ
abhiruhitvā gacchāmīti. bodhisatto tassā vacanaṁ sutvā mahāpaṇḍitā
vatāyaṁ dārikāti cintetvā agamāsi. atha sā vanantaraṁ
pavisantī chattaṁ uparimatthake katvā gacchati. so taṁ kāraṇaṁ
pucchi bhadde aññe abbhokāse suriyasantāpaṁ paṭibāhanatthaṁ chattaṁ
dhārentāva gacchanti tvaṁ pana tathā nākāsi kiṁ kāraṇāti. sā
taṁ āha sāmi vanantaraṁ paviṭṭhā nāma sukkharukkhadaṇḍakādīni
matthake patitabhayena evaṁ karomīti. bodhisatto tāya dvīhi
kāraṇehi kathitavacanaṁ sutvā tusi. atha mahāsatto tāya saddhiṁ gacchanto
ekasmiṁ ṭhāne phalasampannaṁ badararukkhaṁ disvā badararukkhamūle nisīdi.
sāpi mahāsattaṁ badararukkhamūle nisinnaṁ disvā sāmi abhiruhitvā
badaraphalaṁ gahetvā tampi khādāhi mayhaṁpi dehīti āha. bhadde
ahaṁ kilamāmi na sakkomi abhiruhitaṁ tvaṁ abhiruhāti. sā bodhisattassa
vacanaṁ sutvā taṁ badararukkhaṁ abhiruhitvā phalaṁ ocinati. bodhisattopi
taṁ āha bhadde phalaṁ mayhaṁpi dehīti. sā imaṁ purisaṁ paṇḍitaṁ vā
apaṇḍitaṁ vā na jānāmi vīmaṁsissāmi nanti cintetvā evamāha

page number: 287

sāmi uṇhaphalaṁ khādissasi atha vā sītaphalanti. bodhisatto tassā
pucchitaṁ kāraṇaṁ jānantopi ajānanto viya vīmaṁsanatthāya evamāha
bhadde uṇhaphalena me atthoti. atha sā phalaṁ gahetvā bhūmiyaṁ
khipitvā khāda sāmīti āha. bodhisatto taṁ gahetvā dhamanto
khāditvā puna taṁ vīmaṁsamāno evamāha bhadde sītaphalaṁ me dehīti.
atha sā badaraphalāni gahetvā tiṇabhūmiyā upari khipi. bodhisatto
taṁ gahetvā adhamantova khāditvā ayaṁ dārikā ativiya paṇḍitāti
jānitvā tusi. so āha bhadde otarāti. sā mahāsattassa
vacanaṁ sutvā rukkhato otaritvā ghaṭaṁ gahetvā nadiṁ gantvā udakaṁ
ānetvā mahāsattassa adāsi. so udakaṁ pivitvā mukhaṁ vikhālesi.
sā ekamantaṁ aṭṭhāsi. te pana uṭṭhāya gacchantā nagaraṁ pavisiṁsu
mahāsatto taṁ vīmaṁsanatthāya taṁ dovārikassa gehe ṭhapetvā
dovārikabhariyāya ācikkhitvā attano nivesanaṁ gantavā purise āmantetvā
asukagehe ekaṁ itthiṁ ṭhapetvā āgatomhi tumhe imaṁ sahassaṁ
ādāya tattha gantvā taṁ vīmaṁsathāti sahassaṁ datvā pesesi. te
tassā santikaṁ gantvā tathā akaṁsu. sā idaṁ mama sāmikassa
pādarajamattampi na agghatīti na icchati. te punāgantvā paṇḍitassa
ārocesuṁ. atha te punappunnaṁ yāva tatiyampi pesetvā
catutthavāre tenahi naṁ hatthe gahetvā ākaḍḍhitvā ethāti
āha. te tathā kariṁsu. sā āgantvā mahāsattaṁ mahāsampattiyaṁ
ṭhitaṁ disvā na sañjāni naṁ oloketvā pana hasi ceva rodi ca.

page number: 288

so ubhayaṁpi kāraṇaṁ pucchi. atha naṁ sā evamāha sāmi ahaṁ
hasamānā tava sampattiṁ oloketvā ayaṁ sampatti na akāraṇena
laddhā purimabhave pana kusalaṁ katvā laddhā bhavissati aho vata
puññānaṁ phalaṁ nāmāti hasiṁ rodamānā pana idāni parassa rakkhitagopitavatthumhi
aparajjhitvā nirayaṁ gamissasīti tayi kāruññena rodinti.
so taṁ vīmaṁsitvā tassā parisuddhabhāvaṁ ñatvā gacchatha tattheva naṁ
nethāti vatvā pesetvā tunnavāyavesaṁ gahetvā gantvā tāya saddhiṁ
sayitvā puna divase pātova rājakulaṁ pavisitvā taṁ udmabarādeviyā
ārocesi. sā rañño ārocetvā amarādeviṁ sabbālaṅkārehi
alaṅkaritvā mahāyoge nisīdāpetvā mahantena sakkārena mahāsattassa
gehaṁ ānetvā maṅgalaṁ akāsi. rājā bodhisattassa sahassamūlaṁ
paṇṇākāraṁ pesesi. dovārike ādiṁ katvā sakalanagaravāsino
paṇṇākāre sajjayiṁsu. amaradevīpi raññā pahitaṁ paṇṇākāraṁ
dvidhā bhinditvā ekaṁ koṭṭhāsaṁ puna rañño pesesi. etenupāyena
sakalanagaravāsīnaṁ paṇṇākāraṁ pesetvā nāgare saṅgaṇhi. tato
paṭṭhāya mahāsatto tāya saddhiṁ samaggasaṁvāsaṁ vasanto rañño atthañca
dhammañca anusāsi.
amarādevīpariyesanaṁ niṭṭhitaṁ.
athekadivasaṁ senako itare tayo attano santikaṁ āgate
disvā te āmantetvā ambho mayaṁ gahapatiputtassa mahosathasseva
nappahoma idāni pana tena attanā byattarā bhariyā ānītā kinti naṁ

page number: 289

rañño antare paribhindeyyāmāti āha. te āhaṁsu ācariya mayaṁ
kiṁ jānāma tavameva jānāsīti. senako bho mā cintayittha attheko
mama upāyoti. ko upāyo ācariyāti. ahaṁ rañño cūḷāmaṇiṁ
thenetvā āharissāmi pukkusa tavaṁ suvaṇṇamālaṁ āhara kāminda
tavaṁ kambalaṁ āhara devinda suvaṇṇapādukaṁ āharāti. evañca
pana mahosathassa gehameva pavesetha mayaṁ cattāropi upāyena tāni
āharissāma tatopi mahājanaṁ amhākaṁ nikkaṅkhaṁ katvā gahapatiputtassa
gehaṁ pavesessāmīti āha. te sundaro ācariya upāyoti
sampaṭicchiṁsu. senako tāva cūḷāmaṇiṁ takkaghaṭe pakkhipitvā dāsiyā
hatthe ṭhapetvā pesesi imaṁ takkaghaṭaṁ netvā aññesaṁ gaṇhantānaṁpi
adatvā sace mahosathassa gehe gaṇhantānaṁ ghaṭeneva saddhiṁ
dehīti. sā paṇḍitassa gharadvāraṁ gantvā takkaṁ gaṇhatha takkaṁ gaṇhathāti
vatvā aparāparaṁ sañcarati. amarādevī dvāre ṭhitā tassā
kiriyaṁ disvā ayaṁ aññattha na gacchati bhavitabbamevettha kāraṇenāti
cintetvā iṅghitasaññāya dāsiyo paṭikkamāpetvā sayameva taṁ dāsiṁ
amma ehi takkaṁ gaṇhissāmīti pakkositvā tassā āgatakāle
dāsīnaṁ saññaṁ datvā tāsu anāgacchantīsu amma gaccha dāsiyo
pakkosāhīti tameva pesetvā tassā gatakāle ghaṭe hatthaṁ otāretvā
maṇiṁ disvā taṁ āgataṁ pucchi amma tvaṁ kassa santikā āgatāti.
ayye senakapaṇḍitassa dāsimhīti. tato tassā ca mātuyā ca
pitu ca nāmaṁ pucchitvā asukanāmāti vutte amma katimūlaṁ idaṁ

page number: 290

takkanti pucchitvā catunāḷikaṁ ayyeti vutte tena hi amma imaṁ
takkaṁ mayhaṁ dehīti vatvā ayye tumhesu gaṇhantīsu mūlena ko
attho ghaṭeneva saddhiṁ gaṇhathāti vutte tena hi yāhīti taṁ uyyo
jetvā asukamāse asukadivase senakācariyo asukadāsiyā dhītāya
asukāya nāma dāsiyā hatthe rañño cūḷāmaṇiṁ vikkīṇatthāya pahiṇīti
paṇṇe likhitvā gaṇhi. pukkusopi suvaṇṇamālaṁ sumanapupphacaṅkoṭake
ṭhapetvā taṁ pupphehi chādetvā pesesi. kāmindopi
kambalaṁ paṇṇapacchiyaṁ ṭhapetvā paṇṇehi chādetvā pesesi.
devindo suvaṇṇapādukaṁ yavakalāpantare bandhitvā pesesi. sā
sabbānipi tāni gahetvā purimanayeneva paṇṇe akkharāni āropetvā
mahāsattassa ācikkhitvā ṭhapesi. tepi cattāro paṇḍitā rājakulaṁ
gantvā kiṁ deva cūḷāmaṇiṁ na pilandhathāti āhaṁsu. rājā
pilandhissāmi āharathāti āha. te gantvā tattha cūḷāmaṇiṁ adisvā
itarāni tīṇipi na passiṁsuyeva. atha te cattāropi deva tumhākaṁ
ābharaṇāni mahosathassa gehe vasanti so tāva sayaṁ valañjeti
paṭisattu te mahārāja gahapatiputtoti taṁ paribhindiṁsu. athassa
atthacarakā manussā āgantvā ārocesuṁ. so atthacarakānaṁ vacanaṁ
sutvā ahaṁ rājānaṁ disvā jānissāmīti cintetvā rājūpaṭṭhānaṁ agamāsi.
rājā tassa kujjhitvā ko jānāti kiṁ bhavissatīti attānaṁ passituṁ
nādāsi. paṇḍito rañño kuddhabhāvaṁ ñatvā attano nivesanameva
gato. rājā gaṇhatha nanti āṇāpesi. paṇḍito pana

page number: 291

atthacarakānaṁ vacanaṁ sutvā apagantuṁ vaṭṭatīti amarādeviyā saññaṁ datvā
añātakavesena nagarā nikkhamitvā dakkhiṇayavamajjhakaṁ gantvā tasmiṁ
kumbhakārakammaṁ akāsi. nagare paṇḍito palātoti ekakolāhalaṁ
jātaṁ. senakādayo cattāropi paṇḍitassa palātabhāvaṁ ñatvā mā
cintayittha kiṁ mayaṁ apaṇḍitāti aññamaññaṁ ajānāpetvāva
amarādeviyā paṇṇākāraṁ pahiṇiṁsu. sā catūhi pesitaṁ paṇṇākāraṁ
gahetvā asukavelāya gacchatūti vatvā te āgate lajjāpessāmīti
cintetvā dāsiyo pakkosāpetvā ekaṁ kūpaṁ khanāpetvā tattha
pākāraṁ parikkhipāpetvā gūtharāsiṁ saha udakena tattha pūretvā
gūthakūpassa uparitale yantaphalakāni pidahitvā ubhosu passesu aggaḷāni
katvā kilañjehi paṭicchādetvā pupphādīhi lambanaṁ manoramaṁ viya
gehaṁ katvā udakaṁ upaṭṭhapetvā sabbaṁ niṭṭhāpesi. tasmiṁ
padosakāle senako attānaṁ alaṅkaritvā nānaggarasabhojanaṁ bhuñjitvā
bodhisattassa gehaṁ agamāsi. so dvāre ṭhatvā attano āgatabhāvaṁ
jānāpetvā ekaṁ sapariggahaṁ amarādeviyā ārocāpesi. sā
tassa vacanaṁ sutvā ehīti āha. so gantvā tassā santike
aṭṭhāsi. atha naṁ sā evamāha sāmi ahaṁ idāni tava vasaṁ
gatā attano sarīraṁ anahātvā sayituṁ ayuttaṁ tavaṁ tāva yāhi iminā
gandhodakena nahātvā ehīti. so sādhūti sampaṭicchitvā gantvā
nahāyissāmīti phalake abhiruhati. sā taṁ tena hi sādhūti phalake
abhiruhitvā ṭhitakāle udakaṁ osincantī viya yantaphalake akkamitvā

page number: 292

gūthakūpe pātesi. pukkusampi sāyaṇhasamayaṁ gantvā attānaṁ
alaṅkaritvā nānaggarasabhojanaṁ bhuñajitvā āgacchantaṁ tattheva gūthakūpe
pātesi. so samphassaṁ senakaṁ pucchi kiṁ manussosi tavanti.
ahaṁ senakācariyoti. senakopi pukkusaṁ pucchi kiṁ manussosi tavanti.
ahaṁ pukkusācariyoti. tathā itarepi dve paṭipāṭiyā āgantvā
eteneva niyāmena tatheva pātesi. te sabbe cattāropi
udarappamāṇe gūtharāsimhi ṭhatvā sīsena sīsaṁ paharantā ko eso ko
esoti aññamaññaṁ pucchiṁsu. atha senako ahanti vatvā kiṁ karoma
ācariyāti vutte tumhe mā saddaṁ karotha amhākaṁ pana ito
paṭṭhāya lajjā bhavissatīti āha iti te cattāro paṇḍitā tattheva
ekarattiṁ aṭṭhaṁsu. sā evaṁ sabbe te gūthakūpe asucijigucche
pātetvā pabhātāya rattiyā ne yottehi tato ukkhipāpetvā
khippaṁ udakena nahāpetvā senakaṁ pukkusaṁ kāmindaṁ devindanti cattāro
jane kesamassukhuramuṇḍaṁ kārāpetvā iṭṭhakāhi ghaṁsitvā lohitaṁ
uppādetvā doṇataṇḍule gāhāpetvā temetvā kacchapacuṇṇaṁ
koṭṭāpetvā pātiyaṁ pakkhipitvā bahalayāguṁ āvaṭṭetvā tesaṁ sīsato
paṭṭhāya sakalasarīraṁ limpāpetvā tulapicucuṇṇaṁ gāhāpetvā tatheva
sīsato paṭṭhāya okīrāpetvā mahādukkhaṁ pāpetvā kilañjapacchīsu
nipajjāpetvā pidahitvā daḷhaṁ rajjuyā bandhitvā lañcetvā tehi
saddhiṁ cattāripi ratanāni gāhāpetvā rañño santikaṁ gantvā
rājānaṁ vanditvā ekamantaṁ nisinnā deva paṇṇākārāni

page number: 293

paṭiggaṇhathāti vatvā cattāri kilañjāni rañño pādamūle ṭhapāpesi. atha
rājā tāni vivarāpetvā senakādike setamakkaṭasadise cattāro
paṇḍite disvā tuñhī ahosi. atha mahājanāpi te disvā aṭhiṭṭhapubbā
diṭṭhā no aho sundarā setavānarā aho sundarā setavānarāti
vatvā mahāhasitaṁ hasiṁsu. tepi cattāro mahālajjā
ahesuṁ. atha sā amarādevī tehi saddhiṁ cattāri ratanāni rañño
paṭiyādetvā attano patino niddosabhāvaṁ pakāsentī rājānaṁ āha
deva mahosathapaṇḍito na coro ime pana tumhākaṁ corā etesu
senako tumhākaṁ maṇicoro pukkuso suvaṇṇamālacoro kāmindo
kambalacoro devindo suvaṇṇapādukacoro asukamāse asukadivase
asukadāsīdhītānaṁ asukadāsīnaṁ nāma hatthe imehi etāni paṇṇākāratthāya
me pesitā imaṁ paṇṇaṁ passatha attano santakaṁ gaṇhatha
ime ca cero ratanāni ca sampaṭicchatha devāti evaṁ cattāropi jane
mahāvippakāraṁ pāpetvā rājānaṁ vanditvā gehameva gatā. atha
ne rājā bodhisattassa palātabhāvena tasmiṁ āsaṅkāya ca aññesaṁ
paṇḍitamantīnaṁ abhāvena ca te kiñci avatvā tumhe nahātvā
attano gehā nigacchathāti pesesi.
cattāro ratanacorā niṭṭhitā.
atha rañño chattepi adhivaṭṭhā devatā bodhisattassa dhammadesanaṁ
asuṇantī kiṁ nu kho kāraṇanti āvajjamānā taṁ kāraṇaṁ ñatvā
handāhaṁ paṇḍitassa ānayanakāraṇaṁ karissāmīti cintetvā

page number: 294

rattibhāge chattapiṇḍikaṁ vivaretvā rājānaṁ catukkanipāte devatāya
pucchitapaṇhe āgate hanti hatthehi pādehīti ādike cattāro
pañhe pucchi. taṁ sutvā rājā ajānanto ahaṁ na jānāmi aññe
paṇḍite pucchissāmīti ekadivasaṁ parihāraṁ yācitvā punadivase
āgacchantūti catunnaṁ paṇḍitānaṁ sāsanaṁ pesetvā tehi mayaṁ khuramuṇḍā
vithiṁ otarantā lajjāmāti vutte cattāro nāḷikapaṭṭe pesetvā
ime sīsesu katvā āgacchantūti āha. tadā kira te nāḷikapaṭṭā
yāvajjatanā uppannā honti. te āgantvā paññattāsane
nisīdiṁsu. atha rājā senaka ajja rattibhāge chatte adhivaṭṭhā devatā
maṁ cattāro pañhe pucchi ahaṁ ajānanto paṇḍite pucchissāmīti
avacaṁ senaka kathehi me te pañheti vatvā paṭhamaṁ pañhaṁ pucchi
hanti hatthehi pādehi mukhañca parisumbhati
save rāja piyo hoti kantenamabhipassasīti.
senako taṁ sutvā ajānanto kiṁ hanti kiṁ hantīti taṁ taṁ
vilapitvā nevassa antaṁ na koṭiṁ passati. sesāpi tayo janā
appaṭibhānāva ahesuṁ. rājā vipaṭisārī hutvā puna rattibhāge
devatāya pañho te ñātoti puṭṭho devate cattāropi paṇḍitā
me puṭṭhā tepi na jāniṁsūti āha. devatā kinte jānissanti
ṭhapetvā mahosathapaṇḍitaṁ añño koci ete kathetuṁ samattho nāma
natthi sace taṁ pakkosāpetvā ete paṇhe kathāpesi iccetaṁ
kusalaṁ no ce taṁ pakkosāpetvā ete kathāpessasi iminā jalatena

page number: 295

ayakūṭena sīsante bhindissāmīti rājānaṁ tajjetvā mahārāja agginā
atthe sati khajjopanakaṁ dhamituṁ na vaṭṭati khīrena vā atthe sati
govisāṇaṁ dūhituṁ na vaṭṭatīti vatvā imaṁ pañcakanipāte khajjopanakapañhaṁ
udāharitvā gāthamāha
ko nu santamhi pajjote aggipariyesanaṁ caraṁ
addakkhi rattiṁ khajjotaṁ jātavedaṁ amaññatha
svāssa gomayacuṇṇāni abhimatthaṁ tiṇāni ca
viparītāya saññāya nāsakkhi sañjaletave
evampi anupāyena atthaṁ na labhate mūgo
visāṇato gavaṁ dohaṁ yattha khīraṁ na vindati
vividhehi upāyehi atthaṁ papponti māṇavā
niggahena amittānaṁ mittānaṁ paggahena ca
senīmokkhūpalābhena vallabhānaṁ nayena ca
jagatiṁ jagatīpālā āvasanti vasundharanti
tattha santamhi pajjoteti aggimhi sante. aggipariyesanaṁ
caranti anupāyena caranto. addakkhīti passi. passitvā pana
vaṇṇasāmaññatāya ca taṁ jātavedo ayaṁ bhavissatīti evaṁ maññittha.
savāssāti so assa khajjopanakassa upari sukhumāni gomayacuṇṇāni
ceva tiṇāni ca. abhimatthanti hatthehi ghaṁsitvā ākīranto
jaṇṇukehi bhūmiyaṁ patiṭṭhāya mukhena dhamanto jālessāmi nanti viparītāya
saññāya vāyamantopi sañjāletuṁ nāsakkhi ko nāmeso. mūgoti

page number: 296

mūgasadiso andhabālo evaṁ anupāyena pariyesantopi tamatthaṁ na
labhati. yatthāti yasmiṁ visāṇe khīrameva natthi tato visāṇato
gāviṁ dūhanto viya ca atthaṁ na vindati. senīmokkhūpalābhenāti
senippamukhānaṁ amaccānaṁ upalābhena. vallabhānaṁ nayena cāti
piyamanāpānaṁ vissāsikāmaccānaṁ nayena ca. imaṁ va susaṁkhātānaṁ ratanānaṁ
dhāraṇato vasundharanti laddhanāmaṁ jagatiṁ jagatīpālāti rājāno āvasanti.
na tayā sadisā hutvā aggimhi vijjamāneyeva mukhena khajjopanakaṁ
dhamanti mahārāja tvaṁ pana aggimhi sati khajkhopanakaṁ dhamanto
viya tulaṁ chaḍḍetvā hatthena tulayanto viya khīrena atthe jāte
visāṇato dūhanto viya senakādayo pucchasi ete kiṁ jānanti
khajjopanakasadisā hete mahāaggikkhandhasadiso mahosathapaṇḍito
paññāya pajjalati taṁ pakkosāpetvā pucchāhi ime te pañhe
ajānantassa jīvitaṁ natthīti rājānaṁ tajjetvā antaradhāyi.
khajjopanakapañho niṭṭhito.
rājā maraṇakayatajjito puna divase cattāro amacce
pakkosāpetvā tātā cattāropi tumhe catūsu rathesu ṭhatvā catūhi
nagaradvārehi nikkhamitvā yattheva me puttaṁ mahosathapaṇḍitaṁ passatha
tatthevassa sakkāraṁ katvā khippaṁ ānethāti pesesi. tepi cattāro
ekekena dvārena nikkhamiṁsu. tesu tayo janā paṇḍitaṁ na passiṁsu.
eko dakkhiṇadvārena nikkhamanto pana dakkhiṇayavamajjhakagāme mahāsattaṁ
mattikaṁ āharitvā ācāriyassa santike cakkaṁ parivattetvā

page number: 297

mattikamakkhitasarīraṁ palāsapiṭṭhe nisīditvā mattikaṁ muṭṭhimuṭṭhiṁ katvā appasūpaṁ
yavabhattaṁ bhuñjamānaṁ passi.
kasmā panesa evarūpaṁ kammaṁ akāsīti. rājā kira
mahosathapaṇḍito nissaṁsayaṁ me rajjaṁ gaṇhissatīti āsaṅkati. so
kumbhakārakammena mahosatho kira jīvatīti sutvā rājā nirāsaṅko
bhavissatīti cintetvā evaṁ akāsīti.
so amaccaṁ disvāva attano santikaṁ āgatabhāvaṁ ñatvā ajja
mayhaṁ yaso puna pākatiko bhavissati amaradeviyā sampāditaṁ
nānaggarasabhojanameva bhuñjissāmīti cintetvā gahitabhattapiṇḍaṁ chaḍḍetvā
uṭṭhāya mukhaṁ vikkhālesi. tasmiṁ khaṇe so amacco taṁ upasaṅkami.
so pana senakassa pakkhiko tasmā taṁ ghaṭento paṇḍita ācariyasenakassa
vacanaṁ niyyānikaṁ tava nāma yase parihīne tathā rūpā
mahāpaññā patiṭṭhāpetuṁ nāsakkhi idāni tavaṁ mattikamakkhitasarīro
palāsapīṭhake nisīditvā evarūpaṁ bhattaṁ bhuñjasīti vatvā imaṁ dasanipāte
bhūripañhe paṭhamaṁ gāthamāha
saccaṁ kira tuvampi bhūripañño
yā tādisī sirī dhiti mati ca
na tāyate bhāvavasūpanītaṁ
yo yāvakaṁ bhuñjasi appasūpanti.
tattha saccaṁ kirāti yaṁ ācariya senako āha taṁ kira saccameva.
sirīti issariyaṁ. dhitīti abbhocchinnavirayaṁ. na tāyate

page number: 298

bhāvavasūpanītanti abhāvassa avuḍḍhiyā vasaṁ upanītaṁ taṁ na rakkhati
na gopati te patiṭṭhā hotuṁ na sakkoti. yāvakanti evarūpaṁ
yavataṇḍulabhattaṁ bhuñjasi.
atha naṁ mahāsatto andhabāla ahaṁ attano paññābalena puna
taṁ yasaṁ pākatikaṁ kattukāmo evaṁ karomīti vatvā imaṁ gāthadvayamāha
sukhaṁ dukkhena paripācayanto
kālākālaṁ vicinaṁ chandachanno
atthassa dvārāni apāpurento
tenāhaṁ tussāmi yavodanena
kālañca ñatvā abhijimhatāya
mantehi atthaṁ paripācayitvā
vijimhissaṁ sīhavijimhitāni
tāyiddhiyā dakkhasi maṁ punāpīti.
tattha dukkhenāti iminā kāyikacetasikadukkhena attano porāṇakasukhaṁ
paṭipākatikakāraṇena paripācento vaḍḍhento. kālākālanti ayaṁ
paṭicchannassa hutvā vicaraṇakālo ayaṁ apaṭicchannassāti evaṁ kālañca
akālañca vicinanto rañño kuddhakāle channena vicaritabbanti ñatvā
chandena attano ruciyā channo paṭicchanno hutvā kumbhakārakammena
jīvanto attano atthassa kāraṇasaṁkhātāni dvārāni apāpurento
vivarāpento viharāmi tena kāraṇenāhaṁ yavodanena tusāmīti attho.
abhijimhatāyāti abhijimhanāya abhiviriyakaraṇassa. mantehi atthaṁ

page number: 299

paripācayitvāti attano ñāṇena mama yasaṁ puna vaḍḍhetvā manosilātale
sīho viya vijimhissaṁ tāya iddhiyā punapi tvaṁ maṁ passasīti.
atha naṁ amacco āha tāta paṇḍita chatte adhivaṭṭhā devatā
rājānaṁ pañhaṁ pucchi rājā cattāro paṇḍite pucchi tesu ekopi
pañhaṁ kathetuṁ nāsakkhi tasmā rājā tava santikaṁ maṁ pahiṇīti.
evaṁ santepi attano paññāya ānubhāvaṁ passissasi evarūpe hi
kāle issariyaṁ patiṭṭhā na hoti paññāsampannoeva patiṭṭhā
hotīti mahāsatto paññānubhāvaṁ vaṇṇesi. amacco raññā
paṇḍitaṁ diṭṭhaṭṭhāneyeva nahāpetvā acchādetvā ānethāti vutto
tathā katvā raññā dinnaṁ sahassakahāpaṇaṁ ca dussayugañca mahāsattassa
hatthe ṭhapesi. kumbhakāropi kira mahosathapaṇḍito mayā pessakammaṁ
kāritoti sayaṁ bhayaṁ āpajji. taṁ disvā mahāsatto mā bhāyi ācariya
bahūpakārosi tvaṁ amhākanti assāsetvā tassa sahassaṁ datvā
mattikamakkhiteneva sarīrena rathe nisīditvā nagaraṁ pāvisi. amacco paṇḍitassa
pavuttiṁ rañño ārocetvā raññā kahaṁ te tāta paṇḍito diṭṭhoti
vutte deva dakkhiṇayavamajjhake kumbhakārakammaṁ katvā jīvati tumhe pakkosathāti
sutvā anahāyitvā mattikamakkhiteneva sarīrena āgatoti āha.
rājā sace mayhaṁ paccatthiko assa issariyavidhānena vicareyya nāyaṁ
mama paccatthikoti cintetvā mama putsassa attano gharaṁ gantvā
nahātvā alaṅkaritvā mayā dinnavidhānena āgacchatūti vadehīti āha.
taṁ sutvā paṇḍito tathā katvā āgantvā raññā pavisatūti vutte

page number: 300

pavisitvā rājānaṁ vanditvā ekamantaṁ uṭṭhāsi. rājā tena saha
paṭisanthāraṁ katvā paṇḍitaṁ vīmaṁsanto imaṁ gāthamāha
sukhī hi eke na karonti pāpaṁ
avaṇṇasaṁsaggabhayā puneke
pahussamāno vipulatthacintī
kiṁ kāraṇā me na karosi dukkhanti.
tattha sukhī hīti paṇḍita ekacce hi mayaṁ sukhino issariyasampannā
alaṁ no ettakenāti uttariṁ issariyakāraṇā pāpaṁ na karonti.
ekacce evarūpassa no yasadāyakassa sāmikassa aparajjhantānaṁ avaṇṇo
bhavissatīti avaṇṇasaṁsaggabhayā pāpaṁ na karonti. ekacco mandapañño
tvaṁ pana samattho vipulatthacintī sace icchanto sakalajambūdīparajjaṁ
kāreyyāsi kiṁ kāraṇā mama rajjaṁ aggahetvā dukkhaṁ na karosīti.
atha naṁ bodhisatto āha
na paṇḍitā attasukhassa hetu
pāpāni kammāni samācaranti
dukkhena phuṭṭhā khalitāpi santā
chandā ca dosā na jahanti dhammanti
tattha khalitāpīti sampattito khalitvā vipattiyaṁ ṭhitasabhāvā
hutvāpi. na jahanti dhammanti paveṇiyadhammaṁpi sucaritadhammaṁpi na jahantīti.
puna rājā tassa vīmaṁsanatthaṁ khattiyamāyaṁ kathento imaṁ gāthamāha
yena kenaci vaṇṇena mudunā dāruṇena vā

page number: 301

uddhare dīnamattānaṁ pacchā dhammaṁ samācareti.
tattha dīnanti hīnaṁ duggataṁ attānaṁ uddharitvā sampattiyaṁ
ṭhapeyya.
athassa mahāsatto rukkhūpamaṁ dassento imaṁ gāthamāha
yassa rukkhassa chāyāya
nisīdeyya sayeyya vā
na tassa sākhaṁ bhañjeyya
mittadubbho hi pāpakoti.
evañca pana vatvā mahārāja yadi paribhuttassa rukkhassa sākhaṁ
bhañjantopi mittadubbhī hoti kimaṅgaṁ pana ayaṁ manussaghātako yehi
tumhehi mama pitā uḷāre issariye patiṭṭhāpito ahañca mahantena
anuggahena anuggahito tesu tumhesu aparajjhanto ahaṁ kathaṁ nāma
na mittadubbhī bhaveyyanti sabbathāpi attano amittadubbhibhāvaṁ
kathento rañño pana dosaṁ codento gāthamāha
yassāpi dhammaṁ puriso vijaññā
ye cassa kaṅkhaṁ vinayanti santo
taṁ hissa dīpañca parāyanañca
na tena mettiṁ jirayetha paññoti.
tassattho mahārāja yassa ācariyassa santikā puriso
appamattakampi dhammaṁ kāraṇaṁ jāneyya ye cassa uppannaṁ kaṅkhaṁ vinodenti
taṁ tassa patiṭṭhānatthena dīpañceva parāyanañca tādisena ācariyena

page number: 302

saddhiṁ paṇḍito mittabhāvaṁ nāma na jaheyya na vināseyya.
idāni naṁ ovadanto imaṁ gāthadvayamāha
alaso gihī kāmabhogī na sādhu
asaññato pabbajito na sādhu
rājā na sādhu anisammakārī
yo paṇḍito kodhano taṁ na sādhu
nisamma khattiyo kayirā nānisamma disampati
nisammakārino rañño yaso kittiñca vaḍḍhatīti.
tattha na sādhūti na suddhako na sundaro. anisammakārīti
yaṁ kiñci katvā anupadhāretvā attano paccakkhaṁ akatvā kārako.
taṁ na sādhūti tassa paṇḍitassa ñāṇavato puggalassa aṭṭhānaggāhakavasena
daṇḍakopasaṁkhātaṁ kodhanaṁ na sādhūti. yaso kittiñcāti
issariyaparivāro ca guṇakitti ca ekantena vaḍḍhatīti.
bhūripañho niṭṭhito.
evaṁ vutte rājā mahāsattaṁ samussitasetacchatte rājapallaṅke
nisīdāpetvā sayaṁ nīcāsane nisīditvā āha paṇḍita chatte adhivaṭṭhā
devatā maṁ cattāro pañhe pucchi te pana nevāhaṁ jānāmi cattāro
paṇḍitāpi na jāniṁsu tasmā kathehi me tāta te pañheti.
mahārāja chatte adhivaṭṭhā devatāva hotu cātummahārājikādayo vā
devā hontu yena kenaci puṭṭhaṁ pañhaṁ ahaṁ kathetuṁ sakkomi vada
mahārāja devatāya pucchitapañheti. atha rājā devatāya

page number: 303

pucchitaniyāmeneva kathento paṭhamaṁ gāthamāha
hanti hatthehi pādehi mukhañca parisumbhati
save rāja piyo hoti kantenamabhipassasīti.
tattha hantīti paharati. parisumbhatīti paharatiyeva. save rāja
piyo hotīti so evaṁ karonto piyo hoti. kantenamabhipassasīti
tena kāraṇena piyo hoti kataraṁ puggalaṁ tvaṁ rāja passasīti. evaṁ
taṁ devatā pañhaṁ pucchi.
mahāsattassa kathaṁ sutvāva gagaṇatale puṇṇacando viya
tassattho pākaṭova hoti. athassa mahāsatto suṇa mahārājāti
vatvā mahārāja yadā mātuaṅke nipanno daharakumāro haṭṭhatuṭṭho
kīḷanto mātaraṁ hatthapādehi paharati kese ca luñacti muṭṭhinā mukhaṁ
ca paharati tadā naṁ sā bho duṭṭha cora putta kiṁ tvaṁ no evaṁ
paharasīti ādīni pemavaseneva vatvā pemaṁ sandhāretuṁ asakkontī
āliṅgitvā thanantare nipajjāpetvā sīsaṁ paricumbati. iti tassā
evarūpe kāle mahārāja piyataro hoti tathā pitunoti evaṁ
gagaṇamajjhe suriyaṁ ukkhipanto viya pākaṭaṁ pañhaṁ katvā kathesi. taṁ
sutvā devatā chattapiṇḍikavivarato nikkhamitvā upaḍḍhasarīraṁ dassentī
aho vata sukathito paṇḍitena pañhoti madhurassarena sādhukāraṁ datvā
ratanacaṅkoṭakaṁ pūretvā dibbapupphagandhehi mahāsattaṁ pūjetvā
antaradhāyi. rājāpi mahāsattaṁ pupphādīhi pūjetvā itaraṁ pañhaṁ
yācitvā vada mahārājāti vutte dutiyaṁ gāthamāha

page number: 304

akkosati yathākāmaṁ āgamañcassa necchati
save rāja piyo hoti kantenamabhipassasīti.
atha mahāsatto mahārāja mātā vacanapesanaṁ kātuṁ samatthaṁ
sattaṭṭhavassikaṁ puttaṁ tāta khettaṁ gaccha antarāpaṇaṁ gacchāti ādīni
vatvā pesesi kumāro amma sace me idañcidañca khādanīyaṁ bhojanīyaṁ
dassasi gamissāmīti vatvā gaṇha tātāti vutte taṁ khāditvā mukhaṁ
vikkhāletvā gharadvāre aṭṭhāsi khettaṁ agantvāva dārakehi saddhiṁ
kīḷanto mātu pesanakammaṁ akatvā gaccha tātāti vutte amma tvaṁ
sītāya gharacchāyāya nisīditvā ṭhitā ahaṁ tava kathaṁ bahi pesanakammaṁ
karissāmīti ādīni vatvā tvaṁ maṁ vañcesīti vutte mātuyā
hatthavikāramukhavikāre dassetvā palāyi mātā palāyantaṁ disvā kuppitā
daṇḍakaṁ gahetvā anubandhitvā taṁ pāpuṇituṁ asakkontī are duṭṭha
cora putta tvaṁ mama santakaṁ khāditvā khette kiñci kātuṁ na
icchasi tiṭṭha tiṭṭhāti tajjentī gaccha tvaṁ are corā taṁ khaṇḍākhaṇḍikaṁ
chindantūti ādīni vatvā yathākāmaṁ yathāajjhāsayaṁ akkosati
paribhāsati yadā pana mukhena bhaṇati tato hadayena appamattakassāpi
āgamanañcassa na icchati dārakopi divasabhāgaṁ dārakehi
saddhiṁ kīḷitvā sāyaṁ gehaṁ pavisituṁ avisahanto ñātakānaṁ santikaṁ
gacchati mātāpisasa āgamanamaggaṁ olokentī taṁ anāgacchantaṁ
piyaputtaṁ disvā pavisituṁ na visahati maññeti sokena hadayaṁ pūretvā
assupuṇṇehi nettehi ñātighare upadhārentī piyaputtaṁ disvā

page number: 305

āliṅgitvā sīse cumbitvā ubhohi hatthehi daḷhaṁ gahetvā tāta
piyaputta mā mama vacanaṁ hadayepi ṭhapesīti vatvā atirekataraṁ pemaṁ
uppādesi evaṁ mahārāja mātuyā putto kuddhakāle piyataro nāma
hotīti vatvā dutiyaṁ paṇhaṁ kathesi. devatā tatheva pūjeti.
rājāpi tatheva taṁ pūjetvā tatiyaṁ paṇhaṁ yācitvā vada mahārājāti
vutte tatiyaṁ gāthamāha
abbhācikkhi abhūtena alikenābhisāraye
save rāja piyo hoti kantenamabhipassasīti.
athassa mahāsatto mahārāja yadā ubho jāyapatikā rahogatā
lokassādaratiyā kīḷantā tava mayi pemaṁ natthi bahi gataṁ kira te
hadayanti evaṁ aññamaññaṁ abhūtena abbhācikkhantā alikena sārenti
codenti tadā te atirekataraṁ aññamaññaṁ piyāyanti evamassa atthaṁ
jānāhīti kathesi. devatā tatheva naṁ pūjesi. rājāpi tatheva taṁ
pūjetvā itaraṁ pañhaṁ yācitvā vada mahārājāti vutte catutthaṁ gāthamaha
haraṁ annañca pānañca vatthasenāsanāni ca
(aññadatthuṁ harā santā)
teve rāja piyā honti kantenamabhipassasīti.
athassa mahāsatto mahārāja ayaṁ pañho dhammikasamaṇabrāhmaṇe
sandhāya vutto saddhāni hi kulāni idhalokaparalokaṁ saddahitvā denti
ceva puna dātukāmāni ca honti tāni kulāni tathārūpe samaṇabrāhmaṇe
yācantepi laddhaṁ haritvā bhuñjantepi disvā pasīditvā amheyeva

page number: 306

yācanti amhākaṁyeva santakāni annādīni bhuñjantīti tesu atirekataraṁ
pemaṁ karonti evaṁ sante mahārāja aññathatthuṁ harā santā ekaṁsena
yācakā ceva laddhaṁ harantā ca samānā piyā hontīti pañhassa
atthaṁ kathesi. imasmiṁ pana pañhe kathite devatā tatheva
pūjetvā sādhukāraṁ datvā sattaratanapūraṁ caṅkoṭakaṁ gaṇha paṇḍitāti
mahāsattassa pādamūle khipi. rājāpissa atirekataraṁ pemaṁ karonto
pasīditvā senāpatiṭṭhānaṁ tassa adāsi. tato paṭṭhāya mahāsattassa
yaso mahā ahosi.
devapañho niṭṭhito.
puna tepi cattāro paṇḍitā gahapatiputto idāni mahantataro
jāto kiṁ karomāti mantayiṁsu. atha ne senako āha hotu
diṭṭho me upāyo mayaṁ gahapatiputtaṁ upasaṅkamitvā rahassaṁ nāma
kassa kathetuṁ vaṭṭatīti pucchissāma so na kassacīti sace vakkhati atha
naṁ gahapatiputto te deva paccatthiko jātoti paribhindissāmāti.
itare sādhu ācariyāti sampaṭicchiṁsu. te cattāropi paṇḍitassa
gharaṁ gantvā paṭisanthāraṁ katvā paṇḍita tumhākaṁ pañhaṁ
pucchitukāmamhāti vatvā tena hi pucchathāti vutte senako pucchi
paṇḍitapurisena nāma kattha patiṭṭhātabbanti. sacce patiṭṭhātabbanti.
sacce patiṭṭhitena kiṁ kātabbanti. dhanaṁ uppādettabbanti. dhanaṁ
uppādetvā kiṁ kātabbanti. mitto gahetabboti. mittaṁ gahetvā
kiṁ kātabbanti. manto gahetabboti. mantaṁ gahetvā kiṁ

page number: 307

kātabbanti. attano rahassaṁ parassa na kathetabbanti. te sādhu
paṇḍitāti vatvā nikkhamitvā tuṭṭhamānasā hutvā idāni
gahapatiputtassa piṭṭhiṁ passissāmāti rañño santikaṁ gantvā mahārāja
gahapatiputto te paccatthiko jātoti vadiṁsu. rājā nāhaṁ tumhākaṁ
saddahāmi na so mayhaṁ paccatthiko bhavissatīti paṭikkhipi. saccaṁ mahārāja
saddahatha asaddahantā pana tameva pucchatha paṇḍita attano rahassu
kassa kathetabbanti sace vo paccathiko na bhavissati asukassa nāma
kathetabbanti vakkhati sace paccatthiko bhavissati kassaci na kathetabbaṁ
manorathe paripuṇṇe kathetabbanti vakkhati tadā amhākaṁ saddahitvā
nikkaṅkhā bhaveyyāthāti. so sādhūti sampaṭicchitvā ekadivasaṁ sabbesaṁ
samāgantvā nisinnesu vīsatinipāte pañca paṇḍitapaṇhe imaṁ gāthamāha
pañca paṇḍitā samāgatā
pañho me paṭibhāti taṁ suṇātha
nindiyamatthaṁ pasaṁsiyaṁ vā
kassevāvīkareyya guyhamatthanti.
evaṁ vutte senako rājānaṁ amhākañyeva antare pakkhipissāmīti
cintetvā imaṁ gāthamāha
tvaṁ no āvīkarohi bhūmipāla
bhattā bhārasaho tuvaṁ vadetaṁ
tava chandarucīni sammasitvā
atha vakkhanti janinda pañca dhīrāti.

page number: 308

tattha bhattāti tavaṁ amhākaṁ bhattāceva uppannassa ca bhārassa
saho paṭhamantāva tavameva etaṁ vadehi. tava chandarucīnīti pacchā tava
chandañceva ruccanakāraṇāni ca sammasitvā ime pañca paṇḍitā vakkhanti.
atha rājā attano kilesavasikatāya imaṁ gāthamāha
yā sīlavatīva anaññatheyyā
bhattucchandavasānugā piyā manāpā
nindiyamatthaṁ pasaṁsiyaṁ vā
bhariyāyāvīkareyya guyhamatthanti.
tattha anaññatheyyāti kilesavasena aññena aggahetabbā.
tato senako pakkhitodāni no antare rājāti tusitvā
sayaṁ katakāraṇameva dīpento imaṁ gāthamāha
yo kicchagatassa āturassa
saraṇaṁ hoti gati parāyanañca
nindiyamatthaṁ pasaṁsiyaṁ vā
sakhino vāvīkareyya guyhamatthanti.
atha rājā pukkusaṁ pucchi kathaṁ pukkusa passasi attano
rahassaṁ kassa kathetabbanti. so kathento imaṁ gāthamāha
yo jeṭṭho atha majjhimo kaniṭṭho
so ce sīlasamāhito ṭhitatto
nindiyamatthaṁ pasaṁsiyaṁ vā
bhātuno vāvīkareyya guyhamatthanti.

page number: 309

tattha ṭhitattoti ṭhitasabhāvo nibbisevano.
tato rājā kāmintaṁ pucchi kathaṁ kāminda passasi kassa rahassaṁ
kathetabbanti. so kathento imaṁ gāthamāha
yo ve hadayassa patthagū
anujāto pitarā anomapañño
nindayamatthaṁ pasaṁsiyaṁ vā
puttassāvīkareyya guyhamatthanti.
tattha patthagūti vacanakārako. yo me manaṁ karoti pitu
cittassa vase vattati ovādakkhamo hotīti attho. anujātoti
tayo puttā abhijāto ca anujāto ca avajāto cāti. anuppannaṁ
yaṁsaṁ uppādento abhijāto nāma. kulaṅkuro kulupacchedako
dhanavināsako avajāto nāma. kulatantiṁ kulapaveṇiṁ anurakkhakova
anujāto nāma. taṁ sandhāyevamāha.
tato rājā devindaṁ pucchi kathaṁ devinda passasi kassa rahassaṁ
kathetabbanti. so attano katakāraṇameva kathento imaṁ gāthamāha
mātā dvipadajanindaseṭṭha
yā naṁ posati chandasā piyena
nindiyamatthaṁ pasaṁsayaṁ vā
mātuyā āvīkareyya guyhamatthanti.
tattha dvipadajanindaseṭṭhāti dvipadānaṁ seṭṭhajaninad. chandasā
piyenāti chandena ceva pemena ca.

page number: 310

evaṁ vutte te pucchitvā rājā paṇḍitaṁ pucchi kathaṁ
passasi paṇḍita rahassaṁ kassa kathetabbanti. so guyhassa kāraṇaṁ
kathento imaṁ gāthamāha
guyhassa hi guyhameva sādhu
na hi guyhassa pasaṭṭhamāvikammaṁ
anipphannāya saheyya dhīro
nipphannatthova yathāsukhaṁ bhaṇeyyāti.
tattha anipphannāyāti mahārāja yāva attano icchitaṁ na
nipphajjati tāva paṇḍito adhivāseyya na kassaci katheyya.
paṇḍitena evaṁ vutte rājā anattamano ahosi. senako
rañño mukhaṁ oloketi. rājāpi senakassa mukhaṁ oloketi.
paṇḍito tesaṁ kiriyaṁ disvā jānāti ime cattāro paṭhamameva maṁ
rañño antare paribhindiṁsu maṁ vīmaṁsanavasena pañho pucchito bhavissatīti.
tesaṁ pana kathentānaññeva suriyo atthaṅgato. dīpā
pajjalitā. paṇḍito cintesi rājakammāni nāma bhāriyāni na
paññāyanti ko jānāti kiṁ bhavissati khippameva gantuṁ vaṭṭatīti
uṭṭhāyāsanā rājānaṁ vanditvā nikkhamanto cintesi imesu eko
sahāyakassa guyhaṁ kathetuṁ vaṭṭatīti āha eko bhātu eko puttassa
eko mātuyā kathetuṁ vaṭṭatīti āha imehi katamevetaṁ bhavissati
diṭṭhameva kathentīti maññāmi hotu ajjevetaṁ jānissāmīti. te
pana cattāropi aññesu divasesu rājakulā nikkhamitvā

page number: 311

rājanivesanadvāre ekassa bhattambaṇassa piṭṭhe nisīditvā kiccakaraṇīyāni
mantetvā gharāni gacchanti tasmā paṇḍito ahaṁ ajjeva etesaṁ
rahassaṁ ambaṇassa heṭṭhā nipajjitvā jānituṁ sakkuṇeyyanti cintetvā
taṁ ambaṇaṁ ukkhipāpetvā attharaṇaṁ attharāpetvā ambaṇassa
heṭṭhā pavisitvā purisānaṁ saññaṁ adāsi tumhe catūsu paṇḍitesu
mantetvā gatesu āgantvā maṁ neyyāthāti. te sādhūti
sampaṭicchitvā pakkamiṁsu. senakopi rājānaṁ āha mahārāja tumhe
amhākaṁ na saddahatha idāni kīdisanti. so bhedakānaṁ vacanaṁ sutvā
anisāmetvāva bhītatasito hutvā idāni kiṁ karoma senaka paṇḍitāti
pucchi. mahārāja papañcaṁ akatvā kiñci ajānāpetvā gahapatiputtaṁ
māretuṁ vaṭṭatīti. senaka ṭhapetvā tumhe añño koci
mama atthakāmo nāma natthi tumhe attano suhadaye 1- gahetvā
dvārantare ṭhatvā gahapatiputtassa pātova upaṭṭhānaṁ āgacchantassa
khaggena sīsaṁ chindathāti attano khaggaratanaṁ adāsi. te sādhu deva
mā bhāyi mayaṁ taṁ māressāmāti vatvā nikkhamitvā diṭṭhā no
paccāmittassa piṭṭhīti ambaṇassa piṭṭhe nisīdiṁsu. tato senako
āha ambho ko gahapatiputtaṁ māressatīti. itare tumheyeva
ācariyāti tasseva bhāramakaṁsu. atha ne senako pucchi tumhe
rahassaṁ nāma asukassa ca asukassa ca kathetabbanti vadetha kiṁ vo
etaṁ kataṁ udāhu diṭṭhaṁ udāhu sutanti. atha naṁ te āhaṁsu

footnote: 1 suhadeti yuttataraṁ.

page number: 312

diṭṭhametaṁ ācariya yaṁ tumhe rahassaṁ nāma sahāyakassa kathetabbanti
vadetha kiṁ vo etaṁ kataṁ udāhu diṭṭhaṁ udāhu sutanti. kataṁ me
etanti. tena hi kathetha ācariyāti. imasmiṁ rahasse sace
raññā ñāte mayhaṁ jīvitaṁ natthīti. mā bhāyittha ācariya idha
tumhākaṁ rahassabhedako natthi kathetha ācariyāti. senako nakhena
ambaṇaṁ koṭṭetvā atthi nukho imassa heṭṭhā gahapatiputtoti āha.
ācariya gahapatiputto attano issariyena matto evarūpaṁ ṭhānaṁ na
pavisati idāni yasena atimatto bhavissati kathetha tumheti. senakopi
attano rahassaṁ kathento āha imasmiṁ nagare asukaṁ nāma
vesiṁ jānāthāti. āma jānāmāti. idāni sā paññāñati na
paññāñatīti. na paññāyati ācariyāti. ahaṁ sālavanuyyāne
tāya saddhiṁ purisakiccaṁ katvā pilandhanalobhena taṁ māretvā tassāyeva
sāṭakena pilandhanaṁ bhaṇḍikaṁ katvā āharitvā amhākaṁ ghare
asukabhūmikāya asukagabbhe nāgadantake olaggesi valañjetuṁ navisahāmi
purāṇabhāvamassa olokemi evarūpaṁpi rājāparādhakammaṁ katvā mayā
ekassa sahāyakassa kathitaṁ tena na kassaci kathitapubbaṁ iminā kāraṇena
sahāyakassa guyhaṁ kathetabbanti mayā vuttanti. paṇḍito tassa
rahassaṁ sādhukaṁ vavaṭṭhapetvā sallakkhesi. pukkusopi attano
rahassaṁ kathento āha mama ūruyā kuṭṭhaṁ atthi kaniṭṭhabhātukova
me ñātova kiñci ajānāpetvā taṁ dhovitvā bhesajjaṁ
makkhetvā upari pilotikaṁ datvā bandhiṁ rājā mayi muducitto ehi

page number: 313

pukkusāti maṁ pakkositvā yebhuyyena mama ūruyaṁyeva sayati sace
panetaṁ rājā jāneyya mārāpeyya taṁ mama kaniṭṭhaṁ ṭhapetvā añño
jānanto nāma natthi tena kāraṇena rahassaṁ nāma bhātuno
kathetabbanti mayā vuttanti. kāmindopi attano rahassaṁ kathento
āha maṁ kāḷapakkhauposathadivase naradevo nāma yakkho gaṇhati
ahaṁ ummattakasunakho viya viravāmi svāhaṁ tamatthaṁ puttassa kathesiṁ
so mama yakkhena gahitabhāvaṁ ñatvā anto gabbhe nipajjāpetvā
dvāraṁ pidahitvā nikkhamitvā mama saddaṁ paṭicchādanatthaṁ dvāre
samajjaṁ kāreti iminā kāraṇena rahassaṁ nāma puttassa kathetabbanti
mayā vuttanti. tatopi tayopi devindaṁ pucchiṁsu. so
attano rahassaṁ kathento āha mayā maṇipahaṁsanakammaṁ karontena
rañño santakaṁ sakkena kusarājassa dinnaṁ sirippavesanaṁ maṅgalamaṇiratanaṁ
thenetvā mātuyā dinnaṁ sā kiñci ajānāpetvā mama rājakulaṁ
pavesanakāle taṁ mayhaṁ deti ahaṁ tena maṇinā siriṁ pavesetvā
rājanivesanaṁ gacchāmi rājā tumhehi saddhiṁ akathetvā paṭhamataraṁ mayā
saddhiṁ kathesi devasikaṁ aṭṭhasoḷasadvattiṁsacatusaṭṭhī vā kahāpaṇe mama
paribbayatthāya deti sace tassa maṇiratanassānubhāvaṁ rājā jāneyya
jīvitaṁ me natthi iminā kāraṇena rahassaṁ nāma mātuyā kathetabbanti mayā
vuttanti. mahāsatto sabbesaṁpi guyhaṁ paccakkhamakāsi. te pana attano
uraṁ phāletvā antaṁ bāhiraṁ karonto viya rahassaṁ aññamaññaṁ kathetvā
tumhe appamattā pātova āgacchatha gahapatiputtaṁ māressāmāti vatvā

page number: 314

uṭṭhāya pakkamiṁsu. tesaṁ gatakāle paṇḍitassa purisā āgantvā
ambaṇaṁ ukkhipitvā mahāsattaṁ ādāya pakkamiṁsu. so gharaṁ
gantvā nahātvā alaṅkaritvā subhojanaṁ bhuñjitvā ajja me bhaginī
udumbarādevī rājagehato sāsanaṁ pesessatīti ñatvā dvāre accā
yikapurisaṁ ṭhapesi rājagehato āgacchantaṁ sīghaṁ pavesetvā mama
dasseyyāsīti. evañca pana vatvā sirisayanapiṭṭhe nipajji.
tasmiṁ khaṇe rājā sirisayanapiṭṭhe nipanno paṇḍitassa guṇe
saritvā mahosathapaṇḍito sattavassikakālato paṭṭhāya maṁ upaṭṭhahanto
na kiñci mayhaṁ anatthamakāsi devatāya pucchāya sace paṇḍito
nābhavissa jīvitaṁpi me na siyā verīnaṁ paccāmittānaṁ vacanaṁ gahetvā
asamadhuraṁ pañḍitaṁ mārethāti khaggaṁ dentena ayuttaṁ mayā kataṁ svedāni
taṁ passituṁ na labhissāmīti sokaṁ uppādesi. sarīrato sedā
muñciṁsu. so rājā sokasamappito cittappasādaṁ na labhati.
udumbarādevī tena saddhiṁ ekasayanaṁ gatā tassa ākāraṁ disvā kinnu
kho mayhaṁ koci aparādho atthi udāhu aññaṁ devassa kiñci
sokakāraṇaṁ uppannaṁ pucchissāmi tāva nanti pucchantī imaṁ gāthamāha
kiṁ tavaṁ vimanosi rāja seṭṭha
dipadindavacanaṁ suṇomi te taṁ
kiṁ cintayamāno dummanosi
na hi deva aparādho atthi mayhanti.
atha naṁ rājā gāthamāha

page number: 315

pañho vajjho mahosatho
āṇatto me vadhāya bhūripañño
taṁ cintayamāno dummanosmi
na hi devi aparādho atthi tuyhanti.
tattha āṇatto meti bhadde cattāro paṇḍitā mahosathapaṇḍito
mama paccatthikoti mayhaṁ kathayiṁsu mayā tattato avicinitvā
vadhetha nanti bhūripañño vadhāya āṇatto taṁ kāraṇaṁ cintayamāno
varaṁ mama maraṇaṁ na paṇḍitassāti dummanosmīti.
tāya tassa taṁ sutvā mahāsatte sinehena pabbatamatto soko
uppajji. tato cintesi ekena upayena rājānaṁ assāsetvā
rañño niddokkamanakāle mama kaniṭṭhassa sāsanaṁ pahiṇissāmīti.
atha naṁ mahārāja tayāpetaṁ kataṁ gahapatiputtaṁ mahante issariye
patiṭṭhapentena tumhehi so gahapatiputto senāpataṭṭhāne ṭhapito
idāni kira tumhākañceva paccatthiko jāto na kho pana paccāmitto
khuddako nāma atthi māretabbova so tumhe mā cintayitthāti rājānaṁ
assāsesi. so tanubhūtasoko niddaṁ okkami. tasmiṁ khaṇe
devī uṭṭhāya gabbhaṁ pavisitvā mahosatha cattāro paṇḍitā taṁ
paribhindiṁsu rājā kuddho sve dvārantare sabbe tava vadhāya
āṇāpesi sve rājakulaṁ mā āgaccheyyāsi sace āgacchantova nāgaraṁ
hatthagataṁ katvā samattho hutvā āgaccheyyāsīti paṇṇaṁ likhitvā
modakassa anto pakkhipitvā modakaṁ suttakena veṭhetvā navabhājane

page number: 316

pakkhipitvā chādetvā lañcetvā atthacarikāya dāsiyā adāsi imaṁ
modakaṁ haritvā mama kaniṭṭhassa mahosathapaṇḍitassa dehīti. sā
tathā akāsi. rattiṁ kathaṁ nikkhantāti na cintetabbā raññā
paṭhamameva deviyā varo dinno tena taṁ na koci nivāresi.
bodhisatto paṇṇākāraṁ gahetvā taṁ uyyojesi. sā āgantvā
deviyā dinnabhāvaṁ ārocesi. tasmiṁ khaṇe devī āgantvā raññā
saddhiṁ nipajji. mahāsattopi modakaṁ bhinditvā paṇṇaṁ vācetvā
tamatthaṁ ñatvā kattabbakiccaṁ vicāretvā sayane nipajji. itarepi
cattāro janā pātova khaggaṁ gahetvā dvārantare ṭhatvā paṇḍitaṁ
apassantā dummanā hutvā rañño santikaṁ gantvā kiṁ paṇḍitā
hato vo gahapatiputtoti vutte na passāma devāti āhaṁsu.
mahāsattopi aruṇuggamaneyeva sugandhodakena nahātvā sabbālaṅkārapaṭimaṇḍito
nānaggarasabhojanaṁ bhuñjitvā sarīrakiccaṁ sodhetvā nāgaraṁ
attano hatthagataṁ katvā tattha tattha ārakkhaṁ datvā mahājanaparivuto
rathavaraṁ āruyha mahantena yasena rājadvāraṁ agamāsi. rājāpi
sīhapañjaraṁ ugghāṭetvā olokento aṭṭhāsi. atha mahāsatto rathā
otaritvā rājānaṁ vanditvā aṭṭhāsi. rājā taṁ disvā cintesi
sacāyaṁ mama paccatthiko bhaveyya na maṁ vandeyyāti. atha naṁ
pakkosāpetvā rājā sayaṁ sīhāsane nisīdi. mahāsattopi āgantvā
vanditvā ekamantaṁ nisīdi. cattāropi paṇḍitā tattheva
nisīdiṁsu. atha naṁ rājā kiñci ajānanto viya tāta tavaṁ hiyyo

page number: 317

paṭhamayāme gato idāni āgacchasi kiṁ maṁ evaṁ pariccajasīti vatvā
imaṁ gāthamāha
abhidosagato idāni esi
kiṁ sutvā kimāsaṁkite mano te
ko te kimavoca bhūripañña
iṅgha taṁ vacanaṁ suṇāma brūhi me tanti.
tattha abhidosagatoti tāta mahosathapaṇḍita hiyyo abhidose
paṭhamayāme gato. idāni esīti idāni issariyena āgato.
kimāsaṅkiteti kiṁ āsaṅkite. kimavocāti kiṁ rañño santikaṁ mā
gamissasīti taṁ koci avoca etaṁ te vacanaṁ suṇāma mayaṁ etaṁ kāraṇaṁ
mayhaṁ iṅgha brūhi kathesi.
atha naṁ mahāsatto mahārāja tayā me catunnaṁ paṇḍitānaṁ
vacanaṁ gahetvā vadho āṇatto tenāhaṁ na emīti rājānaṁ codetvā
imaṁ gāthamāha
pañho vajjho mahosatho
yadi te mantayitaṁ janinda dosaṁ
bhariyāya rahogato asaṁsi
guyhaṁ pātukataṁ sutaṁ mametanti.
tattha yadi teti yadā tayā. mantayitanti kathitaṁ. dosanti
abhidosaṁ rattibhāgeti attho. kassa kathitanti. bhariyāya. tvaṁ
hi tassā imamatthaṁ rahogato asaṁsi. guyhaṁ pātukatanti tayā

page number: 318

evarūpaṁ attano rahassaṁ pātukataṁ. sutaṁ mametanti mayā panetaṁ tasmiṁ
yeva khaṇe sutaṁ devāti vadati.
taṁ sutvā rājā imāya taṁ khaṇaññeva sāsanaṁ pahitaṁ bhavissatīti
kuddho deviṁ olokesi. taṁ ñatvā mahāsatto kiṁ deva tumhe
deviyā kujjhatha ahaṁ atītānāgatapaccuppannaṁ sabbaṁ jānāmi deva
tumhākaṁ tāva rahassaṁ mama deviyā kathitaṁ hotu ācariya senakassa
vā pukkusādīnaṁ vā rahassaṁ mama kena kathitaṁ kakaṇṭakassa pañhameva
mayhaṁ kena kathitaṁ devatāya pañhameva mayhaṁ kena kathitaṁ ahaṁ hi
pubbe etesaṁpi rahassaṁ jānāmi devāti vatvā senakassa tāva
rahassaṁ kathento imaṁ gāthamāha
yaṁ sālavanasmiṁ senako
pāpakammamakāsi asabbhirūpaṁ
sakhinova rahogato asaṁsi
guyhaṁ pātukataṁ sutaṁ mametanti.
tattha asabbhirūpanti asādhujātikaṁ lāmakaṁ akusalakammaṁ akāsi
imasmiṁyeva nagare asukaṁ nāma vesiṁ sālavanuyyāne māretvā alaṅkāraṁ
gahetvā tassāyeva sāṭakena bhaṇḍikaṁ katvā attano ghare
asukaṭṭhāne ṭhapesi. sakhinova rahogato asaṁsīti atha naṁ mahārāja
ekassa sahāyakassa rahogato hutvā akkhāsi. taṁpi mayā sutaṁ
nāhaṁ devassa paccatthiko senakoyeva paccatthiko yadi te paccatthikena
kammaṁ atthi senakaṁ gaṇhāpehīti.

page number: 319

rājā senakaṁ oloketvā saccaṁ senakāti pucchitvā saccaṁ
devāti vutte tassa bandhanāgāraṁ āṇāpesi. paṇḍitopi pukkusassa
rahassaṁ kathento imaṁ gāthamāha
pukkusapurisassa te janinda
uppanno rogo arājappatto
bhātuva rahogato asaṁsi
guyhaṁ pātukataṁ sutaṁ mametanti.
tattha arājapattoti mahārāja etassa kuṭṭhirogo uppanno
na so rājūnaṁ patto ayutto chupanānucchaviko na hoti tumhe ca
pukkusassa ūrumudukoti yebhuyyena tasseva ūrumhi nipajjatha so panesa
vaṇabandhanapilotikāya mudu samphasso devāti.
rājā taṁpi oloketvā saccaṁ pukkusāti pucchitvā āma
devāti vutte taṁ bandhanāgāraṁ pavesesi. paṇḍito kāmindassa
rahassaṁ kathento imaṁ gāthamāha
ābādho yaṁ asabbhirūpo
kāmindo naradevena phuṭṭho
puttassa rahogato asaṁsi
guyhaṁ pātukataṁ sutaṁ mametanti.
tattha asabbhirūpoti yena so ābādhena phuṭṭho ummattakasunakho
viya viravati so naradevayakkhābādho asabbhijātiko lāmako tena phuṭṭho
rājakulaṁ pavisituṁ ayutto mahārājāti.

page number: 320

rājā taṁpi oloketvā saccaṁ kāmindāti pucchitvā saccaṁ
devāti vutte taṁ bandhanāgāraṁ pavesesi. paṇḍitopi devindassa
rahassaṁ kathento imaṁ gāthamāha
aṭṭhavaṅkaṁ maṇiratanaṁ uḷāraṁ
sakko te adadā pitāmahassa
devindassa gataṁ tadajja hatthaṁ
mātu ca rahogato asaṁsi
guyhaṁ pātukataṁ sutaṁ mametanti.
tattha pitāmahassāti tava pitāmahassa kusarājassa. tadajja
hatthanti taṁ maṅgalasammataṁ maṇiratanaṁ ajja devindassa hatthagataṁ
mahārājāti.
rājā taṁ saccaṁ devindāti pucchitvā saccaṁ devāti vutte
taṁpi bandhanāgāraṁ pavesesi. evaṁ paṇḍitaṁ vadhessāmāti sabbe
bandhanāgāraṁ paviṭṭhāti. bodhisatto mahārāja iminā kāraṇenāhaṁ attano
guyhaṁ parassa na kathetabbanti vadāmi kathetuṁ vaṭṭatīti vadantā pana
mahāvināsaṁ pattāti vatvā uttariṁ dhammaṁ desento imā gāthā abhāsi.
guyhassa hi guyhameva sādhu
na hi guyhassa pasaṭṭhamāvikammaṁ
anipphannāya saheyya dhīro
nipphannatthova yathā sukhaṁ bhaṇeyya
na hi guyhamatthaṁ vivareyya rakkheyya naṁ yathā nidhiṁ

page number: 321

na hi pātukato sādhu guyho attho vijānatā
thiyā guyhaṁ na saṁseyya amittassa ca paṇḍito
yo cāmisena saṁhīro hadayatthe no ca yo naro
guyhamatthamasambuddhaṁ sambodhayati yo naro
mantabhedabhayā tassa dāsabhūtova titikkhati
yāvanto purisassatthaṁ guyhaṁ jānanti mantinaṁ
tāvanto tassa ubbegā tasmā guyhaṁ na vissaje
vivicca bhāseyya divā rahassaṁ
rattiṁ giraṁ nātivelaṁ pamuñce
upassūtikā hi suṇanti mantaṁ
tasmā manto khippamupeti bhedanti.
tattha thiyāti itthiyā. amittassa cāti paccatthikassa na
katheyya. saṁhīroti yo ca yena kenaci āmisena saṁhati upalāpanasaṅgahaṁ
gacchati tassāpi na rahassaṁ saṁseyya. hadayatthe noti yo ca
amitto mittapaṭirūpako mukhena aññaṁ katheti hadayena aññaṁ cinteti
tassāpi na saṁseyya. asambuddhanti parehi aññātaṁ. asambodhantipi
pāṭho. paresaṁ bodhetuṁ ayuttanti attho. titikkhatīti tassa
akkosaṁpi paribhāsaṁpi pahāraṁpi dāso viya hutvā adhivāseti. mantinanti
taṁ mantaṁ mantīnaṁ vā antare yāvanto mantino jānantīti attho.
tāvantoti tepi guyhaṁ jānanake paṭicca tattakā tassa ubbegā
santā sā uppajjanti. na vissajeti na visajjeyya paraṁ na jāneyya

page number: 322

viviccāti sace divā rahassaṁ mantetukāmo hoti vivittaṁ okāsaṁ
kāretvā paṭicchannaṭṭhāne manteyya. nātivelanti rattiṁ rahassaṁ
kathento pana ativelaṁ mariyādātikkantaṁ mahāsaddaṁ karonto giraṁ na
pamuñceyya. upassūtikāti mantaṭṭhānaṁ upagantvā tirokuḍḍādīsu
ṭhatvā sotāro janā. tasmāti mahārāja tena kāraṇena so
manto khippameva bhedamupeti.
rājā mahāsattassa kathaṁ sutvā ete sayaṁ verino hutvā
paṇḍitaṁ mama veriṁ karontīti kujjhitvā gacchatha ne nagarā nīharitvā
sūlesu uttāsetha sīsāni tesaṁ chindathāti āṇāpesi. tesu pacchābāhaṁ
bandhitvā catukke catukke vettapahārasataṁ datvā niyamānesu paṇḍito
āha deva tumhākaṁ ime porāṇakāmaccā khamatha deva nesaṁ
aparādhanti. rājā sādhūti te pakkosāpetvā tasseva dāse
katvā bodhisattassa adāsi. so pana te tattheva bhujisse akāsi.
rājā tena hi mama vijite mā vasantūti pabbājaniyakammaṁ āṇāpesi.
paṇḍito khamatha deva etesaṁ andhabālānanti maṁ khamāpetvā
tesaṁ ṭhānantarānipi paṭipākatikāni kārāpesi. rājā pana
paccāmittesupi tāvassa evarūpā mettābhāvanā aññesu kathaṁ evarūpā
na bhavissatīti paṇḍitassa ativiya pasanno ahosi. tato paṭṭhāya
cattāro paṇḍitā uddhatadāṭhā viya sappā nibbisevanā hutvā
kiñci kathetuṁ nāsakkhiṁsūti.
pañcapaṇḍitapañho niṭṭhito. niṭṭhitā ca paribhindakathā.

page number: 323

tato paṭṭhāya paṇḍito rañño atthañca dhammañca anusāsati.
so cintesi rañño setacchattameva rajjaṁ pana ahaṁ vicāremi mayā
appamattena bhavituṁ vaṭṭatīti. sopi nagare mahāpākāraṁ nāma
kāresi. tathā anupākāraṁ dvāraṭṭālakaṁ antaraṭṭālakaṁ kāresi.
udakaparikhaṁ kaddamaparikhaṁ sukkhaparikhanti tisso parikhāyo kāresi.
antonagare jiṇṇagehāni paṭisaṁkharāpesi. mahāpokkharaṇiyo kāretvā
tāsu udakanidhānaṁ kāresi. nagare sabbakoṭṭhāgārāni dhaññassa
pūrāpesi. himavantappadesato kulupakatāpasehi kudrusakumudavījāni
āharāpesi. udakaniddhamanāni sodhāpetvā bahinagare jiṇṇasālādīnaṁ
paṭisaṁkharaṇakammaṁ kāresi. kiṁ kāraṇā. anāgatabhayaṁ paṭibāhanatthanti.
tato tato āgate vāṇijakepi kuto āgatatthāti pucchitvā
asukaṭṭhānato nāmāti vutte tumhākaṁ rañño kiṁ piyanti pucchitvā
asukaṁ nāmāti sutvā tesaṁ sammānaṁ katvā te uyyojetvā attano
ekasate yodhe pakkosāpetvā sammā mayā dinne paṇṇākāre
gahetvā ekasatarājadhāniyo gantvā ime paṇṇākāre attano
piyakāmatāya tesaṁ rājūnaṁ datvā teyeva upaṭṭhahantā tesaṁ kiriyaṁ vā
mantaṁ vā ñatvā mayhaṁ pesetvā tattheva vasatha ahaṁ vo puttadāre
posessāmīti vatvā kesañci kuṇḍale kesañci pādukāyo kesañci
khagge kesañci suvaṇṇamālāyo tattha tattha akkharāni likhitvā yadā
mama kiccaṁ hoti tadā tāni paññāyantūti adhiṭṭhahitvā tesaṁ
hatthe ṭhapetvā pesesi. te tattha tattha gantvā tesaṁ rājūnaṁ

page number: 324

paṇṇākāraṁ datvā kenatthena āgatāti vutte tumhe upaṭṭhātuṁ
āgatamhāti vatvā kuto āgatatthāti puṭṭhā āgataṭṭhānaṁ avatvā
aññāni ṭhānāni ācikkhitvā tena hi sādhūti sampaṭicchitvā
upaṭṭhahantā tesaṁ abbhantarikā ahesuṁ.
tadā eko kambalaraṭṭhe saṁkhabalako nāma rājā āvudhāni
sajjāpetvā senaṁ saṁkaḍḍhati. tassa santike pesito
upanikkhittapuriso paṇḍitassa sāsanaṁ pesesi mayaṁ idha pavuttiṁ idannāma
karissatīti na jānāma suvapaṇḍitaṁ pesetvā sayaṁ tattato jānatūti.
atha mahāsatto taṁ sutvā suvapotakaṁ āmantetvā samma gantvā
eko kambalaraṭṭhe saṁkhabalako nāma rājā idaṁ nāma karotīti
ñatvā sakalajambhūdīpe āhiṇḍitvā mayhaṁ pavuttiṁ āharāti vatvā
suvapotakaṁ madhulāje khādāpetvā madhupānīyaṁ pāyetvā satapākasahassapākehi
telehi pakkhantare makkhetvā pācīnasīhapañjare ṭhapetvā
visajjesi. so tattha gantvā tassa purisassa santikā tassa
rañño pavuttiṁ tattato ñatvā sakalajambūdīpaṁ pariggaṇhanto
kappilaraṭṭhe uttarapañcālanagaraṁ sampāpuṇi. tadā tattha cūḷanībrahmadatto
nāma rājā rajjaṁ kārāpesi. tassa kevaṭṭo nāma
brāhmaṇo atthañca dhammañca anusāsati paṇḍito byatto. so
paccūsakāle pabujjhitvā dīpālokena attano alaṅkatasirigabbhaṁ
olokento mahantaṁ yasaṁ disvā ayaṁ mama yaso kassa santakoti
cintento na aññassa santako cūḷanībrahmadattassa santako evarūpaṁ

page number: 325

pana yasadāyakaṁ rājānaṁ sakalajambūdīpe aggarājānaṁ kātuṁ vaṭṭati
ahañcassa aggapurohito bhavissāmīti cintetvā pātova rañño
santikaṁ gantvā sukhaseyyaṁ pucchitvā deva mantetabbaṁ atthīti āha.
so vada ācariyāti āha. mahārāja antonagare raho nāma laddhuṁ
na sakkā etha uyyānaṁ gacchāmāti. so sādhu ācariyāti vatvā
tena saddhiṁ uyyānaṁ gantvā balanikāyaṁ bahi ṭhapetvā ārakkhaṁ
kāretvā brāhmaṇeneva saddhiṁ uyyānaṁ pavisitvā maṅgalasilāpaṭṭe
nisīdi. atha suvapotako tesaṁ taṁ kirayaṁ disvā bhavitabbamettha kāraṇena
ajja paṇḍitassa ācikkhitabbayuttakaṁ kiñci suṇissāmīti uyyānaṁ
pavisitvā maṅgalasālarukkhassa pattantare niliyitvā nisīdi. rājā
kathetha ācariyāti āha. so evamāha mahārāja tava kaṇṇe
ito karohi catukkaṇṇova manto bhavissati sace mahārāja mama
vacanaṁ karosi sakalajambūdīpe taṁ aggarājānaṁ karissāmīti. so
mahātaṇhatāya tassa vacanaṁ sutvāva somanassappatto hutvā kathethācariya
karissāmi te vacananti āha. so deva mayaṁ senaṁ saṁkaḍḍhitvā
paṭhamaṁ khuddakanagaraṁ rumhitvā gaṇhissāma ahaṁpi culladvārena nagaraṁ
pavisitvā taṁ rājānaṁ vakkhāmi mahārāja tava yuddhena kiccaṁ natthi
kevalaṁ amhākaṁ santako hoti tava rajjaṁ tatheva bhavissati yujajhanto
pana amhākaṁ balabāhanassa mahantatāya ekanteneva parājissasīti
sace me vacanaṁ karissati saṅgaṇhissāma taṁ no ce yujjhitvā
jīvitakkhayaṁ pāpetvā dve senā gahetvā aññaṁ nagaraṁ gaṇhissāma

page number: 326

tato aññaṁ aññanti etenupāyena sakalajambūdīpe rajjaṁ gahetvā
jayapānaṁ pivissāmāti vatvā ekasatarājāno amhākaṁ nagaraṁ ānetvā
uyyāne visamissakaṁ suraṁ pāyetvā sabbepi te jīvitakkhayaṁ pāpetvā
gaṅgāya tesaṁ kaḷevarāni khipitvā ekasatarājadhānīsu rajjaṁ amhākaṁ
hatthagataṁ karissāma evaṁ tvaṁ sakalajambadīpe aggarājā bhavissīti
āha. rājā tusitvā sādhu ācariya evaṁ karissāmīti āha.
mahārāja catukkaṇṇamanto nāma kimatthiyo ayaṁ hi na sakkā aññena
jānituṁ tasmā papañcaṁ akatvā sīghaṁ nikkhamathāti. taṁ sutvā rājā
tusitvā sādhūti sampaṭicchi. suvapotako taṁ sabbaṁ sutvā tesaṁ
mantapariyosāne sākhāya olambakaṁ otārento viya kevaṭṭassa
sīse chakaṇapiṇḍaṁ pātetvā kimetanti mukhaṁ vivaritvā uddhaṁ
olokentassa aparaṁ mukhe pātetvā kiri kirīti vassanto sākhāto
upatitvā kevaṭṭa tvaṁ catukkaṇṇo me mantoti maññasi idāneva
chakkaṇṇo jāto puna aṭṭhakkaṇṇo bhavitvā anekasatakkaṇṇo
bhavissatīti vatvā gaṇha gaṇhāti vadantānaññeva vātavegena mithilaṁ
gantvā paṇḍitassa nivesanaṁ pavisi. tassa pana idaṁ vattaṁ sace
kutoci āgatasāsanaṁ paṇḍitasseva kathetabbaṁ hoti athassa aṁsakūṭe
otarati sace amaradeviyāpi sotuṁ vaṭṭati uccaṅke otarati sace
mahājanena sotabbaṁ bhūmiyaṁ otarati. tadā so paṇḍitassa aṁsakūṭe
otarati. tāya saññāya rahassena bhavitabbanti mahājano paṭikkami.
paṇḍito taṁ gahetvā upari mahātalaṁ abhiruhitvā kinte tāta diṭṭhaṁ

page number: 327

kiṁ sutanti pucchi. atha naṁ suvapotako sāmi ahameva sakalajambūdīpe
aññassa rañño santikā kiñci bhayaṁ na passāmi uttarapañcālanagare
pana cūḷanībrahmadattapurohito kevaṭṭo nāma brāhmaṇo
rājānaṁ uyyānaṁ netvā catukkaṇṇamantaṁ gaṇhi ahaṁ sālasākhantare
nisīditvā tassa mukhe chakaṇapiṇḍaṁ pātetvā āgatomhīti vatvā
sabbaṁ diṭṭhasutaṁ paṇḍitassa kathesi. raññā pana sampaṭicchitanti
vutte sampaṭicchitaṁ devāti āha. paṇḍito tassa tabbayuttakaṁ
sakkāraṁ karitvā taṁ mudupaccattharaṇe suvaṇṇapañjare nipajjāpetvā
kevaṭṭo mama mahosathapaṇḍitabhāvaṁ na jānāti maññe idānissa
mantitamantassa matthakaṁ pāpuṇituṁ na dassāmīti cintetvā nagarato
duggatakulāni nīharāpetvā bahi nivāsāpesi. raṭṭhajanapadadvāragāmesu
samiddhāni issariyakulāni ānetvā antonagare vāsāpetvā bahuṁ
dhaññasannicayaṁ kāresi.
cūḷanībrahmadattopi kevaṭṭassa vacanaṁ gahetvā senāṅgaparivuto
gantvā ekaṁ nagaraṁ parikkhipi. kevaṭṭopi vuttanayeneva tattha
pavisitvā taṁ rājānaṁ saññāpetvā attano santakaṁ katvā dve senā
ekato katvā aññaṁ nagaraṁ parikkhipīti paṭipāṭiyā sabbāni tāni
aggahesi. evaṁ cūḷanībrahmadatto kevaṭṭassa ovāde ṭhito
ṭhapetvā videharājānaṁ sesasakalajambūdīpe rājāno attano santake
akāsi. bodhisattassa upanikkhittapurisā brahmadattena ettakāni
nagarāni gahitāni tvaṁ appamatto hohīti niccaṁ sāsanaṁ pesenti.

page number: 328

paṇḍitopi nesaṁ ahaṁ idha appamatto vasāmi tumhepi anukkaṇṭhitā
appamattā hutvā vasathāti paṭisāsanaṁ pesesi. brahmadattopi
sattadivasasattamāsādhikehi sattahi saṁvaccharehi ṭhapetvā videharajjaṁ
sesasakalajambūdīparajjaṁ gahetvā kevaṭṭaṁ āha evaṁ ācariya ettakāni
gahitāni gahitāni mithilāyaṁ videharajjaṁ gaṇhāmāti. mahārāja
mahosathapaṇḍitassa vasananagare rajjaṁ gaṇhituṁ na sakkhissāma so hi evaṁ
ñāṇasampanno evaṁ upāyakusaloti. iti so rājānaṁ nivāretvā
candamaṇḍalaṁ uddharanto viya mahāsattassa guṇe kathesi. ayaṁ hi
sayaṁpi upāyakusalova tasmā deva mithilarajjaṁ nāma appamattakaṁ
sakalajambūdīpe rajjaṁ amhākaṁ pahoti kinno etenāti upāyeneva rājānaṁ
sallakkhāpesi. sesarājānopi mayaṁ mithilāya rajjaṁ gahetvā jayapānaṁ
pivissāmāti vadiṁsu. kevaṭṭopi te rājāno nivāretvā mayaṁ
videharajjaṁ gaṇhantā kiṁ karissāma so rājā amhākaṁ santakova tumhe
nivattathāti upāyeneva te bodhesi. te tassa vacanaṁ sutvā
nivattiṁsu. mahāsattassa upanikakhittapurisā sāsanaṁ pesayiṁsu brahmadatto
ekasatarājaparivuto mithilaṁ āgacchantova nivattetvā attano
nagarameva gatoti. mahāsattopi tesaṁ ito paṭṭhāya tassa kiriyaṁ
jānantūti paṭisāsanaṁ pesesi. brahmadattopi kevaṭṭena saddhiṁ idāni
kiṁ kiccaṁ karissāmāti mantetvā mayaṁ jayapānaṁ pivissāmāti vutte
uyyānaṁ alaṅkaritvā cāṭisatesu cāṭisahassesu suraṁ upaṭṭhapetha nānāvidhāni
macchamaṁsarasādīni upaṭṭhapethāti sevake āṇāpesi. tadā

page number: 329

upanikkhittapurisā taṁpi pavuttiṁ paṇḍitassa pesayiṁsu. te pana
visena suraṁ yojetvā rājāno māretukāmoti na jānanti.
mahāsatto pana suvapotakassa santikā sutattā jānāti. so nesaṁ
surāpānadivasaṁ tattato jānitvā mama pesethāti sāsanaṁ paṭipesesi.
te tathā kariṁsu. paṇḍito mādise paṇḍite dharamāneyeva ettakānaṁ
rājūnaṁ maraṇaṁ na yuttaṁ nesaṁ avassayo bhavissāmīti cintetvā
sahajātayodhasahassaṁ pakkosāpetvā sammā culanībradmadatto kira
uyyānaṁ alaṅkārāpetvā ekasatarājaparivuto suraṁ pātukāmo tumhe
tattha gantvā tesaṁ rājūnaṁ āsanesu paññattesu ekasmiñci anisinne
yeva culanībrahmadattassa anantaraṁ mahārahāsanaṁ amhākaṁ raññoti
gahetvā tesaṁ purisehi tumhe kassa purisāti vutte videharājassāti
vadeyyātha te tumhehi saddhiṁ mayaṁ sattadivasasattamāsādhikāni
sattasaṁvaccharāni nagaraṁ gaṇhantā ekadivasampi videharājānaṁ na passāma
kiṁ rājā nāmesa gacchathāsanapariyante āsanaṁ gaṇhathāti vadantā
kalahaṁ karissanti tumhe ṭhapetvā cūḷanībrahmadattaṁ añño amhākaṁ
raññā uttaritaro idha natthīti kalahaṁ vaḍḍhetvā mayaṁ amhākaṁ
rañño āsanamattaṁpi alabhantā idāni vo suraṁ pātuṁ macchamaṁsaṁ
khādituṁ na dassāmāti vatvā nadantā vaggantā mahantehi saddehi
tesaṁ santānaṁ janetvā mahantehi muggarehi sabbacāṭiyo bhinditvā
macchamaṁsaṁ vippakīritvā aparibhogaṁ katvā javena senānaṁ antaraṁ
pavisitvā devanagaraṁ paviṭṭhāsurā viya ullolasaddaṁ upaṭṭhapetvā mayaṁ

page number: 330

mithilanagare mahosathapaṇḍitassa purisā sace sakkontā amhe gaṇhathāti
tunhākaṁ āgatabhāvaṁ jānāpetvā āgacchathāti vatvā pesesi.
te sādhūti tassa vacanaṁ sampaṭicchitvā vanditvā sannaddhapañcāvudhā
nikkhamitvā tattha gantvā nandanavanamiva alaṅkatauyyānaṁ pavisitvā
samussitasetacchatte ekasatarājapallaṅke ādiṁ katvā paṭiyattaṁ
sirivibhavaṁ disvā mahāsattena vuttanayeneva sabbaṁ katvā mahājanaṁ
saṁkhobhetvā mithilābhimukhā pakkamiṁsu. rājapurisāpi tesaṁ rājūnaṁ taṁ pavuttiṁ
ārocesuṁ. cūḷanībratmadatto evarūpassa nāma me visayogassa
antarāyo katoti kujjhi. rājānopi amhākaṁ jayapānaṁ pātuṁ
nādāsīti kujjhiṁsu. balanikāyāpi mayaṁ amūlakaṁ suraṁ pātuṁ na labhimhāti
kujjhiṁsu. cūḷanībrahmadattopi te rājāno āmantetvā etha bhonto
mithilaṁ gantvā videharājassa khaggena sīsaṁ chinditvā pādehi akkamitvā
nisinnā jayapānaṁ pivissāma senāṅgagamanasajjaṁ karothāti vatvā puna
rahogato kevaṭṭassāpi etamatthaṁ kathetvā amhākaṁ evarūpassa
mantassa antarāyakaraṁ paccāmittaṁ gaṇhissāma ekasatarājūnaṁ
aṭṭhārasākkhobhiṇīsaṁkhātāya senāya parivutā gacchāma etha ācariyāti āha.
brahmaṇo attano paṇḍitabhāvena cintesi mayā mahosathapaṇḍitaṁ
vijinituṁ nāma na sakkā amhākaññeva lajjitabbaṁ bhavissati
nivattessāmi rājānanti. atha naṁ evamāha mahārāja na esa
videharañño thāmo apica mahosathapaṇḍitassa saṁvidhānametaṁ mahānubhāvo
panesa tena rakkhitā mithilā sīharakkhitā guhā viya na sakkā kenaci

page number: 331

gahetuṁ kevalaṁ amhākaṁ lajjanakaṁ bhavissati alaṁ tattha gamanenāti.
rājā pana khattiyamānena issariyamadena matto hutvā kiṁ so karissatīti
vatvā ekasatarājaparivuto aṭṭhārasākkhobhiṇīsaṁkhātāya senāya
saddhiṁ nikkhami. kevaṭṭopi attano kathaṁ gāhāpetuṁ asakkonto
rañño paccanīkavutti nāma mama ayuttāti tena saddhiṁyeva nikkhami.
bodhisattassa tepi yodhā ekaratteneva mithilaṁ patvā attanā
kattabbakiccaṁ paṇḍitassa kathesuṁ. paṭhamaṁ upanikkhittapurisāpi sāsanaṁ
pahiṇiṁsu cūḷanībrahmadatto videharājānaṁ gaṇhissāmīti ekasatarājaparivuto
āgacchati paṇḍito appamatto hotūti. ajja asukaṭṭhānaṁ
nāma gato ajja asukaṭṭhānaṁ ajja pana nagaraṁ pāpuṇissatīti
nivaddhaṁ sāsanaṁ pesentiyeva. taṁ sutvā mahāsatto appamattataro
ahosi. videharājā pana brahmadatto kira imaṁ nagaraṁ gahetuṁ
āgacchatīti paramparaghosena assosi. atha cūḷanībrahmadatto
aggapadoseyeva ukkāsatasahassena dhāriyamānena āgantvā sakalanagaraṁ
parivāresi. atha naṁ hatthipākārehi rathapākārehi assapākārehi
parikkhipāpetvā tesu tesu ṭhānesu balagumbaṁ ṭhapesi. manussā unnādentā
apphoṭentā 1- selentā gajjentā aṭṭhaṁsu. dīpobhāsehi ceva
alaṅkārobhāsehi ca sakalasattayojanikā mithilā ekobhāsā ahosi. hatthi
assarathaturiyādisaddehi paṭhaviyā bhijjanakālo viya ahosi. cattāro
paṇḍitā ullolasaddaṁ sutvā ajānantā rañño santikaṁ gantvā

footnote: 1 appoṭhentātiyuttataraṁ.

page number: 332

mahārāja mahanto ullolasaddo na kho pana jānāma kinnāmetaṁ
vīmaṁsituṁ vaṭṭati mahārājāti āhaṁsu. taṁ sutvā rājā brahmadatto
āgato bhaveyyāti sīhapañjaraṁ vivaritvā olokento tassāgatabhāvaṁ
ñatvā bhītatasito natthimhākaṁ jīvitaṁ svedāni sabbe no jīvitakkhayaṁ
pāpessatīti tehi saddhiṁ sallapanto nisīdi. mahāsatto pana
tassāgatabhāvaṁ ñatvā sīho viya asambhīto sakalanagare ārakkhaṁ
saṁvidahitvā rājānaṁ assāsessāmīti cintetvā rājanivesanaṁ
abhiruhitvā rājānaṁ vanditvā ekamantaṁ aṭṭhāsi. taṁ disvā
paṭiladdhassāso hutvā ṭhapetvā mama puttaṁ mahosathapaṇḍitaṁ añño maṁ
imamhā dukkhā mocetuṁ samattho nāma natthīti cintetvā tena saddhiṁ
sallapanto imasmiṁ mahāummaṅgajātake paṭhamagāthamāha
pañcālo sabbasenāya brahmadatto samāgato
sāyaṁ pañcāliyā senā appameyyā mahosatha
viddhimatī pattimatī sabbasaṅgāmakovidā
ohārinī saddavatī bherisaṅkhappabodhanā
lohavijjā alaṅkārā dhajanī vāmarohinī
sippiyehi susampannā sūrehi suppatiṭṭhitā 1-
dasettha paṇḍitā āhu bhūripaññā rahogatā
mātā ekādasiṁ rañño pañcāliyaṁ pasāsati
athetthekasataṁ khatyā anuyantā yasassino

footnote: 1 supatiṭaṭhitātipi pāṭho.

page number: 333

acchinnaraṭṭhā byathitā pañcālīnaṁ vasaṁ gatā
yaṁ vadā takkarā rañño akāmā piyabhāṇino
pañcālamanuyāyanti akāmā vasino gatā
tāya senāya mithilā tisandhiparivāritā
rājadhānī videhānaṁ samantā parikhaññati
uddhaṁ tārakajātāva samantā parivāritā
mahosatha vijānāhi kathaṁ mokkho bhavissatīti.
tattha sabbasenāyāti sabbāya ekasatarājanāyikāya aṭṭhārasa-
akkhobhiṇīsaṁkhātāya senāya saddhiṁ āgato kira tātāti. pañcāliyāti
pañcālarañño santakā. viddhimatīti viddhiyā ānīte dabbasambhāre
gahetvā vicarantena vaḍḍhakībalena samannāgatā. pattimatīti
varāvaraggahitapurisehi rakkhitā. sabbasaṅgāmakovidāti sabbasaṅgāmakusalā.
ohārinīti senāya antaraṁ pavisitvā apaññāyantāva
paresaṁ sīsaṁ chinditvā pariharituṁ samatthā. saddavatīti dasahi saddehi
avivittā. bherisaṅkhappabodhanāti etha yātha yujjhatha mā pajjathāti
ādīni tattha vacībhedena jānāpetuṁ na sakkā tādisāni panettha kiccāni
bherisaddena ca saṅkhasaddena ca pabodhentīti bherisaṅkhappabodhanā.
lohavijjā alaṅkārāti ettha lohavijjāti lohasippāni
sattaratanapaṭimaṇḍitānaṁ kavacacammajālikasīsakakarondikādīnaṁ etaṁ nāmaṁ
alaṅkārāti rājarājamahāmattādīnaṁ alaṅkārā tasmā lohavijjāhi ceva
alaṅkārehi ca bhāsatīti lohavijjā alaṅkārāti ayamettha attho.

page number: 334

dhajanīti suvaṇṇādipaṭimaṇḍitehi nānāvatthusamujjalehi rathādīsu
samussitehi dhajehi samannāgatā. vāmarohinīti hatthī ca asse ca
ārohantā vāmapassena ārohantīti te vāmarohinīti vuccanti tehi
samannāgatā aparimitahatthiassasamākiṇṇāti attho. sippiyehīti
hatthisippāssasippādīsu aṭṭhārasasippesu nipphattipattehi suṭṭhu sampannā
susamākiṇṇā. sūrehīti tāta esā kira senā sīhasamānaparakkamehi
sūrayodhehi suppatiṭṭhitā. āhūti dasa kira ettha senāya
paṇḍitāti vadanti. rahogatāti rahogamanasīlā raho nisīditvā
mantanasīlā. te kira ekāhaṁ dvīhaṁ cintetuṁ labhantā paṭhaviṁ pari
vattetvā ākāse saṇṭhituṁ samatthā. ekādasīti tehi kira
paṇḍitehi atirekatarā paññāya samannāgatā rañño mātā. sā
tesaṁ ekādasī hutvā pañcāliyasenaṁ pasāsati anusāsati. ekadivasaṁ
kira eko puriso ekaṁ taṇḍulanāḷiñca pūṭakabhattañca kahāpaṇasahassañca
gahetvā nadiṁ tarissāmīti otiṇṇo nadīmajjhaṁ patvā tarituṁ
asakkonto tīre ṭhite manusse evamāha ambho mama hatthe
ekataṇḍulanāḷī pūṭakabhattaṁ kahāpaṇasahassañca atthi ito yaṁ mayhaṁ
ruccati taṁ dassāmīti yo koci sakkoti so maṁ uttāretūti.
atheko thāmasampanno puriso daḷhaṁ nivāsetvā nadiṁ ogāhetvā
taṁ hatthe gahetvā uttāretvā dehi me dātabbayuttakanti āha.
so taṇḍulanāḷiṁ vā pūṭakabhattaṁ vā gaṇhāhīti āha. itaro
ahaṁ jīvitaṁ agaṇetvā taṁ uttāresiṁ na me etehi attho kahāpaṇe

page number: 335

me dehīti āha. ito yaṁ mayhaṁ ruccati dassāmīti avacaṁ idāni
yaṁ mayhaṁ ruccati taṁ dammi icchanto gaṇhāhīti. so samīpe
ṭhitassa ekassa kathesi. sopi naṁ esa yaṁ attano ruccanakaṁ tava
deti gaṇhāhīti āha. so nāhaṁ gaṇhāmīti taṁ ādāya vinicchayaṁ
gantvā vinicchayāmaccānaṁ ārocesi. tepi sabbaṁ sutvā tattheva
āhaṁsu. so tesaṁ vinicchayena atuṭṭho rañño ārocesi. rājāpi
vinicchayāmacce pakkosāpetvā tesaṁ santikā ubhinnaṁpi vacanaṁ sutvā
vanicchituṁ ajānanto tatheva vakkhati. taṁ sutvā puriso attano
jīvitaṁ pahāya nadiṁ otiṇṇaṁ maṁ aparajjāpesīti āha. tasmiṁ khaṇe
rañño mātā salākadevī nāma avidūre nisinnā rañño dubbinicchitabhāvaṁ
ñatvā tāta imaṁ aṭṭaṁ dubbinicchitaṁ suṭṭhu viniccheyyāsīti
āha. amma ahaṁ ettakaṁ jānāmi sace tumhe uttariṁ jānātha
tumheva vinicchathāti. sā sādhu tāta evaṁ karissāmīti vatvā taṁ
purisaṁ pakkosāpetvā ehi tāta tava hatthagatāni tīṇipi bhūmiyaṁ
ṭhapehīti paṭipāṭiyā ṭhapāpetvā tvaṁ udake vuyhamāno imassa kiṁ
kathesīti pucchitvā idaṁ nāmāti vutte tena hi idāni tava ruccanakaṁ
gaṇhāhīti āha. so sahassatthavikaṁ gaṇhi. atha naṁ sā thokaṁ
gatakāle pakkosāpetvā tāta sahassaṁ te ruccatīti pucchitvā āma
ruccatīti vutte tāta tayā ito yaṁ mayhaṁ ruccati taṁ dassāmīti
imassa vuttaṁ na vuttanti vuttaṁ devīti vutte tena hi imaṁ sahassaṁ
etasseva dehīti āha. so rodanto paridevanto taṁ adāsi.

page number: 336

tasmiṁ khaṇe rājāpi amaccāpi tusitvā sādhukāraṁ pavattayiṁsu. tato
paṭṭhāya tassā paṇḍitabhāvo sabbattha pākaṭo jāto. taṁ sandhāya
videharājā mātā ekādasīti āha. khatyāti khattiyā.
acchinnaraṭṭhāti cūḷanībrahmadattena acchinditvā gahitaraṭṭhā. byathitāti
maraṇabhayabhītā aññaṁ gahetabbagahaṇaṁ apassantā. pañcālīnaṁ vasaṁ gatāti
etassa pañcālarañño vasaṁ gatāti attho. sāmivacanatthehi etaṁ
upayogavacanaṁ. yaṁ vadā takkarāti yaṁ mukhena bhaṇati taṁ rañño
kātuṁ sakkontāva. vasino gatāti pubbe sayaṁ vasino idāni
panassa vasaṁ gatāti attho. tisandhīti paṭhamaṁyeva hatthipākārena
parikkhittā tato rathapākārena tato assapākārena tato
yodhapattipākārenāti imehi catūhi saṅkhepeti tisandhiparivāritā. hatthīrathānaṁ
hi antaraṁ eko sandhi rathāssānaṁ antaraṁ eko sandhi assapattīnaṁ
antaraṁ eko sandhi. parikkhaññatīti khaniyati imaṁ hi nagaraṁ idāni
uppātetvā gaṇhitukāmā viya samantato khananti. uddhaṁ
tārakajātāvāti tāta yāya senāya samantā parivāritā sā
anekasatasahassehi daṇḍādīhi uddhaṁ tārakajāti viya khāyati. vijānāhīti
tāta mahosatha avīcito yāva bhavaggā añño tayā sadiso upāyakusalo
paṇḍito nāma natthi paṇḍitabhāvo ca nāma evarūpesu
ṭhānesu paññāyati yasmā añño tayā sadiso natthi tasmā tavameva
jānāhi kathaṁ amhākaṁ ito dukkhā mokkho bhavissatīti.
so imaṁ rañño kathaṁ sutvā mahāsatto cintesi ayaṁ rājā

page number: 337

ativiya maraṇabhayabhīto gilānassa kho pana vejjo paṭisaraṇaṁ chātassa bhojanaṁ
pipāsitassa pānīyaṁ imassāpi rañño maṁ ṭhapetvā añño paṭisaraṇaṁ
natthi assāsessāmi nanti. atha naṁ mahāsatto manosilātale nadanto
sīho viya acchambhito mā bhāyi mahārāja rajjasukhaṁ anubhava ahaṁ
leḍḍuṁ gahetvā kāke viya dhanuṁ gahetvā makkaṭe viya ca imaṁ
aṭṭhārasākkhobhinīsaṁkhyaṁ senaṁ udare bandhanasāṭakānaṁpi assāmikaṁ katvā
palāpessāmīti vatvā navamaṁ gāthamāha
pāde deva pasārehi bhuñja kāme ramassu ca
hitvā pañcāliyaṁ senaṁ brahmadatto palāyatīti.
tassattho tvaṁ deva yathāsukhaṁ attano rajjasaṅkhāte pāde
pasārehi pasārento ca saṅgāme cittaṁ akatvā bhuñja kāme
ramassu ca esa cūḷanībrahmadatto imaṁ senaṁ chaḍḍetvā palāyissatīti.
paṇḍito rājānaṁ assāsetvā nikkhamitvā nagare chaṇabheriñcārāpetvā
nāgare āha ambho tumhe mā cintayittha sattāhaṁ
mālāgandhavilepanapānabhojanādīni sampādetvā chaṇakīḷaṁ paṭṭhapethāti.
tattha tattha manussā yathārūpaṁ mahāpānaṁ pivantu gandhabbaṁ karontu
vādentu naccantu vaggantu selentu nadantu apphoṭentu gāyantu
paribbayopi vo mama santakova hotu ahaṁ mahosathapaṇḍito nāma
passissatha me ānubhāvanti nāgare assāsesi. te tathā kariṁsu.
gītavāditādisaddaṁ bahi nagare ṭhitā suṇanti cūḷadvārena manussā
nagaraṁ pavisanti. ßēhapetvā paṭisattuṁ diṭṭhadiṭṭhaṁ na gaṇhanti tasmā

page number: 338

padasañcāro na chijjati. nagaraṁ paviṭṭhā chaṇakīḷanissitaṁ janaṁ
passanti. rājāpi nagare kolāhalaṁ sutvā amacce evamāha ambho
amhesu aṭṭhārasākkhobhiṇiyā senāya nagaraṁ parivāretvā ṭhitesu
nagaravāsīnaṁ bhayaṁ vā sārajjanamattaṁ vā natthi ānanditā
pītisomanassappattā vādenti naccanti gāyanti vagganti selenti apphoṭenti
gajjanti kinnāmetaṁ kāraṇanti. atha naṁ upanikkhittapurisā musāvādaṁ
katvā evamāhaṁsu deva mayaṁ ekena kammena cūḷadvārena nagaraṁ
pavisitvā chaṇakīḷanissitaṁ mahājanaṁ disvā pucchimhā ambho
sakalajambūdīparājāno āgantvā tumhākaṁ nagaraṁ parikkhipitvā ṭhitā tumhe
pana ativiya pamattā kinnāmetanti te evamāhaṁsu amhākaṁ rañño
kumārakakāle eko manoratho ahosi sakalajambūdīparājūhi mama nagare
parivārite chaṇaṁ karissāmāti tassajja manoratho matthakaṁ patto
tasmā chaṇabheriñcārāpetvā sayaṁ mahātale mahāpānaṁ pivatīti.
rājā brahmadatto tesaṁ kathaṁ sutvā kujjhitvā senaṁ āṇāpesi
bhonto gacchatha khippaṁ ito cito ca nagaraṁ avattharitvā parikhāni
bhinditvā pākāraṁ maddantā dvāraṭṭālake bhindantā nagaraṁ pavisitvā
sakaṭasatehi kumbhaṇḍāni viya mahājanassa sīlāni gaṇhatha videharañño
sīsaṁ chinditvā ānethāti. tassa taṁ sutvā sūrayodhā
nānāvidhāvudhahatthā dvāraṭṭālakasamīpaṁ gantvā paṇḍitassa purisehi
sakkharakaddamavālikakalalasiñcanapāsāṇapātanādīhi upaddutā paṭikkantā pākāraṁ
bhindissāmāti parikhaṁ otiṇṇāpi antaradvāraṭṭālakesu ṭhitamanussā

page number: 339

ususattitomarādīhi mahāvināsaṁ pāpenti. paṇḍitassa yodhā
cūḷanībrahmadattassa yodhe hananti hatthavikārādīni dassetvā nānappakārehi
akkosenti paribhāsanti gajjenti tumhe kilantagattā bhattaṁ alabhantā
etha thokaṁ pavissatha khādissathāti surāpiṭhakāni ceva macchamaṁsasūlāni
ca pasāretvā sayameva pivanti khādanti anupākāre caṅkamanti.
itare kiñci kātuṁ asakkontā cūḷanībrahmadatdassa santikaṁ gantvā
deva ṭhapetvā icdhimante aññehi nittharituṁ na sakkāti vadiṁsu.
rājā catupañcāhaṁ vasitvā gahetabbaggahaṇaṁ apassanto kevaṭṭaṁ pucchi
ācariya nagaraṁ gaṇhituṁ na sakkoma ekopi upasaṅkamituṁ samattho
nāma natthi kiṁ kātabbanti. kevaṭṭo āha hotu mahārāja
nagaraṁ nāma bahi udakaṁ hoti udakakkhayena nagaraṁ gaṇhissāma antomanussā
udakena kilamantā dvāraṁ vivarissantīti. so ettheso
upāyoti sampaṭicchi. tato paṭṭhāya udakaṁ pavesetuṁ na denti.
paṇḍitassa upanikkhittapurisā paṇṇaṁ likhitvā sarakaṇḍe bandhitvā
taṁ pavuttiṁ pesesuṁ tena hi paṭhamameva āṇattaṁ yo yo sarakaṇḍe
paṇṇaṁ passati so so āharatūti. atheko puriso taṁ disvā
gahetvā paṇḍitassa dassesi. so taṁ pavuttiṁ ñatvā na me
so mahosathapaṇḍitabhāvaṁ jānātīti saṭṭhīhatthaveḷuṁ dvidhā phāletvā
suparisuddhaṁ sodhetvā puna ekato katvā cammena bandhitvā
uparikalalena makkhetvā himvantato iddhimantatāpasena ānītaṁ
kudrusakumudavījaṁ pokkharaṇītīre kalale ropāpetvā upari veḷuṁ ṭhapetvā

page number: 340

udakassa pūrāpesi. ekaratteneva vaḍḍhitvā pupphaṁ veḷumatthakato
uggantvā uggantvā ratanamattaṁ aṭṭhāsi. atha naṁ uppāṭetvā
imaṁ cūḷanībrahmadattassa dethāti attano purisānaṁ dāpesi. te
tassa daṇḍakaṁ valayaṁ katvā ambho brahmadattassa pādamūlikā
chātakena mā marittha gaṇhathetaṁ uppalaṁ pilandhitvā daṇḍakaṁ kucchipuraṁ
khādathāti vatvā khipiṁsu. tameko paṇḍitassa upanikkhittapuriso
gaṇhi. atha naṁ rañño santikaṁ haritvā passatha deva imassa
pupphassa daṇḍakaṁ na no ito pubbe evarūpo dīgho daṇḍako
diṭṭhapubboti vatvā minatha nanti vutte paṇḍitassa upanikkhittapurisā
saṭṭhīhatthadaṇḍakaṁ asītihatthaṁ katvā miniṁsu. puna raññā katthetaṁ
jātanti vutte eko puriso musāvādaṁ katvā evamāha ahaṁ deva
ekadivasaṁ pipāsito hutvā suraṁ pivissāmīti cūḷadvārena nagaraṁ piviṭṭho
nāgarānaṁ udakakīḷanatthāya katā mahāpokkharaṇiyo passiṁ mahājano
nāvāya nisīditvā pupphāni gaṇhati tattha idaṁ tīrapasse jātaṁ
gambhīraṭṭhāne jātassa pana daṇḍako satahattho bhavissatīti. taṁ
sutvā rājā kevaṭṭaṁ āha ācariya na sakkoma idaṁ udakakkhayena
gahetuṁ tumhe harathetaṁ mantanti. tena hi deva dhaññakkhayena nagaraṁ
gaṇhissāma nagaraṁ nāma bahi dhaññaṁ hotīti. evaṁ hotu ācariyāti.
paṇḍito purimanayeneva taṁ pavuttiṁ ñatvā na me kevaṭṭabrāhmaṇo
paṇḍitabhāvaṁ jānātīti anupākāramatthake kalalaṁ datvā vīhiṁ tattha
ropāpesi. bodhisattānaṁ adhippāyo nāma ijjhati. vīhiyo

page number: 341

ekaratteneva vuṭṭhāya pākāramatthake paññāyiṁsu. taṁ disvā
cūḷanībrahmadatto āha ambho kametaṁ pākāramatthake nīlaṁ hutvā
paññāyatīti. paṇḍitassa uparikkhittapurisā rañño vacanaṁ sutvā
mukhato luñcantā viya gahetvā āhaṁsu deva gahapatiputto kira
mahosathapaṇḍito anāgatabhayaṁ disvā raṭṭhato dhaññaṁ āharāpetvā
koṭṭhāgārādīni pūretvā sesadhaññaṁ pākārapasse nikkhipāpesi te
kira vīhiyo ātapena sukkhantā vassena temetvā tattheva ca sassāni
sañjānesuṁ ahaṁpi ekadivasaṁ ekena kammena cūḷadvārena pavisitvā
pākārapasse vīhirāsiṁ disvā vīhirāsito vīhiṁ hatthena gahetvā
vithiyaṁ chaḍḍesiṁ atha maṁ parisā parihāsentā chātosi tvaṁ maññe
vīhiṁ dussantena bandhitvā tava gehaṁ haritvā koṭṭāpetvā pacāpetvā
bhuñjāhīti vadiṁsūti. taṁ sutvā rājā kevaṭṭaṁ āha ācariya
dhaññakkhayenapi nagaraṁ gahetuṁ na sakkā aññaṁpi atthi upāyoti.
tena hi deva dārukkhayena gaṇhissāma nagaraṁ nāma bahi dārukaṁ
hotīti. evaṁ hotu ācariyāti. paṇḍito purimanayeneva taṁ
pavuttiṁ ñatvā pākāramatthake vīhiṁ atikkamitvā paññāyamānaṁ
pabbatappamāṇaṁ dārurāsiṁ kāresi. paṇḍitassa manussā cūḷanībrahmadattassa
purisehi saddhiṁ parihāsaṁ karontā sace chātā tattha yāgubhattaṁ
pacitvā bhuñkhathāti mahantamahantāni dārūni khipanti. rājāpi
pākāramatthakena dārūni disvā kimetanti pucchi. deva gahapatiputto kira
anāgatabhayaṁ disvā dārūni āharāpetvā kulānaṁ pacchā gehesu

page number: 342

ßēhapāpetvā atirekāni pākārāni nissāya ṭhapāpesīti. rājā
upanikkhittapurisānañceva vacanaṁ sutvā kevaṭṭaṁ āha ācariya dārukkhayenāpi na
sakkā gaṇhituṁ tumhe harathetaṁ upāyanti. mā cintayittha mahārāja
añño upāyo atthīti. ācariya kiṁ upāyo nāmesa nāhaṁ tava upāyassa
antaṁ passāmi na sakkā amhehi vedehaṁ gaṇhituṁ amhākaṁ nagarameva
gamissāmāti. kevaṭṭo āha deva cūḷanībrahmadatto ekasatehi
khattiyehi saddhiṁ vedehaṁ gaṇhituṁ nāsakkhīti amhākaṁ lajjanakaṁ bhavissati
kiṁ mahosatho paṇḍito ahaṁpi paṇḍitoyeva ekaṁ lesaṁ karissāmāti.
kiṁ lesaṁ nāmācariyāti. deva dhammayuddhaṁ nāma karissāmāti. kiṁ
nāmetaṁ dhamyuddhaṁ nāmāti. mahārāja na senā yujjhissanti dvinnaṁ
pana rājūnaṁ dve paṇḍitā ekaṭṭhāne bhavissanti tesu yo vandissati
tassa parājayo bhavissati mahosatho pana imaṁ mantaṁ na jānāti
ahaṁpi paṇḍito mahallako so daharo maṁ disvā vandissati yadā
vandissati tadā vedeho parājito nāma bhavissati atha mayaṁ naṁ
vedehaṁ parājetvā attano nagaraṁ gamissāma evaṁ no lajjanakaṁ na
bhavissati idaṁ dhammayuddhaṁ nāmāti. paṇḍitopi taṁ rahassaṁ
purimanayeneva ñatvā sace kevaṭṭassa parājayāmi na paṇḍitosmīti
cintesi. cūḷanībrahmadattopi sobhano ācariya upāyoti vatvā
sve dhammayuddhaṁ bhavissati dvinnaṁ paṇḍitānaṁ dhammena samena
jayaparājayo bhavissati yo dhammayuddhaṁ na karissati sopi parājito nāma
bhavissatīti paṇṇaṁ likhāpetvā cūḷadvārena videhassa pesesi. taṁ

page number: 343

sutvā vedeho paṇḍitaṁ pakkosāpetvā tamatthaṁ ācikkhi. paṇḍito
sādhu deva sve pātova pacchimadvārena dhammayuddhamaṇḍalaṁ sajjissanti
dhammayuddhamaṇḍalaṁ āgacchantūti paṭipaṇṇaṁ pesethāti āha. taṁ
sutvā rājā āgatadūtasseva paṭipaṇṇaṁ dāpesi. paṇḍito puna
divase kevaṭaṭasseva parājayo hotūti pacchimadvārena dhammayuddhamaṇḍalaṁ
sajjāpesi. tepi kho ekasataupanikkhittapurisā ko jānāti kiṁ
bhavissatīti paṇḍitassa ārakkhanatthāya kevaṭṭaṁ parivārayiṁsu. tepi
ekasatarājāno dhammayuddhamaṇḍalaṁ gantvā pācīnadisaṁ olokentā
aṭṭhaṁsu. tathā kevaṭṭabrāhmaṇo. bodhisatto pana pātova gandhodakena
nahāyitvā satasahassagghanikaṁ kāsikavatthaṁ nivāsetvā sabbālaṅkārapaṭimaṇḍito
nānaggarasabhojanaṁ bhuñjitvā mahantena pavārena rājadvāraṁ
gantvā pavisatu me puttoti vutte pavisitvā rājānaṁ vanditvā
ekamantaṁ ṭhatvā kiṁ tāta mahosathāti vutte dhammayuddhamaṇḍalaṁ gamissāmīti
vatvā tāta kiṁ laddhuṁ vaṭṭatīti vutte deva kevaṭṭabrāhmaṇaṁ
maṇinā vañcetukāmomhi aṭṭhavaṅkaṁ maṇiratanaṁ mayā laddhuṁ vaṭṭatīti āha.
gaṇha tātāti. so taṁ gahetvā rājānaṁ vanditvā rājanivesanā
otiṇṇo sahajātena yodhasahassena parivuto navutikahāpaṇasahassagghanikaṁ
setasindhavayuttaṁ rathavaramāruyha pātarāsavelāya dvārasamīpaṁ pāpuṇi.
kevaṭṭopi idāni āgamissati idāni āgamissatīti tassāgamanaṁ olokento
aṭṭhāsi olokiteneva dīghaṁ gīvaṁ patto viya. suriyatejena
sedā muñcanti. mahāsattopi kho mahāparivāratāya mahāsamuddo viya

page number: 344

ajjhottharanto kesarasīho viya asambhīto vigatalomahaṁso dvāraṁ vivarāpetvā
nagarā nikkhamitvā rathā oruyha sīho viya vijimhamāno pāyāsi.
ekasatarājāno bodhisattassa rūpasiriṁ disvā esa kira sirivaḍḍhakaseṭṭhiputto
mahosathapaṇḍito nāma paññāya sakalajambūdīpe adutiyo
asadisoti ukkaṭṭhisatasahassāni pavattāpesuṁ. sopi kho marugaṇaparivuto
viya sakko anopamena sirivibhavena taṁ maṇiratanaṁ hatthena
gahetvā kevaṭṭābhimukho agamāsi. kevaṭṭopi taṁ disvāva sakabhāvena
sandhāretuṁ asakkonto paccuggamanaṁ katvā evamāha paṇḍita mahosatha
mayaṁ dve paṇḍitā amhākaṁ tumhe nissāya ettakaṁ kālaṁ idha
vasantānaṁ tumhehi paṇṇākāramattaṁpi na pesitapubbaṁ kasmā
evamakatthāti. atha naṁ mahāsatto āha paṇḍita tumhākaṁ anucchavikaṁ
paṇṇākāraṁ olokentā ajja imaṁ maṇiratanaṁ labhimhā handa idaṁ
gaṇhatha evarūpaṁ nāma aññaṁ maṇiratanaṁ natthīti. so tassa
hatthe jalamānaṁ maṇiratanaṁ disvā mayhaṁ dātukāmo bhavissatīti
cintetvā tena hi dehīti hatthaṁ pasāreti. mahāsatto gaṇhāti
khipitvā pasāritahatthassa aṅgulīsu pātesi. atha naṁ brāhmaṇo
garumaṇiratanaṁ aṅgulīhi dhāretuṁ nāsakkhi. taṁ paggalitvā mahāsattassa
pādamūleyeva pati. brāhmaṇo lobhena gaṇhissāmīti tassa pādamūle
onato ahosi. athassa mahāsatto uṭṭhātuṁ adento ekena hatthena
khandhapiṭṭhe ekena hatthena piṭṭhikacchāyaṁ gahetvā uṭṭhetha ācariya
ahaṁ daharo tumhākaṁ nattumatto mā maṁ vandathāti vadanto aparāparaṁ

page number: 345

katvā mukhaṁ bhūmiyaṁ ghaṁsitvā lohitamakkhitaṁ katvā andhabāla tavaṁ mama
santikā vandanaṁ paccāsiṁsasīti gīvāyaṁ gahetvā khipi. so
usubhamatte ṭhāne patitvā uṭṭhāya palāyi. maṇiratanaṁ pana
mahāsattassa purisāyeva gaṇhiṁsu. bodhisattassa pana uṭṭhetha uṭṭhetha
mā maṁ vandathāti vacīghoso sakalaparisaṁ chādetvā aṭṭhāsi.
kevaṭṭabrāhmaṇena mahosathassa pādā vanditāti parisāpissa ekappahāreneva
mahāunnādāni akāsi. brahmadattaṁ ādiṁ katvā sabbepi
ete rājāno kevaṭṭaṁ mahāsattassa pādamūle onataṁ addasaṁsu
yeva. te amhākaṁ paṇḍitena mahosathapaṇḍito vandito idāni
parājitamhā na no jīvitaṁ dassatīti attano attano asse āruyha
uttarapañcālābhimukhā palāyituṁ ārabhiṁsu. te palāyante disvā
bodhisattassa parisā cūḷanībrahmadatto ekasate khattiye gahetvā
palāyatīti puna ukkaṭṭhisaddamakaṁsu. taṁ sutvā sabbe rājāno
maraṇabhayabhītā bhiyyoso mattāya palāyantā senāṅgaṁ bhindiṁsu.
bodhisattassa purisā nadantā vaggantā suṭṭhutaraṁ kolāhalamakaṁsu. mahāsatto
senāṅgaparivuto nagarameva pāvisi. brahmadattassa senāpi
tiyojanāni pakkhandiṁsu. kevaṭṭopi assamāruyha nalāte lohitaṁ
puñchamāno senaṁ patvā assapiṭṭhiyaṁ nisinnova bhonto mā palāyatha
nāhaṁ gahapatiputtaṁ vandāmi tiṭṭhatha tiṭṭhathāti āha. senā asaddahantā
aṭhatvā gacchantāva kevaṭṭaṁ akkosantā paribhāsantā pāpadhamma
duṭṭhabrāhmaṇa dhamyuddhaṁ nāma karissāmīti vatvā āgantvā

page number: 346

nattumattaṁpi appahontaṁ vandasi natthi tava kattabbanti tassa kathaṁ asuṇantā
gacchanteva. so vegena āgantvā senaṁ sampāpuṇitvā bhonto
saddahatha mayhaṁ nāhaṁ taṁ vandāmi maṇiratanena maṁ vañcesīti sabbepi
te rājāno nānākārehi bodhetvā attano kathaṁ gāhāpetvā tathāpi
taṁ bhinnaṁ senaṁ paṭinivattesi. sā pana tāva mahatī senā sace
paṁsumuṭṭhiṁ vā ekekaṁ leḍḍuṁ vā gahetvā khipeyya parikhaṁ pūretvā
pākārappamāno rāsi bhaveyya bodhisattānaṁ pana adhippāyo ijjhati
tasmā ekopi paṁsumuṭṭhiṁ vā leḍḍuṁ vā nagarābhimukho khipanto
nāma nāhosi. sabbepi nivattitvā attano khandhāvāraṭṭhānameva
paccāgamiṁsu. rājā kevaṭṭaṁ pucchi kiṁ karoma ācariyāti. deva
kassaci cūḷadvārena nikkhamituṁ adentā sañcāraṁ chindissāma manussāpi
nikkhamituṁ alabhantā ukkaṇṭhitvā dvāraṁ vivarissanti atha mayaṁ paccāmitte
gaṇhissāmāti. rājā sobhano ācariya upāyoti sampaṭicchi.
paṇḍitopi taṁ pavuttiṁ purimanayeneva ñatvā cintesi imesu ciraṁ idheva
vasantesu amhākaṁ phāsukaṁ nāma natthi upāyeneva te palāpetuṁ vaṭṭati
mantena palāpessāmīti. so ekaṁ mantakusalaṁ upadhārento anukevaṭṭaṁ
nāma brāhmaṇaṁ disvā taṁ pakkosāpetvā ācariya amhākaṁ ekaṁ kammaṁ
nittharituṁ vaṭṭatīti āha. kiṁ karomi paṇḍita vadehīti. tumhe anupākāre
ṭhatvā amhākaṁ manussānaṁ pamādaṁ olokentā antarantarā
brahmadattamanussānaṁ pūvamacchamaṁsādīni khipitvā ambho idañcidañca khādatha mā
ukkaṇṭhatha aññaṁ katipāhaṁ vasituṁ vāyamatha nagaravāsino pañjare

page number: 347

niruddhā kukkuṭā viya ukkaṇṭhitā na cirasseva vo dvāraṁ vivarissanti
atha tumhe videhañca duṭṭhagahapatiputtañca gaṇhissathāti vadeyyātha
amhākaṁ manussā taṁ kathaṁ sutvā tumhe akkositvā tajjetvā
brahmadattamanussānaṁ passantānaṁyeva tumhe hatthapādesu gahetvā
veḷupesikādīhi paharantā viya hutvā pākārato otāretvā pañcacūḷāni
kārāpetvā iṭṭhakacuṇṇehi okīritvā karaṇaviramālaṁ kaṇṇe katvā
katipayapahāraṁ datvā piṭṭhiyaṁ rājiyo dassetvā pākāraṁ āropetvā sikkāya
pakkhipitvā yottena otāretvā gaccha mantabhedakacorāti brahmadattamanussānaṁ
dassenti te taṁ rañño santikaṁ nessanti taṁ disvā rājā
ko te aparādhoti pucchissati athassa evaṁ vadeyyātha mahārāja
mayhaṁ pubbe yaso mahanto gahapatiputto macchariyena maṁ na bhuñjatīti
kujjhitvā rañño kathetvā sabbaṁ me yasaṁ acchindi ahaṁ mama
yasacorassa gahapatiputtassa sīsaṁ gaṇhāpessāmīti tumhākaṁ manusse
ukkaṇṭhite disvā etesaṁ khādanīyaṁ bhojanīyaṁ vā demi ettakena
maṁ porāṇakaveraṁ viya hadaye katvā imaṁ byasanaṁ pāpesi sabbaṁ
tumhākaṁ manussā jānanti mahārājāti nānappakārehi taṁ saddahāpetvā
vissāse uppanne mahārāja tumhe mamaṁ laddhakālato paṭṭhāya
mā cintayittha idāni vedehassa ca gahapatiputtassa ca jīvitaṁ natthi
ahaṁ imasmiṁ nagare pākārassa thiraṭṭhānañca dubbalaṭṭhānañca parikhāyaṁ
kumbhīlādīnaṁ atthiṭṭhānañca natthiṭṭhānañca jānāmi na cireneva
vo nagaraṁ gahetvā dassāmīti vadeyyātha atha so rājā te saddahitvā

page number: 348

sakkāraṁ karissati athassa senaṁ bāhanaṁ ca paṭicchāpessati athassa
senaṁ bālakumbhīlaṭṭhānesuyeva otāreyyātha tassa senā kumbhīlabhayena na
otarissanti tadā tumhākaṁ deva senā gahapatiputtena bhinnā sabbe
rājāno ca ācariya kevaṭṭaṁ ca ādiṁ katvā kenaci lañco aggahito
nāma natthi kevalaṁ ete tumhe parivāretvā vicaranti sabbe
gahapatiputtasseva santakā ahameveko tumhākaṁ puriso sace me vacanaṁ
na saddahatha sabbe te rājāno alaṅkaritvā maṁ dassanāya āgacchantūti
pesetha atha (te) nesaṁ rājūnaṁ gahapatiputtena attano nāmarūpaṁ
likhitvā dinnesu vatthālaṅkārakhaggādīsu akkharāni disvā niṭṭhaṁ
gaccheyyāthāti vadeyyātha so tathā katvā tāni akkharāni disvā
niṭṭhaṁ gantvā bhitatasito te rājāno uyyojetvā idāni kiṁ karoma
paṇḍitāti tumhe pucchissati tameva rājānaṁ tumhe evaṁ vadeyyātha
mahārāja gahapatiputto bahumāyo sace aññāni katipayadivasāni
vasissatha sabbaṁ vo senaṁ attano hatthagataṁ katvā tumhe gaṇhissati
papañcaṁ akatvā ajjeva majjhimayāmasamanantare assapiṭṭhiyaṁ nisīdisvā
palāyissāma mā no parahatthe maraṇaṁ hotūti vadeyyātha so tumhākaṁ
vacanaṁ sutvā tathā karissati tumhe tassa palāyanavelāya nivattitvā
amhākaṁ manusse jānāpeyyāthāti. taṁ sutvā anukevaṭṭabrāhmaṇo
sādhu paṇḍita karissāmi te vacananti āha. tena hi katipayapahāre
sahituṁ vaṭṭatīti. paṇḍita mama jīvitañca hatthapāde ca ṭhapetvā
avasesaṁ attano ruccanavasena karohīti. so tassa gehe manussānaṁ

page number: 349

sakkāraṁ katvā anukevaṭṭaṁ vuttanayeneva vippakāraṁ pāpetvā sikkāya
pakkhipitvā yottena otāretvā brahmadattamanussānaṁ dāpesi.
atha te taṁ gahetvā netvā brahmadattassa dassesuṁ. rājā taṁ
vīmaṁsitvā saddahitvā sakkāramassa katvā senaṁ paṭicchāpesi. sopi
senaṁ bālakumbhīlaṭṭhānesuyeva otāresi. manussā kumbhīlehi
khajjamānā aṭṭālakehi ṭhitehi manussehi ususattitomaravassehi
vijjhiyamānā mahāvināsaṁ pāpuṇanti. tato paṭṭhāya keci bhayena
upagantuṁ na sakkonti. atha anukevaṭṭo rājānaṁ upasaṅkamitvā
āha deva tumhākaṁ atthāya yujjhanakā nāma natthi sabbehi lañco
gahito sace asaddahantā pakkosāpetvā nivatthavatthādīsu akkharāni
olokethāti. rājā tathā katvā sabbesaṁ vatthādīsu akkharāni
disvā addhā imehi lañco gahitoti niṭṭhaṁ gantvā ācariya idāni
kiṁ kātabbanti pucchitvā deva aññaṁ kattabbaṁ natthi sace papañcaṁ
karissatha gahapatiputto vo gaṇahissati ācariyakevaṭṭopi kevalaṁ
nalāte vaṇaṁ katvā carati lañco pana etenapi gahito ayamhi
maṇiratanaṁ gahetvā tumhe tiyojanaṁ palāpetvā saddahāpetvā nivattesi
ayampi paribhinnakova ekarattivāsopi mayhaṁ na ruccati ajjeva
majjhimayāmasamanantare palāyituṁ vaṭṭati maṁ ṭhapetvā añño tava suhadayo
nāma natthīti vatte tena hi ācariya tumheyeva me assaṁ kappetvā
yānasajjaṁ karothāti āha. brāhmaṇo tassa niccayena palāyanabhāvaṁ
ñatvā mā bhāyi mahārājāti taṁ assāsetvā bahi nikkhamitvā

page number: 350

upnikkhittapurisānaṁ ajja rājā palāyissati mā niddāyitthāti ovādaṁ
datvā rañño asso yathā ākaḍḍhitopi suṭṭhutaraṁ palāyati evaṁ
avakampanāya kappetvā majjhimayāmasamanantare assaṁ abhinīharitvā
kappito te deva asso velaṁ jānāhīdi āha. rājā assaṁ
abhiruhitvā palāyi. anukevaṭṭopi assaṁ abhiruhitvā tena saddhiṁ
gacchanto viya thokaṁ gantvā nivatti. avakampanāya kappitāsso
ākaḍḍhiyamānopi rājānaṁ gahetvā palāyi. anukevaṭṭopi senāya
antaraṁ pavisitvā cūḷanībrahmadatto palātoti ukkaṭṭhimakāsi.
upanikkhittapurisāpi attano manussehi saddhiṁ upakkosiṁsu. sesarājānopi
taṁ saddaṁ sutvā mahosathapaṇḍito dvāraṁ vivaritvā nikkhamanto
bhavissati idāni no jīvitaṁ na dassatīti bhītatasitā upabhogaparibhogabhaṇḍānipi
anoloketvā tato tato palāyiṁsu. manussā rājānopi
palāyantīti suṭṭhutaraṁ upakkosiṁsu. taṁ saddaṁ sutvā davāraṭṭālakādīsu
ṭhitāpi unnādiṁsu apphoṭayiṁsu. iti tasmiṁ khaṇe paṭhavī bhijjamānā
samuddo viya saṁkhubbhito sakalanagaraṁ anto ca bahi ca
ekaninnādamahosi. aṭṭhārasākkhobhiṇīsaṁkhātā manussā mahosathapaṇḍitena
kira brahmadatto ca ekasatarājāno ca gahitāti maraṇabhayabhītā
attano attano udare bandhasāṭakaṁpi chaḍḍetvā palāyiṁsu. khandhā
vāraṭṭhānaṁ tucchaṁ ahosi. cūḷanībrahmadatto ekasate khattiye
gahetvā attano nagarameva gato. puna divase pātova nagaradvārāni
vivaritvā balanikāyā nagarā nikkhamitvā mahāvilopaṁ disvā kiṁ karoma

page number: 351

paṇḍitāti mahāsattassa ārocayiṁsu. so āha etehi chaḍḍitaṁ
dhanaṁ tumhākaṁ pāpuṇāti sabbesaṁ rājūnaṁ santakaṁ rañño detha
seṭṭhīnañca kevaṭṭabrāhmaṇassa ca santakaṁ amhākaṁ āharatha avasesaṁ
nagaravāsino gaṇhantūti. tesaṁ mahaggharatanabhaṇḍameva āharantānaṁ
aḍḍhamāso vītivatto. sesaṁ pana catūhi māsehi āhariṁsu.
mahāsatto anukevaṭṭassa mahantaṁ sakkāraṁ akāsi. tato paṭṭhāya
kira mithilānagaravāsino sahiraññasuvaṇṇā jātā. mahaggharatanāni
jātāni.
brahmadattassāpi tehi rājūhi saddhiṁ uttarapañcālanagare vasantassa
ekavassaṁ atītaṁ.
athekadivasaṁ kevaṭṭo ādāsena mukhaṁ olokento nalāte vaṇaṁ
disvā idaṁ gahapatiputtassa kammaṁ tenāhaṁ ettakānaṁ rājūnaṁ antare
lajjāpitoti cintetvā samuppannakodho hutvā kadā nu khavassa
piṭṭhiṁ passituṁ samattho bhavissāmīti cintento attheso upāyo
amhākaṁ rañño dhītā pañcālacandī nāma uttamarūpadharā devaccharapaṭibhāgā
taṁ videhassa rañño dassāmāti vatvā videhaṁ kāmena
palobhetvā gilitabalisaṁ viya macchaṁ mahosathapaṇḍitena saddhiṁ videhaṁ ānetvā
ubhopi te māretvā jayapānaṁ pivissāmāti sanniṭṭhānaṁ katvā rājānaṁ
upasaṅkamitvā āha deva eko manto atthīti. tassa vacanaṁ
sutvā rājā āriya tava mantaṁ nissāya udarasāṭakassāpi sāmino
na jātamhā idāni kiṁ karissasi tuṇhī hohīti āha. mahārāja

page number: 352

iminā upāyena sadiso añño upāyo natthīti. tenahi bhaṇāhīti.
mahārāja amhehi dvīhiyeva bhavituṁ vaṭṭatīti. evaṁ hotūti.
atha naṁ brāhmaṇo uparipāsādatalaṁ āropetvā sayanagabbhaṁ
pavesetvā āha mahārāja videharājānaṁ kilesena palobhetvā
idhānetvā gahapatiputtena saddhiṁ māressāmāti. eso sundaro ācariya
upāyo kathaṁ pana taṁ palobhetvā ānessāmāti. mahārāja dhītā
vo pañācālacandī uttamarūpadharā tassā rūpasirisampattiñca
cāturiyavilāsañca kavīhi gītabandhanena bandhāpetvā tāni kābyāni mithilāyaṁ
gāyāpetvā evarūpaṁ itthīratanaṁ alabhantassa videhanarindassa kiṁ
rajjenāti tassa savanasaṁsaggeneva paṭibaddhabhāvaṁ ñatvā ahaṁ tattha gantvā
divasaṁ vavaṭṭhapessāmi so mayi divasaṁ vavaṭṭhapetvā āgate gilitabaliso
viya maccho gahapatiputtaṁ gahetvā āgamissati atha ne māressāmāti.
rājā tassa vacanaṁ sutvā tusitvā sobhano te ācariya upāyo
evaṁ karissāmāti sampaṭicchi. taṁ pana mantaṁ cūḷanībrahmadattassa
sayanapālikā sālikā sakuṇikā sutvā paccakkhaṁ akāsi. rājā
porāṇakābyakārake pakkosāpetvā bahudhanaṁ datvā dhītaraṁ tesaṁ
dassetvā tātā etissā rūpasampattiṁ nissāya kābyaṁ karothāti
āha. te atimanoharāni gītāni bandhitvā rājānaṁ sāvayiṁsu.
rājā tesaṁ bahudhanaṁ adāsi. kavīnaṁ santikā kābyāni nāṭakitthiyo
sikkhāpetvā samajjamaṇḍale gāyiṁsu. iti tāni gītāni vitthāritāni
ahesuṁ. tesu manussānaṁ antare vitthāritattaṁ gatesu rājā gāyake

page number: 353

pakkosāpetvā āha tātā tumhe mahāsakuṇe gahetvā rattiṁ
rukkhaṁ abhiruyha tattha nisinnā gāyitvā paccūsakāle tesaṁ gīvāsu
kaṁsatāle bandhitvā te uṭṭhāpetvā otarathāti. yo kira ākāse
kaṁsatālasaddaṁ sutvā so paṇcālarañño dhītu sarīravaṇṇaṁ devatāyopi
gāyantīti pākaṭabhāvakaraṇatthaṁ tathā kāresi. puna rājā te kaviyo
pakkosāpetvā tātā idāni tumhe evarūpā kumārikā jambūdīpatale
aññassa rañño nānucchavikā mithilāyaṁ videharañño anucchavikā rañño
issariyañca imāya evānucchavikanti vaṇṇetvā gītāni
bandhathāti āha. te tathā katvā rañño ārocayiṁsu. rājā
tesaṁ dhanaṁ datvā tātā mithilaṁ gantvā puna tattha imināva upāyena
gāyathāti pesesi. te tāni gāyantā anupubbena mithilaṁ patvā
samajjamaṇḍale gāyiṁsu. tāni sutvā mahājano ukkuṭṭhisahassāni
pavattetvā tesaṁ bahudhanaṁ adāsi. te rattisamaye rukkhesu gāyitvā
paccūsakāle sakuṇānaṁ gīvāsu kaṁsatāle bandhitvā otaranti. ākāse
kaṁsatālasaddaṁ sutvā pañcālarañño dhītu sarīravaṇṇaṁ devatāyopi
gāyantīti sakalanagare ekakolāhalamahosi. videharājā taṁ sutvā
kābyakārake pakkosāpetvā attano nivesane samajjaṁ kāretvā
evarūpaṁ kira uttamarūpadharaṁ rājadhītaraṁ cūḷanīrājā mayhaṁ dātukāmoti
tusitvā tesaṁ bahudhanaṁ adāsi. te āgantvā brahmadattassa ārocesuṁ.
atha naṁ kevaṭṭo āha idānāhaṁ mahārāja divasaṁ vavaṭṭhapanatthāya
gamissāmīti. so sādhu ācariya kiṁ laddhuṁ vaṭṭatīti.

page number: 354

thokaṁ paṇṇākāraṁ mahārājāti. gaṇhāhi ācariyāti dāpesi.
so taṁ ādāya mahantena parivārena gantvā videharaṭṭhaṁ sampāpuṇi.
tassāgamanaṁ sutvā nagare ekakolāhalaṁ jātaṁ cūḷanīrājā ca kira
videho ca mittasanthavaṁ karissanti cūḷanīrājāpi attano dhītaraṁ amhākaṁ
rañño dassati kevaṭṭo kira divasaṁ vavaṭṭhapetuṁ etīti. videharājāpi
taṁ suṇi. sahāsattopi taṁ suṇi. taṁ sutvānassa etadahosi
tassāgamanaṁ mayhaṁ na ruccati tattato 1- taṁ jānissāmīti.
so cūḷanīrañño santike upanikkhittaparisānaṁ sāsanaṁ pesesi imamatthaṁ
tattato jānitvā sāsanaṁ pesentūti. athassa te mayametaṁ tattato na
jānāma rājā ca kevaṭṭo ca sayanagabbhe nisīditvā mantenti
rañño pana sayanapālikā sālikā sakuṇikā etaṁ mantaṁ jāneyyāti
paṭisāsanaṁ pesayiṁsu. taṁ sutvā mahāsatto cintesi yathā paccāmittānaṁ
okāso na hoti evaṁ suvibhattaṁ katvā susajjitanagaraṁ ahaṁ
kevaṭaṭassa daṭṭhuṁ na dassāmīti. so nagaradvārato yāva rājagehā
rājagehato ca yāva attano gehā āgamanamaggaṁ ubhosu passesu
kilañjehi parikkhipāpetvā matthakepi kilañjehi paṭicchādāpetvā
cittakammaṁ kāretvā bhūmiyaṁ pupphāni vikīritvā puṇṇaghaṭe ṭhapāpetvā
kaddaliyo ca ṭhapāpetvā dhaje paggaṇhāpesi. kevaṭṭo
nagaraṁ pavisitvā suvibhattaṁ nagaraṁ apassanto raññā me maggo
alaṅkārāpitoti cintetvā nagarassa adassanatthaṁ katabhāvaṁ na jānāti.

footnote: 1 tatvatotipi pāṭho.

page number: 355

so gantvā rājānaṁ vanditvā paṇṇākāraṁ paṭicchāpetvā paṭisanthāraṁ
katvā ekamantaṁ nisīditvā raññā katasakkārasammāno attano
āgatakāraṇaṁ ārocento dve gāthā abhāsi
rājā santhavakāmo te ratanāni pavecchati
āgacchantu ito dūtā mañjukā piyabhāṇino
bhāsantu mudukā vācā yā vācā paṭinanditā
pañcālo ca videho ca ubho ekā bhavantu teti.
tattha santhavakāmo teti mahārāja amhākaṁ rājā tayā saddhiṁ
mittasanthavaṁ kattukāmo. ratanānīti itthīratanaṁ attano dhītaraṁ ādiṁ
katvā tumhākaṁ ratanāni deti. āgacchantūti ito paṭṭhāya kira
uttarapañcālanagarato paṇṇākāraṁ gahetvā madhuravacanā piyabhāṇino
dūtā idhāgacchantu ito ca tattha gacchantu. ekā bhavantūti
te gaṅgodakaṁ viya yamunodakena saddhiṁ saṁsandantaṁ ekasadisāva hontu.
evañca pana vatvā mahārāja amhākaṁ rājā aññaṁ mahāmaccaṁ
pesetukāmo hutvāpi rañño manāpaṁ katvā sāsanaṁ ārocetuṁ
na sakkhissati tasmā maṁ peseti ācariya tumhe sādhukaṁ rājānaṁ
bodhetvā ādāya āgacchathāti gacchatha rājaseṭṭha abhirūpañca kumārikaṁ
labhissatha amhākañca raññā saddhiṁ mittasanthavo te patiṭṭhahissatīti
āha. so tassa vacanaṁ sutvā tuṭṭhamānaso hutvā uttamarūpadharaṁ
kira kumārikaṁ labhissāmīti savanasaṁsaggena bajjhitvā ācariya tumhākañca
kira mahosathapaṇḍitassa ca dhammayuddhe vivādo ahosi gacchatha

page number: 356

puttaṁ me passatha ubhopi paṇḍitā aññamaññaṁ khamāpetvā mantetvā
ethāti āha. taṁ sutvā kevaṭṭo passissāmi paṇḍitanti taṁ
passituṁ agamāsi. mahāsattopi taṁ divasaṁ tassa attano santikaṁ
āgatabhāvaṁ ñatvā cintesi tena me pāpadhammena saddhiṁ sallāpo
mā hotūti pātova thokaṁ sappiṁ pivi. gehaṁpissa bahalena
allagomayena limpesi thambhe ca telena makkhesi. tassa nipajjanakaṁ
ekaṁ pana vatthamañcakaṁ ṭhapetvā sesāni mañcapīṭhāni nīharāpesi.
so manussānaṁ saññaṁ adāsi. tumhe brāhmaṇe kathetuṁ āraddhe
evaṁ vadeyyātha brāhmaṇa mā paṇḍitena saddhiṁ katheyyāsi ajja
tena sappi pītanti mayi tena saddhiṁ kathanākāraṁ karontepi deva
tikhiṇasappi vo pītaṁ mā kathethāti nivāreyyāthāti evaṁ vicāretvā
mahāsatto rattapaṭaṁ nivāsetvā sattame dvārakoṭṭhake purise ṭhapetvā
vatthamañcake nipajji. kevaṭṭopissa paṭhame dvārakoṭṭhake ṭhatvā
kahaṁ paṇḍitoti pucchi. atha naṁ te manussā brāhmaṇa mā saddamakari
sacepi āgantukāmo tuṇhī hutvā ehi ajja paṇḍitena
tikhiṇasappi pītaṁ mahāsaddaṁ kātuṁ na labhissasīti āhaṁsu. sesadvārakoṭṭhakesupi
naṁ tatheva āhaṁsu. so sattamaṁ dvārakoṭṭhakaṁ atikkamitvā
paṇḍitassa santikaṁ agamāsi. paṇḍito kathanākāraṁ dassesi.
atha naṁ manussā deva mā kathayittha tikhiṇasappi vo pītaṁ kiṁ vo
iminā duṭṭhabrāhmaṇena saddhiṁ kathanenāti vatvā nivārayiṁsu. iti
so paṇḍitassa santikaṁ gantvā neva nisīdi tuṁ āsanaṁ nissāya

page number: 357

ßēhitaṭṭhānaṁpi na labhati allagomayaṁ akkamitvā aṭṭhāsi. atha naṁ
oloketvā eko akkhīni ummili eko bhamukaṁ ukkhipi eko kappuraṁ
ākaḍḍhayi. keci hatthapādavikārādīni dassenti. so tesaṁ kiriyaṁ
oloketvā maṅkubhūto gacchāmahaṁ paṇḍitāti vatvā aparehi are
duṭṭhabrāhmaṇa mā saddamākāsi sace saddameva karosi aṭṭhīni te
bhindissāmāti vutte bhītatasito hutvā nivattitvā gacchanto na
olokesi. atha naṁ añño uṭṭhāya veḷupesikāya piṭṭhiyaṁ tāḷesi.
añño piṭṭhiyaṁ hatthatalena pahari. antare añño gīvāyaṁ gahetvā
khipi. so sīhamukhato muttamigo viya bhītatasito hutvā nikkhamitvā
rājagehaṁ gato. rājā cintesi ajja mama putto imaṁ pavuttiṁ
sutvā tuṭṭho bhavissati dvinnaṁ paṇḍitānaṁ mahatiyā dhammasākacchāya
bhavitabbaṁ ajja ubhopi aññamaññaṁ khamāpessanti lābhāvata meti.
so kevaṭṭaṁ disvā paṇḍitena saddhiṁ saṁsandanākāraṁ pucchanto imaṁ
gāthamāha
kathannu kevaṭṭa mahosathena
samāgamo āsi tadiṅgha brūhi
kacci te paṭinijjhatto kacci tuṭṭho mahosathoti.
tattha paṭinijjhattoti dhammayuddhamaṇḍale pavattaṁ viggahaṁ vūpasamanatthaṁ
kacci tvaṁ tena so ca tayā paṭinijjhatto khamāpito. kacca tuṭṭhoti
kacci tumhākaṁ raññā pesitaṁ pavuttiṁ sutvā tuṭṭho.
atha naṁ kevaṭṭo mahārāja mā tumhe taṁ paṇḍitoti gahetvā

page number: 358

vicaratha tato asappurisataro nāma natthīti vatvā imaṁ gāthamāha
anariyarūpo puriso janinda asamodako
thaddho asabbhirūpo (yathā mūgova badhirova)
na kiñcitthamabhibhāsathāti.
tattha asabbhirūpoti apaṇḍitajātiko. na kiñcitthanti mayā
saha kiñci atthaṁ na bhāsatha teneva taṁ apaṇḍitoti maññāmi.
iti so bodhisattassa aguṇaṁ kathesi.
rājā tassa vacanaṁ sutvā anabhinanditvā apaṭikkositvā tassa
ca tena saddhiṁ āgatānañca paribbayaṇaceva nivāsanagehañca dāpetvā
gacchatha ācariya visamathāti taṁ uyyojetvā cintesi mama putto
paṇḍito paṭisanthārakusalo iminā kira saddhiṁ neva paṭisanthāraṁ akāsi
na tuṭṭhiṁ pavedesi kiñci tena anāgatabhayaṁ diṭṭhaṁ bhavissatīti sayameva
kathaṁ samuṭṭhapetvā imaṁ gāthamāha
addhā idaṁ mantapadaṁ sududdasaṁ
attho suddho naraviriyena diṭṭho
tathā hi kāyo mama sampavedhati
hitvā sayaṁ ko parahatthamessatīti.
tattha idanti yaṁ mama puttena diṭṭhaṁ addhā idaṁ mantapadaṁ aññane
itarapurisena sududdasaṁ. naraviriyenāti viriyavantena narena suddho attho
diṭṭho bhavissati. sayanti sakaraṭṭhaṁ hitvā ko parahatthaṁ gamissati.
mama puttena brāhmaṇassa āgamane doso diṭṭho bhavissati

page number: 359

ayaṁ hi āgacchanto na mittasanthavatthāya āgamissati maṁ pana kāmena
palobhetvā attano nagaraṁ netvā gahaṇatthāya āgatena bhavitabbaṁ
taṁ anāgatabhayaṁ diṭṭhaṁ bhavissati paṇḍitenāti tassa tamatthaṁ āvajjetvā
bhītatasitassa nisinnakāleyeva cattāro paṇḍitā āgamiṁsu.
rājā senakaṁ pucchi kiṁ senaka te ruccati uttarapañcālanagaraṁ
gantvā cūḷanīrājassa dhītu ānayananti. so kiṁ kathetha mahārāja
na hi siriṁ āgacchantiṁ paharitvā palāpetuṁ vaṭṭati sace tumhe
tattha gantvā taṁ gaṇhissatha ṭhapetvā cūḷanībrahmadattaṁ añño
tumhehi samo sakalajambhūdīpatale na bhavissati kiṁ kāraṇā jeṭṭharājassa
dhītuyā gahitattā so hi sesarājāno mama manussā vedehoeko
mayā sadisoti sakalajambūdīpatale aggarājā uttamarūpadharaṁ dhītaraṁ
tumhākaṁ dātukāmo jāto karothassa vacanaṁ mayampi tumhe nissāya
vatthālaṅkāre labhissāmāti. rājā sesepi pucchi. tepi tatheva
kathesuṁ. tassa tehi saddhiṁ kathentasseva kevaṭṭabrāhmaṇo
nivāsanagehā nikkhamitvā rājānaṁ āpucchitvā gamissāmīti āgantvā
rājānaṁ vanditvā mahārāja na sakkā amhehi papañcaṁ kātuṁ
gamissāma mayaṁ narindāti āha. rājā tassa sakkāraṁ katvā taṁ
uyyojesi. mahāsatto tassa gatabhāvaṁ ñatvā nahātvā alaṅkaritvā
rājūpaṭṭhānaṁ āgantvā rājānaṁ vanditvā ekamantaṁ nisīdi. rājā
cintesi putto me mahosathapaṇḍito mahāmantī mantapāragato atītā
nāgatapaccuppanne atthe jānāti amhākaṁ tattha gantuṁ yuttabhāvaṁ vā

page number: 360

ayuttabhāvaṁ vā paṇḍito jānissatīti. so attano paṭhamaṁ cintite
akathetvā rāgarato mohamuḷho hutvā pucchanto imaṁ gāthamāha
channampi ekāva matī sameti
ye paṇḍitā uttamabhūripaññā
yānaṁ ayānaṁ athavāpi ṭhānaṁ
mamosatha tvaṁpi matiṁ karohīti.
tattha channanti paṇḍita kevaṭṭabrāhmaṇassa ca mama ca
imesaṁ ca catunnanti channaṁ amhākaṁ. ekāva matīti ekova
ajjhāsayo gaṅgodakaṁ viya yamunodakena saṁsandati sameti. yeti
ye mayaṁ chapi janā uttamapaṇḍitā uttamabhūripaññā tesaṁ no channampi
cūḷanīrājassa dhītu ānayanaṁ ruccatīti vadati. ßēhānanti idheva vāso.
matiṁ karohīti amhākaṁ ruccanakaṁ nāma appamāṇaṁ tvampi cintehi
kiṁ amhākaṁ āvāhanatthāya tattha yānaṁ udāhu ayānaṁ ādū idheva
vāso ruccatīti.
taṁ sutvā mahāsatto ayaṁ rājā ativiya kāmagiddho
andhabālabhāvena imesaṁ catunnaṁ vacanaṁ gaṇhati attano gamanadosaṁ na
jānāti tassa gamane dosaṁ kathetvā nivattessāmi nanti cintetvā
catasso gāthāyo abhāsi
jānāsi kho rāja mahānubhāvo
mahabbalo cūḷanībrahmadatto
rājā ca taṁ icchati māraṇatthaṁ

page number: 361

migaṁ yathā okacarena luddo
yathāpi maccho balisaṁ vaṅkaṁ maṁsena chāditaṁ
āmagiddho na jānāti maccho maraṇamattano
evameva tuvaṁ rāja cūḷaneyyassa dhītaraṁ
kāmagiddho na jānāsi maccho (va) maraṇamattano
sace gacchasi pañcālaṁ khippamattaṁ jahessasi
migaṁ panthānuppannaṁva mahantaṁ bhāyamessatīti.
tattha rājāti vedehaṁ ālapati. mahānubhāvoti mahāyaso.
mahabbaloti aṭṭhārasākhobhiṇīsaṁkhyena balena samannāgato.
māraṇatthanti maraṇassa atthāya. okacarenāti okacārikāya migiyā.
luddo hi ekaṁ migiṁ sikkhāpetvā rajjukena bandhitvā araññaṁ
netvā migānaṁ gocaraṭṭhāne ṭhapesi. sā bālamigaṁ attano santikaṁ
ānetukāmā sakasaññāya rāgaṁ janentī viravati. tassā saddaṁ sutvā
bālamigo migagaṇaparivuto vanagumbe nipanno sesamigīsu saññaṁ akatvā
tassā saddasavanasaṁsaggena baddho vuṭṭhāya nikkhamitvā gīvaṁ ukkhipitvā
kilesavasena taṁ migiṁ upagantvā luddassa mahāphāsuṁ datvātiṭṭhati.
tamenaṁ so tikhiṇāya sattiyā vijjhitvā tattheva jīvitakkhayaṁ pāpesi.
tattha luddo viya cūḷanīrājā okacārikā viya tassa dhītā.
luddassa hatthe āvudhaṁ viya kevaṭṭabrāhmaṇo. iti yathā okacarena
luddo migaṁ māraṇatthāya icchati evaṁ so rājā taṁ dhītuyā marāṇatthāya
icchatīti attho. āmagiddhoti byāmasatagambhīre udake

page number: 362

vasantopi maccho tasmiṁ valisassa vaṅkaṭṭhānaṁ chādetvā ṭhite āmakasaṁkhāte
āmise giddho hutvā valisaṁ gilati attano maraṇaṁ na jānāti.
dhītaranti cūḷanībālisikassa kevaṭṭabrāhmaṇassa vacanabalisaṁ chādetvā
ṭhitaṁ āmisasadisaṁ tassa rañño dhītaraṁ kāmagiddho hutvā maccho
attano maraṇasaṁkhātaṁ āmisaṁ viya na jānāsi. pañcālanti
uttarapañcālanagaraṁ. attanti attānaṁ. panthānuppannanti yathā
gāmadvāre maggaṁ anuppannaṁ migaṁ mahantaṁ bhayamessati taṁ hi migaṁ maṁsatthāya
āvudhāni gahetvā nikkhamantesu manussesu ye ye passanti te te
mārenti evaṁ tuvaṁ uttarapañcālanagaraṁ gacchantampi mahantaṁ maraṇabhayaṁ
essati upagamissatīti. evaṁ mahāsatto catūhi gāthāhi rājānaṁ
niggaṇhitvā kathesi.
so rājā tena ativiya niggahitova kujjhitvā ayaṁ maṁ attano
dāsaṁ viya maññati rājāti saññampi na karoti aggarājena dhītaraṁ
dassāmīti mama santike pesitaṁ sāsanaṁ ñatvā ekaṁpi maṅgalapaṭisaṁyuttaṁ
vacanaṁ akathetvā maṁ bālamigo viya gilitavaliso maccho viya panthānuppannamigo
viya ca maraṇaṁ pāpuṇissatīti vadatīti kujjhitvā anantaraṁ gāthamāha
mayameva bālāmhase elamūgā
ye uttamatthāni tayī lapimhā
kimeva tvaṁ naṅgalakoṭivaḍḍho
atthāni jānāsi yathāpi aññeti.
tattha bālāmhaseti bālāmhā. elamūgāti lāḷamukhāva

page number: 363

mayameva. uttamatthānīti uttamaitthīratanapaṭilābhakāraṇāni. tayī lapimhāti
tavasantike kathayimhā. kimevāti taṁ garahanto evamāha. naṅgalakoṭivaḍḍhoti
gahapatiputto daharakālato paṭṭhāya naṅgalakoṭiṁ gaṇhantoyeva vaḍḍhati
tamatthaṁ sandhāya tvaṁ gahapatiputtakammameva jānāsi na khattiyānaṁ
maṅgalakammanti iminā adhippāyenevamāha. aññeti yathā kevaṭṭo vā
senakādayo vā aññe paṇḍitā imāni khattiyānaṁ maṅgalatthāni
jānanti tathā tavaṁ tāni kiṁ jānāsi gahapatiputtakammajānanameva
tavānucchavikanti.
iti naṁ akkositvā paribhāsitvā gahapatiputto mayhaṁ maṅgalantarāyaṁ
karoti nīharathetanti taṁ nīharāpetuṁ gāthamāha
imaṁ gale gahetvāna nāsetha vijitā mama
yo me ratanalābhassa antarāyāya bhāsatīti.
so rañño kuddhabhāvaṁ ñatvā sace kho pana maṁ koci rañño
vacanaṁ gahetvā hatthe vā gīvāyaṁ vā parāmaseyya taṁ me alaṁ
assa yāvajīvaṁ lajjituṁ tasmā sayameva nikkhamissāmīti cintetvā
rājānaṁ vanditvā uṭṭhāyāsanā attano gehaṁ gato. rājāpi
kevalaṁ kodhavaseneva vadati bodhisatte garucittatāya na kiñci tathā
kātuṁ āṇāpesi. atha mahāsatto cintesi ayaṁ rājā ativiya
andhabālo attano hitāhitaṁ na jānāti kāmagiddho hutvā tassa
dhītaraṁ labhissāmiyevāti anāgatabhayaṁ ajānitvā gacchanto mahāvināsaṁ
pāpuṇissati mayā nāssa rañño kathaṁ hadaye kātuṁ vaṭṭati bahūpakāro

page number: 364

me esa mahato yasassa dāyakova imassa mayā paccayena bhavituṁ
vaṭṭatīti paṭhamaṁ kho pana suvapotakaṁ pesetvā tattato ñatvā pacchā
sayaṁ gamissāmīti cintetvā suvapotakaṁ pakkositvā tattha pesesi.
tamatthaṁ pakāsenato satthā āha
tato ca so apakkamma vedehassa upantikā
atha āmantayī dūtaṁ māthūraṁ suvapaṇḍitaṁ
ehi samma haritapakkha veyyāvaccaṁ karohi me
atthi pañcālarājassa sālikā sayanapālikā
taṁ pattharena pucchassu sā hi sabbattha kovidā
sā nesaṁ sabbaṁ jānāti rañño ca kosiyassa ca
āmoti so paṭisutvā māthūro suvapaṇḍito
agamāsi haritapakkho sālikāya upantikaṁ
tato ca so kho gantvāna māthūro suvapaṇḍito
atha āmantayī sugharaṁ sālikaṁ mañjubhāṇikaṁ
kacci te sughare khamanīyaṁ kacci vese anāmayaṁ
kacci te madhunā lājā labbhate sughare tava
kusalañceva me samma atho samma anāmayaṁ
atho me madhunā lājā labbhate suvapaṇḍita
kuto nu samma āgamma kassa vā pahito tuvaṁ
na ca mesi ito pubbe diṭṭho vā yadi vā sutoti.
tattha haritapakkhoti haritapattasamānapakkho. veyyāvaccanti

page number: 365

ehi sammāti vutte āgantvā aṅke nisinnaṁ samma aññena
manussabhūtena kātuṁ asakkuṇeyyaṁ mamekaṁ veyyāvaṭikaṁ karohīti āha.
kiṁ karomi devāti ca vutte samma kevaṭṭabrāhmaṇassa dūteyyena
āgatakāraṇaṁ ṭhapetvā rājānañca kevaṭṭabrāhmaṇañca añño na
jānāti ubhova rañño sayanagabbhe nisinnā mantayiṁsu tassa pana
atthi pañcālarājassa sālikā sayanapālikā sā kira taṁ rahassaṁ
jānāti tavaṁ tattha gantvā tāya saddhiṁ methunapaṭisaṁyuttaṁ vissāsaṁ
katvā tesaṁ rahassaṁ taṁ pattharena pucchassu taṁ sālikaṁ paṭicchanne
padese yathā taṁ koci añño na jānāti evaṁ pucchassu sace hi
te koci saddaṁ suṇāti jīvitaṁ te natthi tasmā paṭicchannaṭṭhāne
saṇikaṁ pucchāti. sā nesaṁ sabbanti sā nesaṁ rañño ca kosiya
gottassa ca kevaṭṭassāti dvinnampi janānaṁ sabbaṁ rahassaṁ jānāti.
āmoti bhikkhave so suvapotako paṇḍitena purimanayeneva sakkāraṁ
katvā pesito āmoti tassa paṭisuṇitvā mahāsattaṁ vanditvā
padakkhiṇaṁ katvā vivaṭasīhapañjarena nikkhamitvā vātavegena sivīraṭṭhe
ariṭṭhapuraṁ nāma nagaraṁ gantvā tattha pavuttiṁ sallakkhetvā sālikāya
santikaṁ gato. kathaṁ. so hi rājanivesanassa kañcanathūpikāya
nisīditvā rāganissitaṁ madhuraravaṁ ravi. kiṁ kāraṇā. imaṁ saddaṁ sutvā
sālikā paṭiravissati tāya saññāya tassā santikaṁ gamissāmīti.
sāpi tassa saddaṁ sutvā rājasayanassa santike suvaṇṇapañjare
nisinnā rāgaratacittā hutvā tikkhattuṁ paṭiravi. so thokaṁ gantvā

page number: 366

punappunaṁ saddaṁ katvā tāya katasaddānusārena anukkamena
sīhapañjarummāre ṭhatvā parissayābhāvaṁ oloketvā tassā santikaṁ gato.
ettha naṁ sā ehi samma suvaṇṇapañjare nisīdāhīti āha. so gantvā
nisīdi. āmantayīti evaṁ so gantvā methunapaṭisaṁyuttaṁ vissāsaṁ
kattukāmo hutvā taṁ āmantesi. sugharanti kañcanapañjare vasanatāya
sundaragharaṁ. veseti vesike vesajātike. iti sālikā kira
sakuṇesu vesajātikā nāma tena naṁ evaṁ ālapati. tavāti sughare
tava vadāmi. kacci te madhunā lājāti kacci te madhunā saddhiṁ
lājā labbhatīti pucchati. kuto nu samma āgammāti samma kuto
āgantvā tvaṁ idha paviṭṭhosīti pucchati. kassa vāti kena vā
pesito tavaṁ idhāgatosīti.
so tassā vacanaṁ sutvā sacāhaṁ mithilāto āgatomhīti vakkhāmi
esā maraṇamāpannāpi mayā saddhiṁ vissāsaṁ na karissati sivīraṭṭhe
kho pana ariṭṭhapuraṁ sallakkhetvā āgato tasmā musāvādaṁ katvā
sivīrājena pesito hutvā tato āgatabhāvaṁ kathessāmīti cintetvā āha
ahosiṁ sivīrājassa pāsāde sayanapāliko
tato so dhammiko rājā bandhe moceti bandhanāti.
tattha bandheti so attano dhammikatāya sabbe satte
bandhanā moceti. evaṁ mocento maṁpi saddahitvā muñcatha nanti
āha. sohaṁ vivaṭā suvaṇṇapañjarā nikkhamitvā bahipāsāde yathicchāmi
tattha gocaraṁ gahetvā suvaṇṇapañjareyeva vasāmi yathā tvaṁ

page number: 367

na evaṁ niccakālaṁ pañjareyeva acchāmīti.
athassa sā attano atthāya suvaṇṇapitake ṭhapite madhulāje
ca madhurodakañca datvā samma tvaṁ dūrato āgacchasi kenatthena
idhāgatosīti pucchi. so tassā vacanaṁ sutvā rahassaṁ sotukāmo
musāvādaṁ katvā āha
tassa mekā dutiyāsi sālikā mañjubhāṇikā
taṁ tattha avadhi seno pekkhato sughare mamanti.
tattha tassa mekāti tassa mayhaṁ ekā. dutiyāsīti purāṇadutiyikā
ahosi. mañjubhāṇikāti madhuravacanā.
atha naṁ sā pucchi kathampana te bhariyaṁ seno avadhīti.
so tassā ācikkhanto suṇa bhadde ekadivasaṁ amhākaṁ rājā
udakakīḷaṁ gacchanto mampi pakkosi ahaṁ bhariyaṁ ādāya tena saddhiṁ
gantvā udakaṁ kīḷitvā sāyaṇhasamaye teneva saddhiṁ paccāgantvā
raññā saddhiṁyeva pāsādaṁ abhiruyha sarīraṁ sukkhāpanatthāya bhariyaṁ ādāya
sīhapañjarena nikkhamitvā kūṭāgārakucchiyaṁ nisīdiṁ tasmiṁ khaṇe eko
seno kūṭāgārā nikkhamante amhe gaṇhituṁ pakkhandi ahaṁ maraṇabhayabhīto
vegena palāyiṁ sā pana tadā garugabbhā ahosi tasmā vegena
sā palāyituṁ nāsakkhi atha so mayhaṁ passantasseva taṁ māretvāva
ādāya gato atha maṁ tassā sokena rodamānaṁ disvā amhākaṁ
rājā kiṁ samma rodasīti pucchitvā tamatthaṁ sutvā alaṁ samma mā
rodati aññaṁ bhariyaṁ pariyesāhīti vatvā mayā taṁ sutvā kiṁ deva

page number: 368

aññāya anācārāya dussīlāya ānītāyapi varaṁ ekeneva caritunti vutte
samma ahaṁ ekaṁ sakuṇikaṁ sīlācarasampannaṁ passāmi tava bhariyāya
sadisameva cūḷanīrājassa hi sayanapālikāva evarūpā sālikā atthi tavaṁ
tattha gantvā tassā manaṁ pucchitvā okāsaṁ tāya kāretvā sace te
ruccati āgantvā amhākaṁ ācikkha athāhaṁ vā devī vā gantvā
mahantena parivārena taṁ ānessāmāti vatvā maṁ idha pahiṇi tena
kāraṇenāgatomhīti vatvā āha
tassā kāmā hi sammato āgatosmi tavantike
sace kareyyāsi okāsaṁ ubhayova vasemhaseti.
sā tassa vacanaṁ sutvā sommanassampattā ahosi attano
pana icchāya bhāvaṁ ajānāpetvā anicchamānā viya āha
suvova suviṁ kāmeyya sāliko pana sālikaṁ
suvassa sālikāya ca saṁvāso hoti kīdisoti.
tattha suvoti samma suvapaṇḍita suvova attano samānajātikaṁ
suviṁ kāmeyya. kīdisoti asamānajātikānaṁ saṁvāso nāma kīdiso
hoti suvo hi samānajātikaṁ suviṁ disvā cirasanthavampi sālikaṁ jahissati
so piyavippayogo mahato dukkhāya bhavissatīti asamānajātikānaṁ
saṁvāso nāma kadāci na sametīti.
itaro taṁ sutvā ayaṁ maṁ na paṭikkhipati parihārameva karoti
addhā maṁ icchissati nānāvidhāhi naṁ upamāhi saddahāpessāmīti
cintetvā āha

page number: 369

yaṁ yo kāme kāmayati api caṇḍālikāmapi
sabbohi sadiso hoti natthi kāme asādisoti.
tattha caṇḍālikāmapīti caṇḍālikaṁ api. sadisoti cittasadisatāya
sabbo saṁvāso sadisova hoti. kāmeti kāmasmiṁ hi cittameva
pamāṇaṁ na jāti.
evañca pana vatvā suvapaṇḍito manussesu tāva nānājātiyā
appamāṇabhāvaṁ dassanatthaṁ atītaṁ āharitvā dassento anantaraṁ gāthamāha
atthi jambāvatī nāma mātā sivissa rājino
sā piyā vāsudevassa kaṇhassa ca mahesiyāti.
tattha jambāvatīti sivīrañño mātā jambāvatī nāma caṇḍālī
ahosi. sā kaṇhāyanagottassa dasabhātikānaṁ jeṭṭhakassa vāsudevassa
piyā aggamahesī ahosi. so kirekadivasaṁ dvāravatito
nikkhamitvā uyyānaṁ gacchanto caṇḍālagāmato kenacideva kāraṇīyena
nagaraṁ pavisantiṁ ekaṁ caṇḍālikaṁ ekamante ṭhitaṁ abhirūpaṁ kumārikaṁ
disvāva paṭibaddhacitto hutvā kiṁ jātikāti pucchāpetvā
caṇḍālajātikāti sutvāpi paṭibaddhacittatāya assāmikabhāvaṁ pucchāpetvā
assāmikāti sutvā taṁ ādāya tatova nivattitvā nivesanaṁ netvā
aggamahesiṁ akāsi. sā siviṁ nāma puttaṁ vijāyi. so pitu
accayena dvāravatiyaṁ rakhjaṁ kāresi. taṁ sandhāyetaṁ vuttaṁ.
iti so idaṁ udāharaṇaṁ āharitvā evarūpopi nāma khattiyo
caṇḍāliyā saddhiṁ saṁvāsaṁ kappesi amhesu tiracchānagatesu kiṁ

page number: 370

vattabbameva aññamaññaṁ saṁvāsarocanaṁyeva pamāṇanti vatvā aparampi
udāharaṇaṁ āharanto āha
ratanavatī kiṁpurisī sāpi vacchaṁ akāmayi
manussā migiyā santi natthi kāme asādisoti.
tattha vacchanti evaṁ nāmakaṁ tāpasaṁ. kathaṁ pana sā taṁ
akāmayīti. atītasmiṁ eko brāhmaṇo kāmesu ādīnavaṁ disvā
mahantaṁ yasaṁ pahāya isipabbajjaṁ pabbajitvā himavante paṇṇasālaṁ
māpetvā vasi. tassa paṇṇasālato avidūre ekissaṁ guhāyaṁ
bahū kinnarā vasanti. tattheveko makkaṭako dvāre vasati. so
nesaṁ sīsaṁ bhinditvā lohitaṁ pivati. kinnarā nāma dubbalā honti
bhīrukajātikā. sopi makkaṭako mahā ativisālo. te tassa
kiñci kātuṁ asakkontā taṁ tāpasaṁ upasaṅkamitvā katapaṭisanthārā
āgamanakāraṇaṁ puṭṭhā eko deva makkaṭako jivitaṁ no paharati
aññaṁ paṭisaraṇaṁ na passāma tavaṁ taṁ māretvā amhākaṁ sotthibhāvaṁ
karohīti āhaṁsu. taṁ sutvā tāpaso apetha na mādisā pāṇātipātaṁ
karontīti apasādesi. tāsu ratanavatī nāma kinnarī assāmikā
ahosi. te taṁ alaṅkaritvā tāpasassa santikaṁ netvā deva ayaṁ
te pādaparicārikā hotu amhākaṁ paccāmittaṁ vadhehīti āhaṁsu.
tāpaso taṁ disvā paṭibaddhacitto hutvā tāya saddhiṁ saṁvāsaṁ
kappetvā guhādvāre ṭhatvā gocarāya nikkhamantaṁ makkaṭakaṁ muggarena
pothetvā jīvitakkhayaṁ pāpesi. so tāya saddhiṁ samaggasaṁvāsaṁ

page number: 371

vasanto puttadhītāhi vaḍḍhitvā tattheva kālamakāsi evaṁ sā taṁ
kāmesi. suvapotako imaṁ udāharaṇaṁ āharitvā vacchatāpaso tāva manusso
hutvā tiracchānagatāya tāya kinnariyā saddhiṁ saṁvāsaṁ kappesi kimaṅgaṁ pana
mayaṁ hi ubhopi pakkhinova tiracchānagatā vāti dīpanto manussā migiyā
vasantīti ādimāha. evaṁ manussā tiracchānagatāya saddhiṁ saṁvāsaṁ vasantā
santi saṁvijjanti. natthi kāme asādisoti cittamevettha pamāṇanti.
sā tassa vacanaṁ sutvā sāmi cittaṁ nāma sabbakālaṁ ekasadisaṁ
na hoti piyavippayogassa bhāyāmi sammāti āha. sopi
suvapaṇḍito itthīmāyākusalo tena naṁ vīmaṁsento puna gāthamāha
handa khohaṁ gamissāmi sālike mañjubhāṇike
paccakkhānupadaṁ hetaṁ atimaññasi nūna manti.
tattha paccakkhānupadaṁ hetanti yaṁ tavaṁ vadesi sabbametaṁ paccakkhānassa
anupadaṁ paccakkhānakāraṇaṁ paccakkhānakoṭṭhāso panesa.
atimaññasīti nūna maṁ icchatiyeva ayanti tavaṁ atikkamitvā maññasi
na mayhaṁ sāraṁ jānāsi ahaṁ hi rājapūjito na mayhaṁ bhariyā dullabhā
aññaṁ bhariyaṁ pariyesissāmi sohaṁ gamissāmīti.
sā tassa vacanaṁ sutvāna bhijjamānahadayā viya tassa saha
dassaneneva uppannāya kāmaratiyā anudayhamānā viya hutvā attano
itthīmāyāya anicchamānā viya hutkā diyaḍḍhagāthamāha
na sirī taramānassa māthūra suvapaṇḍita
idheva tāva acchassu yāva rājāna dakkhasi

page number: 372

sosi saddaṁ mudiṅgānaṁ ānubhāvañca rājinoti.
tattha na sirīti samma suvapaṇḍita taramānassa sirī na hoti
taramānena kataṁ kammaṁ na sobhati gharāvāso nāma so atigaruko
cintetvā tuletvā kattabbo idheva tāva acchassu yāva mahantena
yasena samannāgataṁ amhākaṁ rājānaṁ passasi. sosīti sāyaṇhasamaye
kinnarīsamānalīlāhi uttamarūpadharāhi nārīhi vajjamānānaṁ mudiṅgānaṁ
aññesañca gītavāditānaṁ saddaṁ suṇissasi rañño ca āṇubhāvaṁ mahantaṁ
sirisobhaggaṁ passissasi samma kiṁ tavaṁ turitosi lesampi na jānāsi
accha tāva pacchā jānissāmīti.
atha te sāyaṇhasamanantare methunasaṁvāsaṁ kariṁsu. samaggā
sammodamānā piyasaṁvāsā ahesuṁ. atha naṁ suvapotako na idāneva
sā mayhaṁ rahassaṁ guyhissati idāni naṁ pucchitvā gantuṁ vaṭṭatīti
cintetvā sāliketi āha. kiṁ sāmīti. kiñci te vattukāmomhīti.
vada sāmīti. so hotu ajja amhākaṁ maṅgaladivaso
aññasmiṁ divase jānissāmīti. sace maṅgalapaṭisaṁyuttaṁ kathehi no
ce mā kathehi sāmīti. maṅgalakathāpesā bhaddeti. tena hi
kathehīti. atha naṁ sace sotukāmā bhavissasi kathessāmi teti
vatvā taṁ rahassaṁ pucchanto diyaḍḍhagāthamāha
yo nu khavāyaṁ tibbo saddo tirojanapade suto
dhītā pañcālarājassa osadhī viya vaṇṇinī
taṁ dassati videhānaṁ so vivāho bhavissatīti.

page number: 373

tassattho yo nu kho ayaṁ saddo tibbo bahalo. tiro
janapade sutoti pararaṭṭhesu parajanapadesu vissuto paññāto patthato.
kinti. dhītā pañcālarājassa osadhītārakāva virocamānā tāya
eva samānavañṇinī atthi taṁ so videhānaṁ dassati. so vivāho
bhavissatīti yo so evaṁ patthato saddo ahaṁ taṁ sutvā cintesiṁ
ayaṁ kumārikā utamarūpadharā videharājā ca cūḷanīrañño paṭisattu
ahosi aññe bahū rājāno brahmadattassa vasavattino santi tesaṁ
adatvā kiṁ kāraṇā vedehassa dhītaraṁ detīti.
sā tassa vacanaṁ sutvā evamāha sāmi kiṁ kāraṇā maṅgaladivase
avamaṅgalaṁ kathesīti. ahaṁ maṅgalanti kathemi tavaṁ avamaṅgalanti vadasi
kiṁ nu kho etanti. sāmi amittānampi tesaṁ evarūpā maṅgalakiriyā
mā hotūti. kathehi tāva bhaddeti. sāmi na sakkā
kathetunti. bhadde tayā viditaṁ rahassaṁ mama akathanakālato paṭṭhāya
natthi nāma amhākaṁ samaggasaṁvāsoti. sā tena nippīḷiyamānā
tena hi suṇāhīti vatvā āha
īdiso te amittānaṁ vivāho hotu māthūra
yathā paccālarājassa vedehena bhavissatīti
imaṁ gāthaṁ vatvā puna tena tavaṁ bhadde kasmā evarūpaṁ kathaṁ
kathesīti vutte tena hi suṇāhi puna ettha te dosaṁ kathessāmīti
vatvā itaraṁ gāthamāha
ānayitvāna vedehaṁ pañcālānaṁ rathesabho

page number: 374

tato naṁ ghātayissati nāssa sakhi bhavissatīti.
tattha tato naṁ ghātayissatīti yadā so imaṁ nagaraṁ āgato
bhavissati tadā tena sakhibhāvaṁ mittadhammaṁ na karissati daṭṭhuṁpissa
dhītaraṁ na dassati eko kirassa pana atthadhammānusāsako
mahosathapaṇḍito nāma atthi tena naṁ saddhiṁ ghātessati te ubho jane
ghātetvā janapānaṁ pivissāmāti kevaṭṭo raññā saddhiṁ mantetvā
taṁ gaṇhitvā āgantuṁ mithilaṁ gatoti.
evaṁ sā guyhamantaṁ nissesaṁ katvā suvapaṇḍitassa kathesi.
so taṁ sutvā paṇḍito ācariyo kevaṭṭo upāyakusalo acchariyaṁ
tassa rañño evarūpena upāyena ghātananti kevaṭṭaṁ vaṇṇetvā
evarūpena avamaṅgalena amhākaṁ ko attho tuṇhībhūtā sayāmāti
āgamanakammassa nipphattiṁ ñatvā taṁ rattiṁ tāya saddhiṁ vasitvā
bhadde ahaṁ sivīraṭṭhaṁ gantvā manāpāya bhariyāya laddhabhāvaṁ sivīrañño
ca deviyā ca ārocessāmīti attano gamanaṁ anujānāpetuṁ āha
handa kho maṁ anujānāhi rattiyo sattamattiyo
yāvāhaṁ sivīrājassa ārocemi mahesino
laddo ca me āvasatho sālikāya upantikanti.
tattha mahesinoti mahesiyā cassa. āvasathoti vasanaṭṭhānaṁ
upantikanti atha ne etha tassā santikaṁ gacchāmāti vatvā aṭṭhame
divase idhānetvā mahantena parivārena taṁ gahetvā gamissāmi
yāva mamāgamanā mā ukkaṇṭhīti.

page number: 375

taṁ sutvā sālikā tena saddhiṁ viyogaṁ anicchamānāva tassa vacanaṁ
paṭikkhipituṁ asakkontī anantaraṁ gāthamāha
handa kho taṁ anujānāmi rattiyo sattamattiyo
sace tavaṁ sattarattena nāgacchasi mamantikaṁ
maññe okantasantaṁ maṁ matāya āgamissasīti.
tattha maññe okantasantaṁ manti evaṁ sante ahaṁ maṁ apagatajīvitaṁ
sallakkhemi so tvaṁ aṭṭhame divase anāgacchanto mayi matāya
āgamissasi tasmā mā papañcamakāsīti.
itropi bhadde kiṁ vadesi mayhaṁpi aṭṭhame divase taṁ
apassantassa kuto jīvitanti vācāya vatvā hadayena pana jīvitaṁ vā
maraṇaṁ vā kiṁ tayā mayhanti cintetvā vuṭṭhāya thokaṁ sivīraṭṭhābhimukho
gantvā nivattitvā tassā santikaṁ punāgantvā bhadde ahaṁ tava
rūpasiriyā adassanena na sakkā taṁ chaḍḍetuṁ tena nivattāmīti vatvā
puna pakkhanditvā mithilaṁ gantvā paṇḍitassa aṁsakūṭe uttaritvā
mahāsattena tāya saññāya uparipāsādaṁ āropetvā puṭṭho sabbantaṁ
pavuttiṁ paṇḍitassa ārocesi. sopissa purimanayeneva sabbaṁ
sakkāramakāsi.
tamatthaṁ pakāsento satthā āha
tato ca so kho gantvāna māthūro suvapaṇḍito
mahosathassa akkhāsi sālikāya vacanaṁ idanti.
tattha sālikāya vacanaṁ idanti idaṁ sālikāya vacananti sabbaṁ

page number: 376

vitthārena akkhāsi.
taṁ sutvā mahāsatto cintesi rājā mama anicchamānasseva
gamissati gantvā ca pana mahāvināsaṁ pāpuṇissati atha mayhaṁ
evarūpassa yasadāyakassa rañño vacanaṁ hadaye katvā tassa saṁgahaṁ
nākāsiṁ garahāpi me uppajjissati mādise paṇḍite vijjamāne kiṁ
kāraṇā esa nassissati ahaṁ rañño puretarameva gantvā cūḷaniṁ
disvā suvibhattaṁ nagaraṁ katvā videharañño nivesananagaraṁ māpetvā
gāvutamattaṁ jaṅghaummaṅgaṁ aḍḍhayojanikaṁ mahāummaṅgaṁ kāretvā
cūḷanīrañño dhītaraṁ abhisiñcitvā amhākaṁ rañño pādaparicārikaṁ katvā
aṭṭhārasākkhobhiṇībalesu ekasatarājūsu parivāretvā ṭhitesveva
amhākaṁ rājānaṁ rāhumukhato candaṁ viya mocetvā taṁ ādāya nagarameva
gato āgamanaṁ nāma rañño mama bhāroti. tassevaṁ cintentassa
sarīre pīti upajji. so pītivegena udānaṁ udānento imaṁ
upaḍḍhagāthamāha
yasseva ghare bhuñjeyya bhogaṁ
tasseva atthaṁ puriso careyyāti
tassattho yassa rañño santikā puriso mahantaṁ issariyaṁ
labhitvā bhogaṁ bhuñjeyya akkosantassāpi paribhāsantassāpi paharantassāpi
gale gahetvā nikkaḍḍhantassāpi tasseva atthaṁ hitaṁ vuḍḍhiṁ
paṇḍito kāyadvārādīhi tīhipi dvārehi careyya na hi mittadubbhikammaṁ
nāma paṇḍitehi kātabbanti.

page number: 377

iti cintetvā so nahātvā alaṅkaritvā mahantena yasena
rājakulaṁ gantvā rājānaṁ vanditvā ekamantaṁ ṭhito āha kiṁ
deva gamissatha uttarapañcālanagaranti. āma tāta pañcālacandiṁ
alabhantassa mama kiṁ rajjena mā maṁ pariccaja mayā saddhiṁyeva yāhi
tattha no gatakāraṇā dve atthāni nipphajjissanti itthīratanañca
labhāmi rañño ca mayā saddhiṁ mettī patiṭṭhahissatīti. atha naṁ
paṇḍito tena hi deva ahaṁ puretaraṁ gantvā tumhākaṁ nivesanāni
māpemi tumhe mayā pahite sāsane āgaccheyyāthāti vadanto dve
gāthā abhāsi
handāhaṁ gacchāmi pure janinda
pañcālarājassa puraṁ surammaṁ
nivesanāni māpetuṁ vedehassa yasassino
nivesanāni māpetvā vedehassa yasassino
yadā te pahiṇeyyāmi tadā eyyāsi khattiyāti.
tattha vedehassāti tava videharājassa. eyyāsīti āgaccheyyāsi.
taṁ sutvā rājā na kira maṁ paṇḍito pariccajatīti haṭṭhatuṭṭho
hutvā āha tāta tava purato gacchantassa kiṁ laddhuṁ vaṭṭatīti.
balabāhanaṁ devāti. yattakaṁ icchasi tattakaṁ gaṇhāhi tātāti.
paṇḍito cattāri bandhanāgārāni vivarāpetvā corānaṁ saṁkhalikabandhanāni
bhindāpetvā tepi mayā saddhiṁ pesetha devāti āha.

page number: 378

yathāruciṁ karohi tātāti. mahāsatto bandhanāgārāni vivarāpetvā sūre mahāyodhe
gatagataṭṭhāne kammaṁ nipphādetuṁ samatthe nīharāpetvā maṁ upaṭṭhahathāti vatvā tesaṁ
sakkāraṁ kāretvā vaḍḍhakikammāracammakārapāsāṇakāracittakāraiṭṭhakārādayo
nānāsippakusalā aṭṭhārasaseniyo ādāya vāsipharasukuddālakhanittiādīni bahūni
upakaraṇāni gāhāpetvā mahābalaparivuto nagarā nikkhami.
tamatthaṁ pakāsento satthā āha
tato ca pāyāsi pure mahosatho
pañcālarājassa puraṁ surammaṁ
nivesanāni māpetuṁ vedehassa yasassinoti.
mahāsattopi tattheva gacchanto yojanantare ekekaṁ gāmaṁ
māpetvā ekekaṁ amaccaṁ tumhe rañño pañcālacandiṁ gahetvā
nivattanakāle hatthiassarathe kappetvā rājānaṁ ādāya paccāmitte
paṭibāhantā khippaṁ mithilaṁ pāpeyyāthāti vatvā ṭhapesi. gaṅgātīraṁ
pana patvā ānandakumāraṁ nāma amaccaṁ pakkosāpetvā ānanda
tvaṁ tīṇi vaḍḍhakisatāni ādāya uddhaṁ gaṅgaṁ gantvā sāradārūni
gāhāpetvā tisatamattā nāvāyo māpetvā nagarassatthāya tattheva
dārūni tacchāpetvā sallahukānaṁ dārūnaṁ nāvāyo pūrāpetvā khippaṁ
ādāya āgacchāti pesesi. sayaṁ pana nāvāya pāragaṅgaṁ gantvā
otiṇṇaṭṭhānato paṭṭhāya padasaññāyeva gaṇetvā idaṁ aḍḍhayojanaṭṭhānaṁ
ettha mahāummaṅgo bhavissati imasmiṁ ṭhāne rañño nivesanaṁ

page number: 379

nagaraṁ bhavissati ito paṭṭhāya yāva rājagehā gāvutamatte jaṅghaummaṅgo
bhavissatīti paricchinditvā nagaraṁ pāvisi. cūḷanīrājā bodhisattassa
āgamanaṁ sutvā idāni me manoratho pūressati paccāmittānaṁ piṭṭhiṁ
passissāmi imasmiṁ āgate vedeho nacirassevāgamissati atha ne
ubhopi māretvā sakalajambūdīpe ekarajjaṁ kāressāmīti paramatuṭṭhimpatto
ahosi. sakalanagaraṁ saṁkhubbhi esa kira mahosathapaṇḍito
iminā kira ekasatarājāno leḍḍunā kākāviya palāpitāti.
mahāsatto nāgaresu attano rūpasampattiṁ passantesuyeva rājadvāraṁ
gantvā rañño paṭinivedetvā etūti vutte pavisitvā rājānaṁ
vanditvā ekamantaṁ aṭṭhāsi. atha naṁ rājā paṭisanthāraṁ katvā
pucchi tāta rājā vo kadā āgamissatīti. mayā pesitakāle
devāti. tvaṁ pana kimatthaṁ āgatosīti. amhākaṁ rañño nivesanaṁ
māpetuṁ devāti. sādhu tātāti. athassa senāya paribbayaṁ dāpetvā
mahāsattassa mahantaṁ sakkāraṁ kāretvā nivesanagehaṁ dāpetvā tāta
yāva te rājā āgacchati tāva anukkaṇṭhamāno amhākaṁpi kattabbayuttakaṁ
kammaṁ karonto vasāhi tvanti āha. so ca kira rājanivesanaṁ
abhiruhantova sopāṇapādamūle ṭhatvā idha jaṅghaummaṅgadvāraṁ
bhavissatīti sallakkhesi. athassa etadahosi rājā amhākampi
kattabbayuttakaṁ karohīti vadati ummaṅge khaññamāne yathā imaṁ sopāṇaṁ
na osakkati tathā kāretuṁ vaṭṭatīti. atha so rājānaṁ evamāha
deva ahaṁ pavisantova sopāṇapādamūle ṭhatvā idha navakammaṁ olokento

page number: 380

mahāsopāṇe dosaṁ passiṁ sace vo ruccati ahaṁ dārūni labhanto
manāpaṁ katvā atthareyyanti. so sādhu tāta attharāhīti āha.
so idha ummaṅgadvāraṁ bhavissatīti sādhukaṁ sallakkhetvā sopāṇaṁ
nīharitvā yattha ummaṅgadvāraṁ bhavissati tattha paṁsuno apagamanatthāya
phalakasanthāraṁ kāretvā yathā na osakkati evaṁ niccalaṁ katvā sopāṇaṁ
atthari. rājā taṁ antaraṁ ajānanto mama sinehena karotīti
maññi. evaṁ taṁ divasaṁ navakammeneva vītināmetvā puna divase
rājānaṁ āha deva sace amhākaṁ rañño vasanaṭṭhānaṁ jāneyyāma
manāpaṁ katvā paṭijaggeyyāmāti. sādhu paṇḍita ṭhapetvā mama
nivesanaṁ sakalanagare yaṁ nivesanaṁ icchasi taṁ gaṇhāhīti. mahārāja
mayaṁ āgantukā tumhākaṁ bahū vallabhā yodhā te attano gehesu
gayhamānesu amhehi saddhiṁ kalahaṁ karissanti tasmā deva tehi saddhiṁ
mayaṁ kiṁ karissāmāti. paṇḍita tesaṁ vacanaṁ mā gaṇha yaṁ ruccati
taṁ ṭhānameva gaṇhāpehīti. deva te punappunaṁ āgantvā tumhākaṁ
ārocessanti tena tumhākampi amhākampi cittasukhaṁ na bhavissati
sace pana iccheyyātha yāva mayaṁ nivesanāni gaṇhāma tāva amhākaṁyeva
manussā dovārikā assu tato te dvāraṁ alabhitvā nāgamissanti
evaṁ sante amhākampi tumhākampi cittasukhaṁ bhavissatīti. rājā
sādhūti sampaṭicchi. mahāsatto sopāṇapādamūle sopāṇasīse
mahādvāreti sabbattha attano manusseyeva ṭhapesi kassaci pavisituṁ
mā adatthāti. atha mahāsatto paṭhamaṁ rañño mātuyā nivesanaṁ

page number: 381

gantvā bhindanākāraṁ dassethāti manusse āṇāpesi. te
dvārakoṭṭhakato paṭṭhāya iṭṭhakā ca mattikā ca apanetuṁ ārabhiṁsu.
rājamātā pavuttiṁ sutvā āgantvā kissa tātā mama gehaṁ
bhindāpethāti āha. mahosathapaṇḍito bhindāpetvā attano rañño
nivesanaṁ kāretukāmoti. yadi evaṁ idheva vasathāti. amhākaṁ
rañño mahantaṁ balabāhanaṁ idaṁ nappahoti aññaṁ mahantaṁ kāressāmāti.
tumhe maṁ na jānātha ahaṁ rājamātā idāni mama puttassa santikaṁ
gantvā jānissāmīti. mayaṁ rañño vacanena bhindāma sace sakkontī
nivārehīti. sā kujjhitvā idāni kattabbaṁ vo jānissāmīti
rājadvāraṁ agamāsi. atha naṁ mā pavisāti dovārikā nivārayiṁsu
ahaṁ rājamātā tātāti. na mayaṁ jānāma mayaṁ raññā kassaci
pavisituṁ mā adatthāti āṇattā gaccha tavanti. sā gahetabbagahaṇaṁ
apassantī nivattitvā attano nivesanaṁ olokentī aṭṭhāsi. atha
naṁ eko kiṁ idha karosi gacchasi gacchasīti vatvā uṭṭhāya gīvāyaṁ
gahetvā bhūmiyaṁ pātesi. sā cintesi addhā raññā āṇattā
bhavissanti itarathā evaṁ kātuṁ na sakkhissanti paṇḍitasseva santikaṁ
gamissāmīti gantvā tāta mahosatha kasmā nivesanaṁ me bhindāpesīti
āha. so tāya saddhiṁ na kathesi. santike ṭhitapuriso panassa
devi kiṁ kathesīti āha. tāta paṇḍito kasmā me gehaṁ
bhindāpetīti. videharañño nivesanaṭṭhānaṁ kātunati. kiṁ tāta evaṁ
mahante nagare aññattha nivesanaṭṭhānaṁ na labbhatīti maññāmi imaṁ

page number: 382

satasahassaṁ lañcaṁ gahetvā aññattha kārehīti. sādhu devi tumhākaṁ
gehaṁ visajjāpessāmi lañcassa gahitabhāvaṁ pana mā kassaci
kathayittha mā no aññepi lañcaṁ datvā gehāni visajjāpetukāmā
ahesunti. tāta rañño mātā lañcamadāsīti mayhampi lajjanametaṁ
na kassaci kathessāmīti. so sādhūti tassā santikā satasahassaṁ
gahetvā gehaṁ visajjetvā yena kevaṭṭassa gehaṁ tena gantvā tatheva
kāresi. yathā rañño mātu gehe katakiriyaṁ tathā tattha kāresi.
so kujjhitvā rājadvāraṁ gato. tattha ṭhitā manussā taṁ
veḷupesikāhi piṭṭhiṁ pahariṁsu. so piṭṭhicammuppāṭanaṁ labhitvā gahetabbagahaṇaṁ
apassanto punāgantvā satasahassameva adāsi. etenupāyena
sakalanagare gehaṭṭhānaṁ gaṇhantena lañcaṁ gahetvā tattha laddhakahāpaṇānaṁyeva
nava koṭiyo jātā mahāsatto sakalanagare vicāretvā
rājakulaṁ agamāsi. atha naṁ rājā pucchi kiṁ paṇḍita laddhante
vasanaṭṭhānanti. mahārāja adentā nāma natthi apica kho pana
gehesu gayhamānesu kilamanti tesaṁ piyavippayogaṁ kātuṁ amhākaṁ ayuttaṁ
bahinagare ito gāvutaṭṭhāne gaṅgāya ca nagarassa ca antare
asukaṭṭhāne nāma amhākaṁ rañño vasanaṭṭhānanagaraṁ karissāmīti. taṁ
sutvā rājā antonagaraṁ yujjhituṁpi dukkhaṁ neva sakasenā na parasenā
ñātuṁ sakkā bahinagare pana sukhaṁ yuddhaṁ kātuṁ antonagareyeva na
koṭṭetvā māressāmīti tusitvā sādhu tāta tayā sallakkhitaṭṭhāneyeva
kārehīti āha. mahārāja ahaṁ tattha kāressāmi

page number: 383

tumhākampi na manussehi dārupaṇṇādīnaṁ atthāya amhākaṁ navakammaṭṭhānaṁ
na gantabbaṁ te gacchantā hi kalahaṁ karissanti teneva tumhākampi
amhākampi cittasukhaṁ na bhavissatīti. sādhu paṇḍita tena padesena
nissañcāraṁ karohīti. deva amhākaṁ hatthī udakābhiratā udakeyeva
kīḷanti udake āvile jāte mahosathassa āgatakālato paṭṭhāya
pasannaṁ udakaṁ pātuṁ na labhāmāti sace nāgarā no kujjhissanti
tampi sahitabbanti. rājā visaṭṭhā tumhākaṁ hatthī kīḷantūti
vatvā nagare bheriñcārāpesi yo yo ito nikkhamitvā
mahosathapaṇḍitassa nagaramāpanaṭṭhānaṁ gacchati tassa tassa sahassadaṇḍoti.
mahāsatto rājānaṁ vanditvā attano purisaṁ ādāya nagarā
nikkhamitvā yathāparicchannaṭṭhāne nagaraṁ māpetuṁ ārabhi. paragaṅgāya
tīre tāva gaggaliṁ nāma gāmaṁ kāretvā hatthīassarathabāhanañceva
gobalibaddañca tattha ṭhapetvā nagarakaraṇaṁ vicārento ettakā idaṁ
karontūti sabbakammāni vibhajitvā ummaṅge kammaṁ paṭṭhapesi.
mahāummaṅgadvāraṁ gaṅgātīre ahosi. saṭṭhīmattāni yodhasatāni
mahāummaṅgaṁ khananti. mahatīhi cammapasibbakāhi vālukapaṁsuṁ haritvā
gaṅgāyaṁ pātenti. taṁ pātitapātitaṁ paṁsuṁ hatthīhi maddanti.
gaṅgā āluḷā sandati. nagaravāsino mahosathassa āgatakālato
paṭṭhāya pasannaṁ udakaṁ pātuṁ na labhāma gaṅgā āluḷā sandati
kinnu kho etanti vadanti. atha nesaṁ paṇḍitassa uppanikkhittakapurisā
ārocenti mahosathassa kira hatthino udakaṁ kīḷantā gaṅgāya

page number: 384

udakaṁ kaddamaṁ karonti tena sā āluḷitā sandatīti. bodhisattānaṁ
adhippāyo nāma ijjhati. tasmā ummaṅge mūlāni vā pāsāṇāni
vā marumbāni vā sabbāni bhūmiyaṁ pavesiṁsu. jaṅghaummaṅgassa
dvāraṁ tasmiṁ nagare ahosi. tiṁsamattāni purisasatāni jaṅghaummaṅgaṁ
khananti. cammapasibbakāhi vālukāpaṁsuṁ haritvā tasmiṁ nagare
pātenti. pātitapātitaṁ mattikaṁ paṁsuṁ udakena sannetvā pākāraṁ
ācinanti aññāni vā kammāni karonti. mahāummaṅgassa
pavisanadvāraṁ nagare ahosi. aṭṭhārasahatthubbedhena yantayamakadvārena
samannāgataṁ. tañhi dvāraṁ ekāya āṇiyā akkantāya pithiyati
ekāya āṇiyā akkantāya vivariyati. mahāummaṅgassa dvīsu
passesu iṭṭhakāhi cinitvā sudhākammaṁ kāresi. matthake padaracchannaṁ
kāretvā ullokaṁ mattikāya limpetvā setakammaṁ kāresi.
sabbāni cettha asīti mahādvārāni ahesuṁ. catusaṭṭhīculladvārāni
ahesuṁ. sabbāni yantayuttāneva. ekāya āṇiyā akkantāya
sabbāneva pithiyanti. ekāya āṇiyā akkantāya sabbāneva
vivariyanti. mahāummaṅgassa dvīsu passesu anekasatāni dīpālayāni
ahesuṁ. sabbepi te yantayuttāva. ekasmiṁ vivariyamāne sabbepi
vivariyanti. ekasmiṁ pithiyamāne sabbe pithiyanti. tassa pana dvīsu
passesu ekasatānaṁ khattiyānaṁ atthāya ekasatā sayanagabbhā ahesuṁ.
ekekasmiṁ sayanagabbhe nānāpaccattharaṇaṁ santhataṁ. ekekaṁ mahāsayanaṁ
samussitasetacchattaṁ. ekekaṁ sīhāsanaṁ mahāsayanaṁ nissāya ṭhitaṁ

page number: 385

ekekaṁ mātugāmapotthakarūpakaṁ uttamarūpadharaṁ patiṭṭhitaṁ. taṁ sace
hatthena anāmasitvā idaṁ manussarūpakanti na sakkā viññātuṁ.
apica mahāummaṅgassa ubhosu passesu kusalā cittakārā nānappakārāni
cittakammāni kariṁsu devagaṇaparivutasakkasirivilāsasinerusattaparibhaṇḍa-
sāgarasattamahāsaracatumahādīpahimavantānotattasaramanosilacandimasuriya-
cātummahārājikādichakāmāvacarasattasampattiyo sabbāpi ummaṅge
dassayiṁsu. bhūmiyaṁ rajatapaṭavaṇṇaṁ vālukaṁ okīratvā upari
ullokaolambapadumāni dassesuṁ. ubhosu passesu nānappakāre āpaṇepi
dassayiṁsu. tesu tesu ṭhānesu gandhadāmapupphadāmādīni olambitvā
sudhammādevasabhaṁ viya ummaṅgaṁ alaṅkariṁsu. tānipi kho tīṇi vaḍḍhakisatāni
tīṇi nāvāsatāni bandhitvā niṭṭhitaparikammānaṁ dabbasambhāraṁ
pūretvā gaṅgāya āharitvā paṇḍitassa ārocesuṁ. so tāni
nagare upayogaṁ netvā tumhe mayā āṇattadivaseyeva āhareyyāthāti
nāvāyo paṭicchannaṭṭhāne ṭhapāpesi. nagare udakaparikhā ca
kaddamaparikhā ca sukkhaparikhā ca aṭṭhārasahattho pākāro ca toraṇa-
gopuraṭṭālakakoṭṭhakarājanivesanādīni ca hatthīsālādayo ca
pokkharaṇiyo cāti sabbāneva niṭṭhaṁ agamaṁsu. iti mahāummaṅgo
jaṅghaummaṅgo nagaranti sabbametaṁ catūhi māsehi niṭṭhitaṁ.
atha mahāsatto catumāsaccayena rañño āgamanatthāya dūtaṁ
pāhesi.
tamatthaṁ pakāsento satthā āha

page number: 386

nivesanāni māpetvā vedehassa yassasino
athassa pāhiṇi dūtaṁ ehidāni mahārāja
māpitaṁ te nivesananti.
tattha pāhiṇīti pesesi.
rājā dūtassa vacanaṁ sutvā tuṭṭhacitto mahantena parivārena
nikkhami.
tamatthaṁ pakāsento satthā āha
tato ca rājā pāyāsi senāya caturaṅgiyā
anantabāhanaṁ daṭṭhuṁ phitaṁ kappiliyaṁ puranti.
tattha anantabāhananti aparimitahatthiassādibāhanaṁ. kappiliyaṁ
puranti kappilaraṭṭhe paṇḍitena māpitaṁ nagaraṁ.
so anupubbena gaṅgātīraṁ pāpuṇi. atha naṁ mahāsatto
paccuggantvā attanā katanagaraṁ pavesesi. so tattha pāsādavaragago
nahātvā alaṅkaritvā nānaggarasabhojanaṁ bhuñjitvā thokaṁ visametvā
sāyaṇhasamaye attano āgatabhāvaṁ ñāpetuṁ cūḷanīrañño dūtaṁ
pesesi.
tamatthaṁ pakāsento satthā āha
tato ca so kho gantvāna brahmadattassa pāhiṇiṁ
āgatosmi mahārāja tava pādāni vandituṁ
dadāhidāni bhariyaṁ nāriṁ sabbaṅgasobhaṇiṁ
suvaṇṇena paṭicchannaṁ dāsīgaṇapurakkhitanti.

page number: 387

tattha vanditunti vedeho mahallako cūḷanīrājā tassa
puttamattopi nappahoti. kilesamucchito pana hutvā rājā jāmātarā
nāma sassuro vandanīyoti cintetvā tassa cittaṁ ajānanto
vandanasāsanaṁ pahiṇi. dadāhidānīti ahaṁ tayā dhītaraṁ te dassāmīti
pakkosāpito taṁ me idāni dehīti pahiṇi. suvaṇṇena paṭicchannanti
suvaṇṇālaṅkārapaṭimaṇḍitaṁ. cūḷanīrājāpi dūtassa kathaṁ sutvā
somanassappatto idāni me paccāmitto kuhiṁ gamissati ubhinnampi
tesaṁ sīsāni chinditvā jayapānaṁ pivissāmīti kevalaṁ somanassaṁ
dassento dūtassa sakkāraṁ katvā anantaraṁ gāthamāha
svāgatantepi vedeha atho te adurāgataṁ
nakkhattaññeva paripuccha ahaṁ kaññaṁ dadāmi te
suvaṇṇena paṭicchannaṁ dāsīgaṇapurakkhitanti.
tattha vedehāti vedehassa sāsanaṁ sutvā taṁ purato ṭhitaṁ viya
ālapati. athavā evaṁ brahmadattena vuttanti vadehīti dūtaṁ āṇāpento
eva māha.
taṁ satvā dūto vedehassa santikaṁ gantvā deva maṅgalakiriyāya
anucchavikaṁ nakkhattaṁ kira jānāhi rājā te dhītaraṁ detīti āha.
so ajjeva nakkhattaṁ sobhaṇanti puna dūtaṁ pahiṇi.
tamatthaṁ pakāsento satthā āha
tato ca rājā vedeho nakkhattaṁ paripucchatha
nakkhattaṁ paripucchitvā brahmadattassa pāhiṇi

page number: 388

dadāhi dāni me bhariyaṁ nāriṁ sabbaṅgasobhaṇiṁ
suvaṇṇena paṭicchannaṁ dāsīgaṇapurakkhitanti.
cūḷanīrājāpi āha
dadāmidāni te bhariyaṁ nāriṁ sabbaṅgasobhaṇiṁ
suvaṇṇena paṭicchannaṁ dāsīgaṇapurakkhitanti.
imaṁ gāthaṁ vatvā idāni pesemi idāni pesemīti musāvādaṁ
katvā ekasatarājūnaṁ saññaṁ adāsi aṭṭhārasākkhobhiṇīhi saddhiṁ
sabbepi yuddhasajjā hutvā nikkhamantu ajja ubhinnaṁpi paccatthikānaṁ
sīsāni chinditvā sve jayapānaṁ pivissāmāti. taṁ khaṇaññeva te
sabbepi nikkhamiṁsu. sayaṁ nikkhamanto pana mātaraṁ salākadeviñca
aggamahesiṁ nandādeviñca puttaṁ pañcālacandañca dhītaraṁ pañcālacandiñcāti
ime cattāro jane orodhehi saddhiṁ ekasmiṁ gehe vasāpetvā
nikkhami. bodhisattopi vedeharañño ceva tena saddhiṁ āgatasenāya
ca mahantaṁ sakkāraṁ kāresi. keci manussā suraṁ pivanti keci
macchamaṁsādīni khādanti keci dūramaggaṁ āgatattā kilamantā sayanti.
videharājā pana senakādayo paṇḍite gahetvā amaccagaṇaparivuto
alaṅkatamahātale nisīdi. culanīrājāpi aṭṭhārasākkhobhiṇīsaṁkhāya senāya
taṁ nagaraṁ tisandhiṁ catusaṁkhepaṁ parikkhipitvā anekasatasahassāhi ukkāhi
dhāriyamānāhi aruṇe uggacchanteyeva gahaṇasajjo hutvā aṭṭhāsi.
taṁ ñatvā mahāsatto attano yodhānaṁ tīṇi satāni pesesi tumhe
jaṅghaummaṅgena gantvā rañño mātarañca aggamahesiñca puttadhītarañca

page number: 389

gahetvā jaṅghaummaṅgena ānetvā mahāummaṅgadvārato bahi akatvā
anto ummaṅgeyeva vasāpetvā yāva amhākaṁ āgamanā rakkhantāva
ṭhatvā amhākaṁ gamanakāle ummaṅgā nīharitvā ummaṅgadvāre
mahāvisālamāḷake ṭhapethāti. te tassa vacanaṁ sampaṭicchitvā
jaṅghaummaṅgena gantvā sopāṇapādamūle padarasantharaṁ ugghāṭetvā
sopāṇapādamūle sopāṇasīse mahātale cāti ettake ṭhāne
ārakkhamanusse ca khujjavāmanakādiparicārikāyo ca hatthapādesu bandhitvā mukhaṁ
pidahitvā tattha tattha paṭicchannaṭṭhāne ṭhapetvā rañño paṭiyattaṁ
khādanīyaṁ kiñci khāditvā kiñci chaḍḍetvā bhājanāni bhinditvā
cuṇṇavicuṇṇaṁ katvā upari pāsādaṁ abhiruhiṁsu. tadā salākadevī
nandādeviñca rājaputtañca rājadhītarañca ko jānāti kiṁ bhavissatīti
maññamānā attanā saddhiṁ ekasayaneyeva sayāpesi. te yodhā
gabbhadvāre ṭhatvā pakkosayiṁsu. sā nikkhamitvā kiṁ tātāti
āha. devi amhākaṁ rājā vedehañca mahosathañca jīvitakkhayaṁ
pāpetvā sakalajambūdīpe ekarajjaṁ katvā ekasatarājaparivuto mahantena
yasena mahāpānaṁ pivanto tumhepi cattāro gahetvā ānetuṁ amhe
pahiṇīti. te cattāro janā saddahitvā pāsādā otaritvā
sopāṇapādamūlaṁ agamaṁsu. atha ne gahetvā jaṅghaummaṅgaṁ pavisiṁsu.
te cattāro āhaṁsu mayaṁ ettakaṁ kālaṁ idha vasantā imaṁ vithiṁ
na otiṇṇapubbamhāti. devi imaṁ vithiṁ na sabbadā otaranti
maṅgalavithi nāmesā ajja maṅgaladivasabhāvena rājā iminā maggena

page number: 390

ānetuṁ āṇāpesīti. tesaṁ saddahiṁsu. athekacce te cattāro
gahetvā āgamiṁsu ekacce nivattetvā rājanivesane ratanagabbhe
vivaritvā yāvadicchakaṁ dhanasāraṁ gahetvā āgamiṁsu. itarepi cattāro
purato mahāummaṅgaṁ patvā alaṅkatadevasabhaṁ viya ummaṅgaṁ disvā
rañño atthāya sajjitanti saññaṁ kariṁsu. atha ne cattāro mahāgaṅgāya
avidūraṭṭhānaṁ netvā anto ummaṅgeyeva alaṅkatagabbhe nisīdāpetvā
ekacce ārakkhaṁ gahetvā acchiṁsu ekacce gantvā tesaṁ ānītabhāvaṁ
bodhisattassa ārocesuṁ. so tesaṁ kathaṁ sutvā idāni me manoratho
matthakaṁ pāpuṇissatīti somanassajāto rañño santikaṁ gantvā ekamantaṁ
aṭṭhāsi. rājāpi kilesāturatāya idāni me dhītaraṁ pesetīti
cintetvā pallaṅkato uṭṭhāya vātapānena olokento anekehi
ukkāsatasahassehi ekobhāsajātaṁ nagaraṁ mahatiyā senāya parivāritaṁ
disvā āsaṅkitaparisaṅkito kinnu kho etanti paṇḍitehi saddhiṁ
mantento imaṁ gāthamāha
hatthī assā rathā patti senā tiṭṭhanti cammikā
ukkā padittā jhāyanti kinnu maññanti paṇḍitāti.
tattha kinnu maññantīti cūḷanīrājā amhākaṁ tuṭṭho udāhu
kuddho kinnu kho paṇḍitā maññantīti pucchi.
taṁ sutvā senako āha mā cintayittha mahārāja atibahū
ukkā paññāyanti rājā tumhākaṁ dhītaraṁ dātuṁ gahetvā eti
maññeti. pukkusopi tumhākaṁ āgantukasakkāraṁ kātuṁ ārakkhaṁ

page number: 391

gahetvā ṭhitova bhavissatīti. evaṁ te cattāro paṇḍitā yaṁ yaṁ
attano ruccati taṁ taṁ kathayiṁsu. videharājāpi asukaṭṭhāne senā
tiṭṭhantu asukaṭṭhāne ārakkhaṁ gaṇhatha appamattā hothāti vadantānaṁ
saddaṁ suṇanto sannaddhañca senaṁ passanto maraṇabhayatajjito hutvā
mahāsattassa kathaṁ paccāsiṁsanto itaraṁ gāthamāha
hatthī assā rathā patti senā tiṭṭhanti cammikā
ukkā padittā jhāyanti kinnu kāhanti paṇḍitāti.
tattha kinnu kāhanti paṇḍitāti paṇḍita kinnu cintesi imā
senā amhākaṁ kiṁ karissantīti.
taṁ sutvā mahāsatto imaṁ andhabālaṁ thokaṁ santāsetvā
pacchā mama paññābalaṁ dassetvā assāsessāmi nanti cintetvā
āha
rakkhati taṁ mahārāja cūlaneyyo mahabbalo
paduṭṭho te brahmadatto pāto taṁ ghātayissatīti.
taṁ sutvā sabbe te rājādayo maraṇabhayatajjitā ahesuṁ.
rañño kaṇṭho sussi. mukhe kheḷo ca chijji. sarīre dāho
uppajji. so maraṇabhayabhīto paridevanto dve gāthā abhāsi
ubbedhati me hadayaṁ mukhañca parisussati
nibbutiṁ nādhigacchāmi aggidaḍḍhova ātape
kammārānaṁ yathā ukkā anto jhāyati no bahi
evampi hadayaṁ mayhaṁ anto jhāyati no bahīti.

page number: 392

tattha ubbedhatīti tāta mahosatha hadayaṁ me mahāvāteritaṁ viya
assatthapallavaṁ kampati. anto jhāyati no bahīti sā ukkā
viya mayhaṁ hadayamaṁsaṁ abbhantare jhāyati bahi pana na paññāyatīti
paridevati.
mahāsatto tassa paridevitaṁ sutvā ayaṁ andhabālo aññesu
divasesu mama vacanaṁ na kareyya bhiyyo naṁ niggaṇhissāmīti cintetvā āha
pamatto mantanātīto bhinnamantosi khattiya
idāni kho taṁ tāyantu paṇḍitā mantino janā
akatvāmaccassa vacanaṁ atthakāmahitesino
attapītirato rāja migo kūṭeva ohito
yathāpi maccho valisaṁ vaṅkaṁ maṁsena chāditaṁ
āmagiddho na jānāti maccho maraṇamattano
evameva tuvaṁ rāja cūlaneyyassa dhītaraṁ
kāmagiddho na jānāsi maccho maraṇamattano
sace gacchasi pañcālaṁ khippamattaṁ jahissasi
migaṁ panthānupannaṁva mahantaṁ bhayamessati
anariyarūpo puriso janinda
ahīva uccaṅkagato ḍaseyya
na tena mettiṁ kayirātha dhīro
dukkho have kāpurisena saṅgamo

page number: 393

yaṁ tveva jaññā puriso janinda
sīlavāyaṁ bahussuto
teneva mettiṁ kayirātha dhīro
sukho have sappurisehi saṅgamoti.
tattha pamattoti mahārāja tavaṁ kāmena pamatto. mantanātītoti
mayā anāgatabhayaṁ disvā paññāya paricchinditvā mantitamantanaṁ
atikkanto. bhinnamantoti mantanātikkantattāyeva bhinnamanto yo ca
te senakādīhi saddhiṁ manto gahito eso bhinno bhinnamantosi jāto.
paṇḍitāti ime senakādayo cattāro idāni taṁ rakkhantu passamiā
nesaṁ balanti dīpeti. akatvāmaccassāti mama uttamassa amaccassa
vacanaṁ akatvā. attapītiratoti attano kilesapītiyā abhirato hutvā.
migo kūṭeva ohitoti yathā nāma nivāpalobhenāgato migo kūṭapāse
bajjhati evaṁ mama vacanaṁ aggahetvā pañcālacandiṁ labhissāmīti
lobhenāgantvā idāni kūṭapāse baddho migo viya jātosi. yathāpi
macchoti gāthādvayaṁ tadā mayā ayaṁ upamā ābhaṭāti dassetuṁ vuttaṁ.
sace gacchasīti gāthāpi na kevalaṁ ettakameva imampi te upamaṁ
āharinti dassetuṁ vuttā. anariyarūpoti kevaṭṭabrāhmaṇasadiso
asappurisajātiko nillajjapuriso. na tena mettinti tādisena saddhiṁ
mittadhammaṁ na kayirātha tvaṁ pana kevaṭṭena saddiṁ mettiṁ katvā
tassa vacanaṁ gaṇhi. dukkhoti evarūpena saddhiṁ samāgamo nāma
ekavāraṁ kato idha lokepi paralokepi mahādukkhāvahanato dukkho

page number: 394

hoti. yaṁ tvevāti yaṁ tu eva ayameva vā pāṭho. sukhoti idha
lokepi paralokapei sukhoyeva hoti.
atha naṁ puna evarūpaṁ na karissatīti suṭṭhutaraṁ niggaṇhanto
pubbe raññā kathitakathaṁ āharitvā dassento āha
bālo tuvaṁ elamūgosi rāja
yo uttamatthāni mayi lapittho
kimevahaṁ naṅgalakoṭivaḍḍho
atthāni jānissaṁ yathāpi aññe
imaṁ gale gahetvāna nāsetha vijitā mama
yo me ratanalābhassa antarāyāya bhāsatīti.
imā dve gāthā vatvā mahārāja ahaṁ gahapatiputto yathā
tava aññe senakādayo paṇḍitā atthāni jānanti tathā kimeva
jānissaṁ agocaro esa mayhaṁ gahapatisippamevāhaṁ jānāmi ayamattho
senakādīnaṁ pākaṭo te paṇḍitā honti ajja te aṭṭhārasahi
akkhobhiṇīhi parivāritassa tava senakādayo avassayā hontu maṁ pana
gīvāyaṁ gahetvā nikkaḍḍhituṁ āṇāpesi idāni maṁ kasmā pucchasīti
evaṁ suniggahitaṁ niggaṇhi. taṁ sutvā rājā cintesi paṇḍito
mayā katadosameva kathesi pubbeva hi idaṁ anāgatabhayaṁ jāni
tena maṁ ativiya niggaṇhati na kho pana ettakaṁ kālaṁ nikkammako
acchissati avassaṁ iminā mayhaṁ sotthibhāvo kato bhavissatīti.
atha naṁ pariggaṇhanto dve gāthā abhāsi

page number: 395

mahosatha atītena nānuvijjhanti paṇḍitā
kiṁ maṁ assaṁva sambandhaṁ patodeneva 1- vijjhasi
sace passasi mokkhaṁ me khemaṁ vā pana passasi
teneva maṁ anusāsa kiṁ maṁ atītena vijjhasīti.
tattha nānuvijjhantīti atītaṁ dosaṁ gahetvā mukhasattīhi na
anuvijjhanti. assaṁva sambandhanti sattusenāya parivutattā suṭṭhu
bandhitvā ṭhapitaṁ assaṁ viya kiṁ maṁ vijjhasi. teneva manti evaṁ
te mokkho bhavissati evaṁ te khemanti tena sotthibhāvena maṁ
anusāsa assāsehi taṁ hi ṭhapetvā añño me paṭisaraṇaṁ natthīti.
atha mahāsatto ayaṁ rājā ativiya andhabālo purisavisesaṁ
na jānāti thokaṁ kilametvā pacchāssa avassayo bhavissāmīti cintetvā āha
atītaṁ mānusaṁ kammaṁ dukkaraṁ durabhisambhavaṁ
na taṁ sakkomi mocetuṁ tvaṁ pajānassu khattiya
santi vehāyasā nāgā iddhimanto yasassino
tepi ādāya gaccheyyuṁ yassa honti tathāvidhā
santi vehāyasā assā iddhimanto yasassino
tepi ādāya gaccheyyuṁ yassa honti tathāvidhā
santi vehāyasā pakkhī iddhimanto yasassino
tepi ādāya gaccheyyuṁ yassa honti tathāvidhā

footnote: 1 paṭodenāti evaṁ muddhajavidhānena vinayaṭṭhakathāyaṁ vuttaṁ.

page number: 396

santi vehāyasā yakkhā iddhimanto yasassino
tepi ādāya gaccheyyuṁ yassa honti tathāvidhā
atītaṁ mānusaṁ kammaṁ dukkaraṁ durabhisambhavaṁ
na taṁ sakkomi mocetuṁ antalikkhena khattiyāti.
tattha kammanti mahārāja idaṁ tava ito mocanaṁ nāma
atītamānusamanussehi kattabbaṁ kammaṁ atītaṁ. dukkaraṁ durabhisambhavanti neva
kātuṁ na sahituṁ sakkā. na taṁ sakkomīti ahaṁ taṁ ito mocetuṁ
na sakkomi. tvaṁ pajānassu khattiyāti mahārāja tavamevetka
kattabbaṁ jānassu. vehāyasāti ākāsena gamanasamatthā hatthino.
yassāti yassa rañño. tathāvidhāti chaddantakule vā uposathakule
vā jātā nāgā honti taṁ rājānaṁ te ādāya gaccheyyuṁ. assāti
balāhakāssarājakule jātā assā. pakkhīti garuḷaṁ sandhāyāha.
yakkhāti sātāgirādayo yakkhā. antalikkhenāti ahantaṁ antalikkhena
mocetuṁ na sakkomi taṁ ādāya ākāsena mithilaṁ netuṁ na sakkomīti
attho.
rājā taṁ sutvā appaṭibhāṇo nisīdi. atha senako cintesi
idāni rañño ca amhākañca ṭhapetvā mahosathapaṇḍitaṁ aññaṁ
paṭisaraṇaṁ natthi rājā panassa kathaṁ sutvā maraṇabhayatajjito kiñci
vattuṁ na sakkoti ahaṁ paṇḍitaṁ yācissāmīti. so yācanto dve
gāthā abhāsi
atīradassī puriso mahante udakaṇṇave

page number: 397

yattha so labhate gādhaṁ tattha so vindate sukhaṁ
evaṁ amhañca raññoca tvaṁ patiṭṭhā mahosatha
tvaṁ nosi mantīnaṁ seṭṭho amhe dukkhā pamocayāti.
tattha atīradassīti samudde bhinnanāvo tīraṁ apassanto. yatthāti
ūmivegasamabbhāhato vicaranto yasmiṁ padese patiṭṭhaṁ labhati.
pamocayāti pubbe mithilaṁ senāya parivāretvā ṭhitakālepi tayā
pamocitamhā idānipi tvameva amhe dukkhā mocehīti yācati.
atha naṁ niggaṇhanto mahāsatto gāthāya ajjhabhāsi
atītaṁ mānusaṁ kammaṁ dukkaraṁ durabhisambhavaṁ
na taṁ sakkomi mocetuṁ tvaṁ pajānassu senakāti.
tattha tvaṁ pajānassu senakāti senaka ahaṁ na sakkomi tvaṁ
imaṁ rājānaṁ ākāsena mithilaṁ nehīti.
rājā gahetabbagahaṇaṁ apassanto maraṇabhayatajjito mahāsattena
saddhiṁ kathetuṁ asakkonto kadāci senakopi kiñci upāyaṁ jāneyya
pucchāmi tāva nanti pucchanto gāthamāha
suṇohi me taṁ vacanaṁ passasetaṁ mahabbhayaṁ
senakādāni pucchāmi kiṁ kiccaṁ idha maññasīti.
tattha kiṁ kiccanti kiṁ kattabbayuttakaṁ idha maññasi mahosathenamhā
pariccattā yadi tvaṁ jānāsi vadehi meti.
taṁ sutvā senako rājā maṁ upāyaṁ pucchati sobhaṇo vā
hotu asobhaṇo vā kathessāmissa ekaṁ upāyanti cintetvā

page number: 398

gāthamāha
aggiṁ vā dvārato dema gaṇhāmhase vikantanaṁ
aññamaññaṁ vadhitvāna khippaṁ hissāma jīvitaṁ
mā no rājā bramhatto ciraṁ dukkhena mārayīti.
tattha dvāratoti dvāraṁ pidahitvā tattha aggiṁ dema.
vikantananti aññamaññaṁ vikantanasatthaṁ gaṇhāma. hissāmāti jīvitaṁ
khippaṁ jahissāma alaṅkatapāsādoyeva no dārucitako bhavissati.
taṁ sutvā rājā anattamano hutvā attano puttadārassa
evarūpaṁ citakaṁ karohīti vatvā pukkusādayo pucchi. tepi attano
paṭirūpāya bālakathāyeva kathayiṁsu. tena vuttaṁ
suṇohi me taṁ vacanaṁ passasenaṁ mahabbhayaṁ
pukkusadāni pucchāmi kiṁ kiccaṁ idha maññasīti.
pukkuso āha
visaṁ khāditvā miyyāma khippaṁ hissāma jīvitaṁ
mā no rājā brahmadatto ciraṁ dukkhena mārayīti.
rājā āha
suṇohi me taṁ vacanaṁ passasenaṁ mahabbhayaṁ
kāmindadāni pucchāmi kiṁ kiccaṁ idhamaññasīti.
kāmindo āha
rajjuyā bajjha miyyāma papātā papatemhase
mā no rājā brahmadatto ciraṁ dukkhena mārayīti.

page number: 399

rājā āha
suṇohi me taṁ vacanaṁ passasenaṁ mahabbhayaṁ
devindadāni pucchāmi kiṁ kiccaṁ idha maññasīti.
devindo āha
aggiṁ vā dvārato dema gaṇhāmhase vikantanaṁ
aññamaññaṁ vadhitvāna khippaṁ hissāma jīvitaṁ
na no sakkoti mocetuṁ sukheneva mahosathoti.
apica tesu devindo ayaṁ rājā kiṁ karoti amhe pucchi
aggimhi sante khajjopanakaṁ dhamati ṭhapetvā mahosathapaṇḍitaṁ añño
idha amhākaṁ sotthibhāvaṁ kātuṁ samattho nāma natthi ayantaṁ apucchitvā
amhe pucchati mayaṁ kiṁ jānāmāti cintetvā aññaṁ upāyaṁ apassanto
senakena kathitameva kathetvā mahāsattaṁ vaṇṇento dve pade āha
tatthāyaṁ adhippāyo mahārāja
mayaṁ sabbe paṇḍitameva yācāma
sace pana yāciyamānopi
na no sakkoti mocetuṁ sukheneva mahosatho
atha senakassa vacanaṁ karissāmāti.
taṁ sutvā rājā pubbe bodhisattassa katadosaṁ saritvā tena
saddhiṁ kathetuṁ asakkonto tassa suṇantasseva paridevanto āha
yathā kaddalino sāraṁ anvesaṁ nādhigacchati
evaṁ anvesamānā naṁ pañhaṁ nājjhagamāmhase

page number: 400

yathā simbalino sāraṁ anvesaṁ nādhigacchati
evaṁ anvesamānā naṁ pañhaṁ nājjhagamāmhesa
adese vata no vuṭṭhaṁ kuñjarānaṁvanūdake
saṁkāse dummanussānaṁ bālānaṁ avijānataṁ
ubbedhati me hadayaṁ mukhañca parisussati
nibbutiṁ nādhigacchāmi aggidaḍḍhova ātape
kammārānaṁ yathā ukkā anto jhāyati no bahi
evaṁpi hadayaṁ mayhaṁ anto jhāyati no bahīti.
tattha kaddalinoti yathā kaddalikkhandassa nissārattā sāratthiko
puriso anvesantopi tato sāraṁ nādhigacchati evaṁ mayaṁ imamhā
dukkhā muñcanupāyaṁ pañca paṇḍite pucchitvā anvesamānāpi naṁ
pañhaṁ. nājjhagamāmhaseti amhehi pucchitupāyaṁ asuṇanto viya
mayaṁ taṁ pañhaṁ nādhigacchāma. dutiyagāthāyaṁpi eseva nayo. kuñjarānaṁ
vanūdaketi yathā kuñjarānaṁ anūdake ṭhāne vuṭṭhaṁ adese vuṭṭhaṁ
nāma hoti tehi tathārūpe nirūdake vanagahane adese vasantā khippameva
paccāmittānaṁ vasaṁ gacchanti evaṁ amhehipi imesaṁ dummanussānaṁ
bālānaṁ avijānantānaṁ santike vasantehi adese vuṭṭhaṁ nāma
ettakesu hi paṇḍitesu ekopi me idāni paṭisaraṇaṁ natthīti nānāvidhehi vilapati.
taṁ sutvā paṇḍito ayaṁ rājā ativiya kilamati sace na naṁ
assāsessāmi hadayena phalitena marissatīti cintetvā assāsesi.

page number: 401

tamatthaṁ pakāsento satthā āha.
tato so paṇḍito dhīro atthadassī mahosatho
vedehaṁ dukkhitaṁ disvā idaṁ vacanamabravi
mā tvaṁ bhāyi mahārāja mā tvaṁ bhāyi rathesabha
ahaṁ taṁ mocayissāmi rāhuggahitaṁva candimaṁ
mā tvaṁ bhāyi mahārāja mā tvaṁ bhāyi rathesabha
ahantaṁ mocayissāmi rāhuggahitaṁva suriyaṁ
mā tvaṁ bhāyi mahārāja mā tvaṁ bhāyi rathesabha
ahantaṁ mocayissāmi paṅke sannaṁva kuñjaraṁ
mā tvaṁ bhāyi mahārāja mā tvaṁ bhāyi rathesabha
ahantaṁ mocayissāmi peḷabandhaṁva pannagaṁ
mā tvaṁ bhāyi mahārāja mā tvaṁ bhāyi rathesabha
ahantaṁ mocayissāmi pakkhiṁ bandhaṁva pañjare
mā tvaṁ bhāyi mahārāja mā tvaṁ bhāyi rathesabha
ahantaṁ mocayissāmi macche jālagateriva
mā tvaṁ bhāyi mahārāja mā tvaṁ bhāyi rathesabha
ahantaṁ mocayissāmi sayogabalabāhanaṁ
mā tvaṁ bhāyi mahārāja mā tvaṁ bhāyi rathesabha
pañcālaṁ bāhayissāmi kākasenaṁva leḍḍunā
ādū paññā kimatthiyā amacco vāpi tādiso
yo tva sambādhapakkhantaṁ dukkhā na parimocayeti.

page number: 402

tattha idanti davadāhadaḍḍhe araññe ghanavassaṁ vassāpento
viya taṁ assāsento idaṁ mā tvaṁ bhāyi mahārājāti ādivacanaṁ
abravi. tattha sannanti laggaṁ. peḷabandhanti peḷāya abbhantaragataṁ
sappaṁ. pañcālanti evaṁ mahantampi pañcālarañño senaṁ
pañcālaṁ. bāhayissāmīti palāpessāmi. ādūti nāmatthe
nipāto. paññā nāma kimatthiyāti attho. amacco vāpi
tādisoti paññā samannāgatattā tādiso paññāya sampanno
amacco vāpi kimatthiyo yo taṁ evaṁ maraṇasambādhappattaṁ dukkhā
na parimocaye mahārāja ayaṁ paṭhamataraṁ āgacchanto nāma kimatthaṁ
āgatoti maññasi mā bhāyi mahārāja ahantaṁ imamhā dukkhā
mocessāmīti taṁ assāsesi.
rājāpi tassa vacanaṁ sutvā idāni me jīvitaṁ laddhanti assāsaṁ
paṭilabhi. bodhisattena sīhanāde kate sabbeva te tusiṁsu. atha
naṁ senako pucchi paṇḍita tvaṁ sabbe amhe gahetvā gacchachanto
kenupāyena gamissasīti. alaṅkataummaṅgena nessāmi tumhe
gamanasajjā hothāti vatvā ummaṅgadvāraṁ vivaraṇatthaṁ yodhe āṇāpento
āha
etha māṇavā uṭṭhetha mukhaṁ sodhetha sandhino
vedeho sahamaccehi ummaṅgena gamissatīti.
tattha māṇavāti taruṇādhivacanaṁ. mukhaṁ sodhethāti ummaṅgadvāraṁ
vivaratha. sandhinoti yantagharasandhino ca dvāraṁ sodhetha

page number: 403

ekasatānaṁ sayanagabbhānaṁ dvāraṁ vivaratha anekasatānaṁ dīpālayānaṁ dvāraṁ
vivarathāti.
te uṭṭhāya ummaṅgadvāraṁ vivariṁsu. sakalo ummaṅgo ekobhāso
alaṅkatadevasabhā viya virocati.
tamatthaṁ pakāsento satthā āha
tassa taṁ vacanaṁ sutvā paṇḍitassānusārino
ummaṅgadvāraṁ vivariṁsu yantayutte ca aggaḷeti.
tattha anusārinoti veyyāvaccakarā. yantayutte ca aggaḷeti
sūcighaṭikasampannāni ca dvārakavāṭāni.
te ummaṅgadvāraṁ vivaritvā mahāsattassa ārocesuṁ. so
rañño saññamakāsi kālo deva pāsādā otarathāti. rājā
otarati. senako sīsato nāḷivattaṁ apanetvā sāṭakaṁ omuñcitvā
kacchaṁ daḷhaṁ bandhi. atha naṁ mahāsatto disvā senaka kiṁ karosīti
pucchi. paṇḍita ummaṅgena gacchantehi nāma veṭhanaṁ mocetvā
kacchaṁ daḷhaṁ bandhitvā gantabbanti. senaka ummaṅgaṁ pavisanto
onamitvā jaṇṇukehi patiṭṭhāya pavisissāmīti mā saññamakāsi
sace hatthinā gantukāmosi hatthiṁ abhirūha sace assena gantukāmosi
assaṁ abhirūha ucco ummaṅgo aṭṭhārasahatthubbedho visāladvāro
tvaṁ yathāruciyā alaṅkatapaṭiyatto rañño purato gacchāti āha.
bodhisatto pana senakassa gamanaṁ purato vicāretvā rājānaṁ majjhe
katvā sayaṁ pacchato ahosi. kiṁ kāraṇā. rājā

page number: 404

alaṅkataummaṅgaṁ olokento mā saṇikaṁ agamāsīti. ummaṅge mahājanassa
yāgubhattakhādanīyādīni appamāṇāni ahesuṁ. te manussā khādantā
pivantā ummaṅgaṁ olokentā gacchanti. mahāsattopi yātha yātha
mahārājāti codento pacchato yāti. rājā alaṅkatadevasabhaṁ viya
ummaṅgaṁ olokento yāti.
tamatthaṁ pakāsento satthā āha
purato senako yāti pacchato ca mahosatho
majjhe ca rājā vedeho amaccaparivāritoti.
rañño āgatabhāvaṁ ñatvā te māṇavā rañño mātarañca
deviñca puttañca dhītarañca ummaṅgā nīharitvā mahāvisālamāḷake
ṭhapesuṁ. rājāpi bodhisattena saddhiṁ ummaṅgā nikkhami. te
cattāro khattiyā rājānañca paṇḍitañca disvā nissaṁsayaṁ parahatthagatamhā
mayaṁ amhe gahetvā āgatehi paṇḍitassa purisehi bhavitabbanti
maraṇabhayatajjitā bhītatasitā mahāviravaṁ viraviṁsu. cūḷanīrājā
kira videharañño palāyanabhayena gantvā gaṅgātīre gāvutamatte
ṭhāne aṭṭhāsi. so ca sannisinnāya rattiyā tesaṁ viravaṁ sutvā
nandādeviyā saddo viyāti vattukāmo ahosi. kuhiṁ nandādeviṁ
passasīti parihāsabhayena na kiñci āha. mahāsatto tasmiṁ ṭhāne
pañcālacandiṁ kumārikaṁ ratanarāsimhi ṭhapetvā abhisiñcitvā mahārāja
tvaṁ imissā kāraṇā āgatosi ayaṁ aggamahesī hotūti āha.
tīṇi nāvāsatāni upaṭṭhapesuṁ. rājā visālamāḷakā otaritvā

page number: 405

alaṅkatanāvaṁ abhiruhi. tepi cattāro khattiyā nāvaṁ abhiruhiṁsu.
tamatthaṁ pakāsento satthā āha
ummaṅgā nikkhamitvāna vedeho nāvamāruhi
abhiruyhañca taṁ ñatvā anusāsi mahosatho
ayaṁ te sassuro deva ayaṁ sassu janādhipa
yathā mātu paṭipatti evaṁ te hotu sassuyā
yathāpi niyako bhātā sodariyo ekamātuko
evaṁ pañcālacando te dayitabbo rathesabha
ayaṁ pañcālacanadī te rājaputtī abhijjhitā
kāmaṁ karohi te tāya bhariyā te rathesabhāti.
tattha anusāsīti evaṁ kirassa ahosi kadācesa kujjhitvā
cūḷanīrañño mātaraṁ māreyya abhirūpāya nandādeviyā saddhiṁ saṁvāsaṁ
kappeyya rājakumāraṁ māreyya paṭiññamassa gahessāmīti. tasmā
ayaṁ teti ādinā vadanto anusāsi. tattha ayaṁ te sassuroti
ayaṁ tava sassurassa cūḷanīrañño putto pañcālacandiyā kaniṭṭhabhātiko
ayaṁ te idāni sassuro. ayaṁ sassūti ayaṁ imissā mātā nandādevī
nāma tava sassu. yathā mātūti yathā mātu putto vattapaṭipattiṁ
karoti evaṁ te etissā hotu balavataraṁ mātusaññaṁ paccupaṭṭhapetvā
mā kadāci naṁ lobhacittena olokehi. niyakoti ajjhattiko
ekapitarā ekamātuyā jāto. dayitabboti piyāyitabbo. bhariyāti
ayaṁ te bhariyā bhavissati mā etissāya

page number: 406

avamānamakāsīti. so evaṁ rañño patiññaṁ gaṇhi.
rājā sādhūti sampaṭicchi. rājamātaraṁ pana ārabbha na kiñci
kathesi. kiṁ kāraṇā. tassā mahallakabhāveneva. idampana
sabbaṁ bodhisatto tīre ṭhatvā kathesi. atha naṁ rājā mahādukkhato
muttatāya gantukāmo hutvā tāta tvaṁ tīre ṭhito kiṁ karosīti vatvā
gāthamāha
āruyha nāvaṁ taramāno kiṁ nu tīramhi tiṭṭhasi
kicchā muttamhā dukkhato yāmadāni mahosathāti.
taṁ sutvā mahāsatto deva tumhehi saddhiṁ gamanaṁ nāma mayhaṁ
ayuttanti vatvā āha
nesa dhammo mahārāja yohaṁ senāya nāyako
senāṅgaṁ parihāpetvā attānaṁ parimocaye
nivesanamhi te deva senāṅgaṁ parihāpitaṁ
taṁ dinnaṁ brahmadattena ānayissaṁ rathesabhāti.
tattha dhammoti sabhāvo. nivesanamhīti nagaraṁ sandhāyāha.
parimocayeti parimoceyyaṁ. parihāpitanti chaḍḍitaṁ.
tesu hi manussesu dūramaggaṁ āgatesu keci khādantā keci
pivantā keci kilamantā niddaṁ okkamantā amhākaṁ nikkhantabhāvampi
na jāniṁsu keci gilānā mayā saddhiṁ cattāro māse kammaṁ katvā
mama upakāramanussā cettha bahū na sakkā mayā ekamanussampi
chaḍḍetvā gantuṁ ahaṁ tāva nivattetvā sabbampi tava senaṁ

page number: 407

brahmadattena dinnaṁ dhanañca avasiṭṭhaṁ ānessāmi tumhe mahārāja katthaci
avilambantā sīghaṁ sīghaṁ gacchatha mayā vo antarāmagge hatthiassabāhanādīni
ṭhapitāni kilantakilantāni pahāya samatthasamatthe yoge abhiruyha
sīghaṁ sīghaṁ mithilanagarameva pavisathāti āha. tato rājā gāthamāha
appaseno mahāsenaṁ kathaṁ niggayha ṭhassasi
dubbalo balavantena vihaññissasi paṇḍitāti.
tattha niggayhāti paṭippharitvā. vihaññissasīti kilamissasi.
tato bodhisatto gāthamāha
appasenopi ce mantī mahāsenaṁ amantinaṁ
jināti rājā rājāno ādiccovudayantamanti.
tattha mantīti mantāya samannāgato paññavā upāyakusalo.
amantinanti anupāyakusalaṁ. jinātīti paññavā duppaññaṁ jināti.
rājā rājānoti ekopi evarūpo rājā bahūpi duppaññe rājāno
jinātiyeva. yathā kinti. ādiccovudayantamanti yathā ādicco
udento tamaṁ vidhamitvā ālokaṁ dasseti evaṁ jināti ceva suriyo
viya virocati ca.
idanca pana vatvā mahāsatto rājānaṁ vanditvā gacchatha
tumheti vatvā taṁ uyyojesi. so mutto vatamhi amittahatthato
imissā ca laddhattā manorathopi me matthakaṁ pattoti bodhisattassa
guṇaṁ āvajjitvā uppannapītipāmojjo paṇḍitassa guṇe senakassa

page number: 408

kathento gāthamāha
susukhaṁ vata saṁvāso paṇḍitehīti senaka
pakkhīva pañjare bandhe macche jālagateriva
amittahatthatthagate mocayi no mahosathoti.
tattha susukhaṁ vatāti atisukhaṁ vata idaṁ adhikataraṁ yo saṁvāso
paṇḍitehi. itīti kāraṇatthe nipāto. idaṁ vuttaṁ hoti yasmā
amittahatthatthagate mocayi no mahosatho tasmā senaka vadāmi susukhaṁ
vata idaṁ yo evaṁ paṇḍitehi saṁvāsoti.
taṁ sutvā senako paṇḍitassa guṇaṁ kathento āha
evameva mahārāja paṇḍitā hi sukhāvahā
pakkhīva pañjare bandhe macche jālagateriva
amittahatthatthagate mocayi no mahosathoti.
atha videharājā nadito uttaritvā yojanantare mahāsattena
kāritagāmaṁ sampatto. tatthassa bodhisattena ṭhapitamanussā
hatthibāhanādīni ceva annapānādīni ca adaṁsu. rājā kilantakilante
hatthiassarathe nivattetvā itare ādāya tehi saddhiṁ aññaṁ
gāmaṁ pāpuṇi. etenupāyena yojanasatamaggaṁ atikkamitvā punadivase
pātova mithilaṁ pāvisi. bodhisattopi ummaṅgadvāraṁ gantvā attanā
sannaddhakhaggaṁ omuñcitvā ummaṅgadvāre vālukaṁ viyūhitvā taṁ tattha
ṭhapesi. ßēhapetvā ca pana ummaṅgaṁ pavisitvā ummaṅgā nikkhamitvā
taṁ nagaraṁ pavisitvā pāsādaṁ abhiruyha gandhodake nahātvā

page number: 409

nānaggarasabhojanaṁ bhuñjitvā sayanavaragato manoratho me matthakaṁ pattoti
āvajjento nipajji. athassā rattiyā accayena cūḷanīrājā senāṅgaṁ
vicāriyamāno taṁ nagaraṁ upāgami.
tamatthaṁ pakāsento satthā āha
rakkhitvā kasiṇaṁ rattiṁ culaneyyo mahabbalo
udentaṁ aruṇuggamhi upakāramupāgami
āruyha pavaraṁ nāgaṁ balavantaṁ saṭṭhihāyanaṁ
rājā avoca pañcālo culaneyyo mahabbalo
sannaddho maṇicammena saramādāya pāṇinā
pesiye ajjhabhāsittha puthugumbe samāgateti.
tattha kasiṇanti sakalaṁ nissesaṁ rattiṁ. udentanti udente.
upakāranti pañcālanagaraṁ upādāya mahāsattena kāritattā
upakāranti laddhanāmaṁ nagaramupāgami. avocāti attano senaṁ avaca.
pesiyeti attano pesakārake. ajjhabhāsitthāti adhibhāsittha puretarameva
abhāsittha. puthugumbeti bahusippesu patiṭṭhite anekasippaññū.
idāni te sarūpato dassetuṁ āha
hatthārohe anīkaṭṭhe rathike pattikārake
upāsanamhi katahatthe vālavedhe samāgateti.
tattha upāsanamhīti dhanusippe. katahattheti avirujjhanavedhitāya
sampannahatthe.

page number: 410

idāni rājā vedehaṁ jīvaggāhaṁ gaṇhāpetuṁ āṇāpento āha
pesetha kuñjare dantī balavante saṭṭhihāyane
maddantu kuñjarā nagaraṁ vedehena sumāpitaṁ
vacchadantamukhā setā tikkhaggā aṭṭhivedhino
panuṇṇā dhanuvegena sampatantutarītarā
māṇavā cammino sūrā cittadaṇḍayutāvudhā
pakkhandino mahānāgā hatthīnaṁ honti sammukhā
sattiyo teladhotāyo acchimanto pabhassarā
vijjotamānā tiṭṭhantu sataraṁsāva tārakā
āvudhabalavantānaṁ guṇikāyuradhārinaṁ
īdisānaṁ me yodhānaṁ saṅgāme apalāyinaṁ
vedeho kuto muccissati sace pakkhīva kāhati
tiṁsa me purisanāvutyo sabbe cekekaniccitā
yesaṁ samaṁ na passāmi kevalaṁ mahimaṁ caraṁ
nāgā ca kappitā dantī balavantā saṭṭhihāyanā
yesaṁ khandhesu sobhanti kumārā cārudassanā
pītālaṅkārā pītavasanā pītuttaranivāsanā
nāgakkhandhesu sobhanti devaputtāva nandane
pāṭhīnavaṇṇā nettiṁsā teladhotā pabhassarā
niṭṭhitā naravīrehi samadhārā sunissitā
vellāḷino vītamalā sikkāyasamayā daḷhā

page number: 411

gahitā balavantehi suppahārappahāribhi
suvaṇṇā pharusampannā lohitakañcūpadhāritā
vivattamānā sobhanti vijjuvabbhaghanantare
pavakā cammino sūrā asicammassa kovidā
pharuggahā sikkhitarā nāgakkhandhanipātino
īdisehi purakkhito natthi mokkho ito tava
pabhāvante na passāmi yena tvaṁ mithilaṁ vajeti.
tattha dantīti sampannadante. vacchadantamukhāti nikhādanasadisamukhā.
panuṇṇāti visaṭṭhā. sampatantutarītarāti te evarūpā
sarā itaritarā sampatantu samāgacchantu. ghanameghavassaṁ viya saravassaṁ
vassathāti āṇāpesi. māṇavāti taruṇayodhā. camminoti
cammahatthā. cittadaṇḍayutāvudhāti cittadaṇḍayuttehi āvudhehi
samannāgatā. pakkhandinoti saṅgāmaṁ pakkhandikā. mahānāgāti
mahānāgesu koñcanādaṁ katvā āgacchantesupi niccalaṁ ṭhatvā tesaṁ
dante gahetvā luñcituṁ samatthā yodhā. sataraṁsāva tārakāti
sataraṁsā viya osadhī tārakā. āvudhabalavantānanti āvudhabalena yuttānaṁ.
guṇikāyuradhārinanti guṇī vuccati kavacaṁ kavacāni ceva kāyurābharaṇāni
ca dhārentānaṁ kavacasaṁkhātāni vā kāyurāni dhārentānaṁ. sace pakkhīva
kāhatīti sace pakkhī viya ākāsena pakkhandanaṁ karissati tathāpi kinti
muccissatīti vadati. tiṁsa me purisanāvutyoti purisānaṁ tiṁsasahassāni
ca navutisatāni ca tiṁsanāvutyoti vuccanti. sabbe cekekaniccitāti

page number: 412

ettakā mayhaṁ yodhāparesaṁ hatthato āvudhaṁ gahetvā paccāmittānaṁ
sīsaṁ pātanasamatthā ekekaṁ vicinitvā gahitā anivattino yodhāti
dasseti. kevalaṁ mahimaṁ caranti sakalaṁpi imaṁ mahiṁ caranto. yesaṁ
samaṁ na passāmīti yesaṁ sadisaṁ na passāmi teyeva me yodhā ettakāti
dasseti. cārudassanāti cāru vuccati suvaṇṇaṁ suvaṇṇavaṇṇāti attho.
pītālaṅkārāti pītavaṇṇālaṅkārā. pītavasanāti pītavatthanivatthā.
pītuttaranivāsanāti pītavuttarāsaṅgā. pāṭhīnavaṇṇāti pāsānamacchakasadisā.
nettiṁsāti khaggā. naravīrehīti viriyavantehi paṇḍitapurisehi.
sunissitāti suṭṭhu nissitā atitikhiṇā. vellāḷinoti
ṭhitamajjhantikasuriyo viya vijjotamānā. sikkāyasamayāti sattavāre
koñcasakuṇe khādāpetvā gahitena sikkāyasena katā.
suppahārappahāribhīti daḷhappahārehi yodhehi. lohitakañcūpadhāritāti
lohitavaṇṇāya kosiyā samannāgatā. pavakāti ākāse parivattanasamatthā.
asicammassa kovidāti etesaṁ gahaṇe kusalā. pharuggahāti pharuggahakā.
sikkhitarāti tasmiṁ pharuggahaṇe ativiya sikkhitā. nāgakkhandhanipātinoti
hatthikkhandhe khaggena chinditvā pātanasamatthā. natthi mokkhoti
ambho vedeha petaka paṭhamaṁ tāva gahapatiputtassānubhāvena
muttosi idāni pana tava mokkho natthīti vadati. pabhāvanteti
idāni te rājānubhāvaṁ na passāmi yena tavaṁpi mithilaṁ gamissasi khitte
jāle paviṭṭhamaccho viya ajja jātoti.
evaṁ vedehaṁ tajjento idāni naṁ jīvaggāhaṁ gaṇhissāmīti

page number: 413

vajiraṅkusena nāgaṁ codento gaṇhatha bhindatha vijjhathāti senaṁ āṇāpento
cūḷanīrājā upakāranagaraṁ avattharanto viya upāgami. atha
naṁ mahāsattassa upanikhittapurisā ko jānāti kiṁ bhavissatīti attano
upaṭṭhāke gahetvā parivārayiṁsu. tasmiṁ khaṇe bodhisatto sirisayanā
vuṭṭhāya katasarīrapaṭijaggano bhuttapātarāso alaṅkatapaṭiyatto
satasahassagghanikaṁ kāsikavatthaṁ nivāsetvā rattakambalaṁ ekaṁse katvā
sattaratanakhacitaṁ ekaṁ valañjanakāñcanadaṇḍakaṁ ādāya suvaṇṇapādukaṁ
āruyha devaccharāhi viya alaṅkataitthīhi bālavījaniyā vījayamāno
alaṅkatapāsāde sīhapañjaraṁ vivaritvā cūḷanīrañño attānaṁ dassento
sakkadevarājalīlāya aparāparaṁ caṅkami. cūḷanīrājāpi tassa uttamarūpasiriṁ
oloketvā cittaṁ pasādetuṁ nāsakkhi idāni taṁ gaṇhissāmīti
turitaturito hatthimeva pesesi. paṇḍito cintesi ayaṁ rājā
vedeho me idheva laddhoti saññāya turitaturito āgacchantova na
jānāti attano puttadāre gahetvā amhākaṁ rañño pahitabhāvaṁ
maññeti suvaṇṇādāsasadisaṁ mama mukhaṁ dassetvā tena saddhiṁ kathessāmīti.
so vātapāne ṭhitova madhurassaraṁ nicchāretvā tena saddhiṁ
keḷiṁ kathento āha
kinnu santaramānova nāgaṁ pesesi kuñjaraṁ
pahaṭṭharūpo āgamasi laddhatthosmīti maññasi
oharetaṁ dhanucāpaṁ khurappaṁ paṭisaṁhara
oharetaṁ subhaṁ cammaṁ veḷuriyamaṇisannibhanti.

page number: 414

tattha kuñjaranti seṭṭhaṁ. pahaṭṭharūpoti haṭṭhatuṭṭhacitto so
manassajāto. āgamasīti āgacchasi. laddhatthosmīti nipphannatthosmi
manoratho me matthakaṁ pattoti maññasi. oharetanti etaṁ
cāpasaṁkhātaṁ dhanuṁ ohara avahara chaḍḍehi ko nu te etenattho.
paṭisaṁharāti apanetvā aññassa vā dehi paṭicchanne vā ṭhāne
ṭhapehi kiṁ khurappena karissasi. cammanti etaṁ cammampi apanehi idaṁ hi
tayā hiyyo paṭimukkaṁ bhavissati chaḍḍehi taṁ mā te sarīraṁ upaddutaṁ
ahosi te sarīraṁ akilametvā pātova tava nagaraṁ pavisāhīti raññā
saddhiṁ keḷiṁ akāsi.
so tassa vacanaṁ sutvā ayaṁ gahapatiputto mayā saddhiṁ keḷiṁ
karoti ajja te kattabbaṁ jānissāmīti taṁ tajjento āha
pasannamukhavaṇṇosi mihitapubbañca bhāsasi
hoti kho maraṇakāle īdisī vaṇṇasampadāti.
tattha mihitapubbañca bhāsasīti paṭhamaṁ sitaṁ katvā pacchā bhāsanto
mihitapubbameva bhāsasi maṁ kismiñci na gaṇesi. hoti khoti
maraṇakāle nāma purisassa vaṇṇasampadā nāma evarūpā hotiyeva
tasmā tavaṁ virocasi ajja te sīsaṁ chinditvā jayapānaṁ pivissāmīti.
evaṁ tassa tena saddhiṁ kathitakāle mahābalakāyāpi mahāsattassa
rūpasiriṁ disvā ambho amhākaṁ rājā mahosathapaṇḍitena saddhiṁ
paṭimanteti kinnukho katheti etesaṁ kathaṁ suṇissāmāti rañño santikameva
agamaṁsu. paṇḍitopi tassa kathaṁ sutvā na maṁ

page number: 415

mahosathapaṇḍitoti jānāti nāhaṁ attānaṁ māretuṁ dassāmīti cintetvā deva
manto te bhinno kevaṭṭena ca tayā ca hadayena cintitaṁ na jātaṁ
mukhena kathitameva jātanti vatvā taṁ pakāsento āha
moghante gakhjitaṁ rāja bhinnamantosi khattiya
duggaṇho hi tayā rājā khaluṅkeneva sindhavo
tiṇṇo hiyyo rājā gaṅgaṁ sāmacco saparijjano
haṁsarājaṁ yathā dhaṅko anujavaṁ patissatīti.
tattha bhinnamantosīti yo tayā kevaṭṭena saddhiṁ sirisayanagabbhe
manto gahito taṁ mama na jānātīti mā saññaṁ kari pageva so
mayā ñātoti bhinnamantosi jātoti vadāmi. duggaṇho hi tayāti
mahārāja amhākaṁ rājā tayā assakhaluṅkena sindhavo viya duggaṇho
khaluṅkaṁ āruḷhena javasampannaṁ ājānīyaṁ āruyha gacchanto viya
gahetuṁ na sakkāti attho. khaluṅko viya hi kevaṭṭo taṁ āruḷhakapuriso
viya tavaṁ javasampanno sindhavo viya ahaṁ taṁ āruḷhakapuriso
viya amhākaṁ rājāti dasseti. tiṇṇo hiyyoti hiyyova
uttiṇṇo so ca kho sāmacco saparijano na ekakova palāyitvā
gato. anujavanti sace pana tavaṁ taṁ anujavissasi anubandhissasi.
yathā suvaṇṇarājahaṁsaṁ anujavanto dhaṅko antarāva patissati evaṁ
patissasi antarāva vināsaṁ pāpuṇissasīti vadati.
idāni acchambhīto kesarasīho viya mahāsatto udāharaṇaṁ āharanto āha

page number: 416

siṅgālāva rattibhāge phullaṁ disvāna kiṁsukaṁ
maṁsapesīti maññantā paribyuḷhā migādhamā
vītivattāsu rattīsu uggatasmiṁ divākare
kiṁsukaṁ phullitaṁ disvā āsāchinnā migādhamā
evameva tuvaṁ rāja vedehaṁ parivāraya
āsāchinno gamissasi siṅgālā kiṁsukaṁ yathāti.
tattha disvānāti candālokena oloketvā. paribyuḷhāti
pātova maṁsapesiṁ khāditvā gamissāmāti parivāretvā aṭṭhaṁsu.
vītivattāsūti te yāsu yāsu rattīsu evaṁ aṭṭhaṁsu tāsu tāsu
atītāsu. disvāti pātova suriyālokena kiṁsukaṁ disvāna nayidaṁ
maṁsanti ñatvā chinnāsā hutvā palāyiṁsu. siṅgālāti yathā siṅgālā
kiṁsukaṁ parivāretvā āsāchinnā gatā evaṁ tavaṁpi idha videharañño
natthibhāvaṁ ñatvā āsāchinno hutvā gamissasi senaṁ gahetvā
palāyissasīti dīpeti.
rājā tassa taṁ acchambhītavacanaṁ sutvā cintesi ayaṁ gahapatiputto
atisūro hutvā kathesi nissaṁsayaṁ vedeho palāpito bhavissatīti
ativiya kujjhitvā pubbe mayaṁ gahapatiputtaṁ nissāya udarasāṭakassāpi
assāmikā jātā idāni tena amhākaṁ hatthagato paccāmitto
palāpito bahu vata no anatthakārako ubhinnaṁ kattabbaṁ kāraṇaṁ
imasseva karissāmīti tassa kāraṇaṁ kātuṁ āṇāpento āha
imassa hatthapāde ca kaṇṇanāsañca chindatha

page number: 417

yo me amittaṁ hatthagataṁ vedehaṁ parimocayi
imaṁ maṁsaṁva ātappaṁ sūle katvā pacantu naṁ
yo me amittaṁ hatthagataṁ vedehaṁ parimocayi
yathāpi usabhacammaṁ paṭhabyā vitunīyati
sīhassa atho byagghassa hoti saṅkusamāhataṁ
evantaṁ vitunitvāna vedhayissāmi sattiyā
yome amittaṁ hatthagataṁ vedehaṁ parimocayīti.
tattha ātappanti pacitabbayuttakaṁ migādīnaṁ maṁsaṁ viya imaṁ
gahapatiputtaṁ sūle āvuṇitvā pacantu. sīhassa atho byagghassāti
etesañca yathā cammaṁ saṅkusamāhataṁ hoti evaṁ hotu. vedhayissāmīti
vijjhāpessāmīti.
taṁ sutvā mahāsatto hasitaṁ katvā ayaṁ rājā na jānāti attano
deviyāca bandhavānañca mayā mithilaṁ pahitabhāvaṁ tena me idaṁ kammakaraṇaṁ
vicāreti kodhavasena kho pana maṁ usunā vā vijjheyya aññaṁ
vā attano ruccanakaṁ kareyya handāhaṁ sokāturaṁ imaṁ vedanāppattaṁ
katvā hatthipiṭṭheyeva naṁ visaññiṁ katvā nipajjāpetuṁ taṁ kāraṇaṁ
ārocessāmīti cintetvā āha
sace me hatthapāde ca kaṇṇanāsañca chedasi
evaṁ pañcālacandassa vedeho chedayissati
sace me hatthapāde ca kaṇṇanāsañca chedasi
evaṁ pañcālacandiyā vedeho chedayissati

page number: 418

sace me hatthapāde ca kaṇṇanāsañca chedasi
evaṁ nandāya deviyā vedeho chedayissati
sace me hatthapāde ca kaṇṇanāsañca chedasi
evante puttadārassa vedeho chedayissati
sace maṁsañca ātappaṁ sūle katvā pacissasi
evaṁ pañcālacandassa vedeho pācayissati
sace maṁsañca ātappaṁ sūle katvā pacissasi
evaṁ pañcālacandiyā vedeho pācayissati
sace maṁsañca ātappaṁ sūle katvā pacissasi
evaṁ nandāya deviyā vedeho pācayissati
sace maṁsañca ātappaṁ sūle katvā pacissasi
evaṁ te puttadārassa vedeho pācayissati
sace maṁ vitunitvāna vedhayissasi sattiyā
evaṁ pañcālacandassa vedeho vedhayissati
sace maṁ vitunitvāna vedhayissasi sattiyā
evaṁ pañcālacandiyā vedeho vedhayissati
sace maṁ vitunitvāna vedhayissasi sattiyā
evaṁ nandāya deviyā vedeho vedhayissati
sace maṁ vitunitvāna vedhayissasi sattiyā
evante puttadārassa vedeho vedhayissati
evaṁ no mantitaṁ raho vedehena mayā saha

page number: 419

yathā palasataṁ cammaṁ kontimantāsuniṭṭhitaṁ
upeti tanutāṇāya sarānaṁ paṭihantave
sukhāvaho dukkhanūdo vedehassa yasassino
matinte paṭihaññāmi usuṁ palasatena vāti.
tattha chedayissatīti paṇḍitassa kira cūḷaninā hatthapādā chinnāti
sutvāva chedayissati. puttadārassāti mama ekassa chinnapaccayā
tava dvinnaṁ puttānañceva aggamahesiyā cāti tiṇṇampi janānaṁ
amhākaṁ rājā chedayissati. evaṁ no mantitaṁ rahoti mahārāja
mayā ca videharājena ca evaṁ rahasi mantitaṁ yaṁ yaṁ idheva mayhaṁ
cūḷanīrājā kāresi taṁ taṁ tattha tassa puttadārānaṁ kattabbanti.
palasatanti palasatappamāṇaṁ bahū khāre khādāpetvā mudubhāvaṁ upanītaṁ
cammaṁ. kontimantāsuniṭṭhitanti kontimantā vuccati cammakārasatthaṁ
tāya kontimantāya kantanalikhitānaṁ katattā suṭṭhu niṭṭhitaṁ.
tanutāṇāyāti yathā taṁ cammaṁ saṅgāme sarānaṁ paṭihantave sariratāṇaṁ
upeti sarepi paṭihanitvā sarīraṁ rakkhati. sukhāvahoti mahārāja ahaṁpi
amhākaṁ rañño paccāmittānaṁ nivāraṇatthena tassa saraparitāṇaṁ
cammaṁ viya sukhāvaho. dukkhanūdoti kāyikacetasikasukhaṁ āvahāmi dukkhaṁ
nūdemi. matinteti tasmā tava matiṁ paññaṁ usuṁ tena palasatacammena
viya attano matiyā paṭihaññissāmīti.
taṁ sutvā rājā cintesi gahapatiputto kiṁ evaṁ kathesi
yathā kira ahaṁ etassa kammakaraṇaṁ karomi evaṁ videharājā mama

page number: 420

puttadārassa kammakaraṇaṁ karissati na jānāti esa mama puttadārānaṁ
ārakkhassa susaṁvidahitabhāvaṁ idāni marissati maraṇabhayeneva vilapati
nāssa vacanaṁ saddahāmīti.
mahāsatto ayaṁ maṁ bhayena kathetīti maññati jānāpessāmi
nanti cintetvā āha
iṅgha passa mahārāja suññaṁ antepuraṁ tava
orodhā ca kumārā ca tava mātā ca khattiya
ummaṅgā nīharitvāna vedehassupanāmitāti.
tattha ummaṅgāti mayā attano māṇave pesetvā pāsādā
otārāpetvā ummaṅgeneva āharāpetvā mahāummaṅgā nīharāpetvā
bandhavā te vedehassa upanāmitāti.
taṁ sutvā rājā cintesi ayaṁ paṇḍito ativiya daḷhaṁ katvā
kathesi mayā ca rattibhāge gaṅgāya passena nandādeviyā viya saddo
vissuto ayaṁ paṇḍito mahāpañño kadāci saccaṁ bhaṇeyyāti
uppannabalavasoko satiṁ paccupaṭṭhapetvā asocanto viya ekaṁ amaccaṁ
pakkosāpetvā jānanatthāya pesento imaṁ gāthamāha
iṅgha antepuraṁ mayhaṁ gantvāna vicinātha naṁ
yathā imassa vacanaṁ saccaṁ vā yadi vā musāti.
sopi saparivāro rājanivesanaṁ gantvā dvāraṁ vivaritvā anto
pavisitvā hatthapāde bandhitvā mukhaṁ pidahitvā nāgadantakesu olaggite
antepurapālake ca khujjavāmanakādayo ca mahānase bhājanāni bhinnāni

page number: 421

tattha vippakiṇṇaṁ khādanīyaṁ bhojanīyaṁ ratanagharadvārāni vivaritvā kataratanavilopaṁ
vivaṭadvāraṁ sirigabbhaṁ disvā yathāvivaṭeheva dvāravātapānehi
pavisitvā caramānaṁ kākagaṇañca chaḍḍitagāmasadisaṁ susānabhūmiṁ viya nissirakaṁ
rājabhavanaṁ disvā punāgantvā rañño ārocento imaṁ gāthamāha
evametaṁ mahārāja yathā āha mahosatho
suññaṁ antepuraṁ sabbaṁ kākapatanakaṁ yathāti.
tattha kākapatanakaṁ yathāti macchagandhehi āgatehi kākagaṇehi
samākiṇṇo samuddatīre chaḍḍitagāmako viya.
taṁ sutvā rājā catunnaṁ janānaṁpi vippayogasambhavena sokena
kampamāno idaṁ dukkhaṁ mama gahapatiputtaṁ nissāya uppannanti daṇḍena
pahato āsīviso viya bodhisattassa ativiya kujjhi. mahāsatto
tassa kodhanākāraṁ disvā ayaṁ rājā mahāyaso kadāci kodhavasena
kiṁ me etehīti khattiyamānena maṁ viheṭheyya yannūnāhaṁ nandādeviṁ
iminā na diṭṭhapubbaṁ viya karonto tassa sarīravaṇṇaṁ vaṇṇeyyaṁ
atha so taṁ anussaritvā sacāhaṁ mahosathaṁ māressāmi evarūpaṁ
itthīratanaṁ na labhissāmi taṁ amārento puna taṁ labhissāmīti attano
bhariyāya sinehena na kiñci mayhaṁ karissatīti cintetvā attano
rakkhanatthaṁ pāsāde ṭhitova rattakambalantare suvaṇṇavaṇṇaṁ bāhuṁ
nīharitvā tassā gatamaggācikkhanavaseneva taṁ vaṇṇento āha
ito gatā mahārāja nārī sabbaṅgasobhanā
kosumbhaphalakasussoṇī haṁsagaggarabhāṇinī

page number: 422

ito nītā mahārāja nārī sabbaṅgasobhaṇā
koseyyavasanā sāmā jātarūpasumekhalā
surattapādā kalyāṇī suvaṇṇamaṇimekhalā
pārevatakkhī sutanū bimboṭṭhā tanumajjhimā
sujātā bhujagalaṭṭhīva vedīva tanumajjhimā
dīghassā kesā asitā īsakaggapavellitā
sujātā migacchāpīva hemantaggisikhāriva
nadīva giriduggesu sañchannā khuddaveḷubhi
nāganāsūrukalyāṇī paṭhmā timbarutthanī
nātidīghā nātirassā nātilomā nātilomakāti
tattha itoti ummaṅgaṁ dasseti. kosumbhaphalakasussoṇīti
visālakāñcanaphalakā viya sunadarasoṇī. haṁsagaggarabhāṇinīti gocaratthāya
carantānaṁ haṁsapotakānaṁ viya gaggarena madhurena sarabhaññena samannāgatā.
koseyyavasanāti kāñcanakhacitakoseyyavatthavasanā. sāmāti suvaṇṇasarīrā.
pārevatakkhīti pañcasu pasādesu aggaṭṭhānesu pārevatasakuṇasadisakkhī.
sutanūti sobhaṇasarīrā. bimboṭṭhāti bimbaphalaṁ viya
sumaṭṭhoṭṭhapariyosānā. tanumajjhimāti karamitatanumajjhimā.
sujātā bhujagalaṭṭhīvāti vijambhitakāle vāteritarattapallavavilāsinī sujātā
bhujgalatā viya virocati. vedīvāti kāñcanavedī viya tanumajjhimā.
Ōsakaggapavellitāti īsakaṁ aggesu onatā īsakaggapavellitā potthaniyā
aggaṁ viya vinatā. migacchāpīvāti pabbatasānumhi jātā

page number: 423

ekavassikā migapotakā viya visālakkhiyuttā. hemantaggisikhārivāti
obhāsavantatāya hemante aggisikhā viya sobhati. khuddaveḷubhīti yathā
khuddakaveḷūhi sañchannā sā nadī sobhati evaṁ tanulomarājiyā sobhati.
kalyāṇīti chavimaṁsaṁ kesanahāruaṭṭhīnaṁ vasena pañcavidhena kalyāṇena
samannāgatā. paṭhamā timbarutthanīti paṭhamā uttamā suvaṇṇaphalake
ṭhapitaṁ suvaṇṇatimbaruphaladvayamiva tassā saṇṭhānasampannaṁ nirantaraṁ
thanayugalaṁ.
evaṁ mahāsatte tassā rūpasiriṁ vaṇṇenteyeva sā tena pubbe
adiṭṭhapubbā viya ahosi. rājā balavasinehaṁ uppādesi.
athassa sinehuppattiṁ ñatvā mahāsatto anantaraṁ gāthamāha
nandāya nūna maraṇena nandasi siribāhana
ahañca nūna nandā ca gacchāmi yamasādhananti.
tattha siribāhanāti sirisampannabāhana mahārāja nūna tvaṁ evaṁ
uttamarūpadharāya nandāya maraṇena nandasīti vadati. gacchāmāti sace
hi tvaṁ maṁ māressasi ekaṁseneva amhākaṁ rājā nandaṁ māressati
iti nandāca ahañca yamassa santikaṁ gamissāmi yamo amhe ubho
disvā nandaṁ mayhameva dassati tassa mayhaṁ maritvāpi tādisaṁ itthīratanaṁ
labhantassa kiṁ chijjissati nāhaṁ attano maraṇena parihāniṁ
passāmi devāti evaṁ kira naṁ āha.
iti mahāsatto ettake ṭhāne nandameva vaṇṇesi na itare
tayo jane vaṇṇesi. kiṁ kāraṇāti. sattā hi nāma piyakariyāya

page number: 424

viya sesajanesu ālayaṁ na karonti na mātaraṁ vā sarantā puttadhītaropi
na sarissanti tasmā tameva vaṇṇesi. rājamātaraṁ mahallakabhāvena
na vaṇṇesi. Ñāṇasampanne mahāsatte madhurassarena vaṇṇente
yeva nandā devī āgantvā rañño purato ṭhitā viya ahosi.
tato rājā cintesi ṭhapetvā mahosathapaṇḍitaṁ añño mama piyabhariyaṁ
ānetvā dātuṁ samattho nāma natthīti. athassa naṁ sarantasseva
soko uppajji. atha naṁ mahāsatto mā cintayittha mahārāja
devī ca te putto ca mātā ca tayo janāpi āgacchissanti
mama gamanamevettha pamāṇaṁ tasmā tvaṁ assāsaṁ paṭilabhāhi narindāti
rājānaṁ assāsesi. atha rājā cintesi ahaṁ attano nagaraṁ
surakkhitaṁ sugopitaṁ kāretvā imaṁ upakāranagaraṁ ettakena balabāhanena
parikkhipitvā ṭhito ayaṁ paṇḍito evaṁ sugopitāpi mama nagarā
deviñca me puttañca mātarañca ānetvā vedehassa dāpesi amhesu
ca evaṁ parivāretvā ṭhitesveva ekassāpi ajānantassa vedehaṁ
sasenābāhanaṁ palāpesi kinnu kho dibbamāyaṁ jānāti udāhu
cakkhumohananti. atha naṁ pucchanto gāthamāha
dibbaṁ adhiyase māyaṁ akāsi cakkhumohanaṁ
yo me amittaṁ hatthagataṁ vedehaṁ parimocasīti.
taṁ sutvā mahāsatto mahārāja ahaṁ dibbamāyaṁ jānāmi
paṇḍitā hi dibbamāyaṁ uggaṇhitvā bhaye sampatte attānaṁpi paraṁpi
dukkhato parimocentiyevāti vatvā āha

page number: 425

adhiyanti ve mahārāja dibbamāyīdha paṇḍitā
te mocayanti attānaṁ paṇḍitā mantino janā
santi māṇavaputtā me kusalā sandhichedakā
yesaṁ katena maggena vedeho mithilaṁ gatoti.
tattha dibbamāyīdhāti dibbamāyaṁ idha. māṇavaputtāti
upaṭṭhākataruṇayodhā. yesaṁ katenāti yehi katena. maggenāti
alaṅkataummaṅgena.
idaṁ pana sutvā rājā alaṅkataummaṅgena kira vedeho gatoti
vadati kīdiso nu kho ummaṅgoti ummaṅgaṁ daṭṭhukāmo ahosi.
athassa icchitaṁ ñatvā mahāsatto rājā ummaṅgaṁ daṭṭhukāmo
dassessāmissa umaṅganti dassento imaṁ gāthamāha
iṅgha passa mahārāja ummaṅgaṁ sādhu māpitaṁ
hatthīnaṁ atha assānaṁ rathānaṁ atha pattinaṁ
ālokabhūtaṁ tiṭṭhantaṁ ummaṅgaṁ sādhu niṭṭhitanti.
tattha hatthīnanti potthakammacittakammavasena katānaṁ etesaṁ hatthiādīnaṁ
pantīhi upasobhitaṁ alaṅkatadevasabhāsadisaṁ ekobhāsaṁ hutvā tiṭṭhantaṁ
ummaṅgaṁ passa devāti.
evañca pana vatvā mahārāja mama paññāya māpito candassa
suriyassa ca uṭṭhitaṭṭhāne viya pākaṭo alaṅkataummaṅgo asītimahādvārāni
ca catusaṭṭhī culladvārāni ca ekasate sayanagabbe ca
anekasate dīpagabbhe ca passa mayā saddhiṁ samaggo sammodamāno

page number: 426

hutvā attano parivārena saddhiṁ upakāranagaraṁ pavisa devāti nagaradvāraṁ
vivarāpesi. rājā ekasatarājaparivuto nagaraṁ pāvisi. mahāsatto
pāsādā oruyha rājānaṁ vanditvā taṁ saparivāraṁ ādāya ummaṅgaṁ
pāvisi. rājā alaṅkataummaṅgaṁ devasabhaṁ viya disvā bodhisattassa
guṇaṁ vaṇṇento āha
lābhā vata videhānaṁ yassime īdisā paṇḍitā
ghare vasanti vijite (raṭṭhe) yathā tvamasi mahosathāti.
tattha videhānanti evarūpānaṁ paṇḍitānaṁ ākarassa uṭṭhānabhūtassa
videhānaṁ janapadassa lābhā vata. yassime īdisāti yassa
ime evarūpā paṇḍitā upāyakusalā ekaghare vā ekappadese
vā ekaraṭṭhe vā vasanti tassa lābhā vata. yathā tvamasīti yathā
tvaṁ asi tādisena paṇḍitena saddhiṁyeva ekaraṭṭhe ekajanapade
ekanagare ekagehe vasituṁ labhanti tesaṁ videharaṭṭhavāsīnañceva
mithilanagaravāsīnañca tayā saddhiṁ ekato vasituṁ labhantānaṁ lābhāti vadati.
athassa mahāsatto ekasatasayanagabbhe dassesi. ekassa
dvāre vivarite sabbe vivaranti. ekassa dvāre pidahite sabbe
pidahanti. rājā ummaṅgaṁ olokento purato gacchati paṇḍito
pacchato. sabbā senā ummaṅgameva pavisiṁsu. rājā ummaṅgato
nikkhami. paṇḍito tassa nikkhantabhāvaṁ ñatvā sayaṁ nikkhamitvā
aññesaṁ nikkhamituṁ adatvāva ummaṅgadvāraṁ pidahanto āṇiṁ akkami.
asītimahādvārāni catusaṭṭhīculladvārāni ekasatasayanagabbhadvārāni ca

page number: 427

anekasatadīpagabbhadvārāni ca ekappahāreneva pithayiṁsu. sakalo
ummaṅgo lokantanirayo viya andhakāro ahosi mahājano bhītatasito
maraṇabhayatajjito ahosi. mahāsatto hiyyo ummaṅgaṁ pavisanto
yaṁ khaggaṁ vālukaṁ viyūhitvā ṭhapesi taṁ gahetvā bhūmito aṭṭhārasahatthubbedhaṁ
ākāsaṁ ullaṅghitvā tato oruyha rājānaṁ hatthe gahetvā
asiṁ uggiritvā tāsetvā mahārāja sakalajambūdīparajjaṁ kassāti
pucchi. so bhīto tuyhaṁ paṇḍitāti vatvā abhayaṁ me dehīti
āha. paṇḍito mā bhāyi mahārāja nāhantaṁ māretukāmatāya
khaggaṁ parāmasiṁ mama paññānubhāvaṁ dassatuṁ parāmasinti vatvā khaggaṁ
rañño hatthe adāsi. atha naṁ khaggaṁ gahetvā ṭhitaṁ so āha
sace mahārāja maṁ māretukāmo idāneva iminā khaggena maṁ mārehi
sace abhayaṁ dātukāmo abhayaṁ me dehīti. paṇḍita mayā tuyhaṁ
abhayaṁ dinnameva tvaṁ mā cintayīti ācikkhi. asiṁ gahetvā ubhopi
aññamaññaṁ adubbhatāya sapathaṁ kariṁsu. atha rājā bodhisattaṁ āha
paṇḍita evaṁ paññābalasampanno hutvā rajjaṁ kasmā na gaṇhasīti.
mahārāja sacāhaṁ icchanto ajjeva sakalajambūdīparājāno māretvā
rajjaṁ gaṇheyyaṁ paraṁ māretvā yasagahaṇaṁ pana paṇḍitehi nappasaṭṭhanti.
atha naṁ rājā āha paṇḍita mahājano dvāraṁ alabhamāno
paridevati ummaṅgadvāraṁ vivaritvā mahājanassa jīvitadānaṁ
dehīti. so dvāraṁ vivari. sakalo ummaṅgo ekobhāso ahosi.
mahājano assāsaṁ paṭilabhi. sabbe rājāno senāya saddhiṁ ummaṅgā

page number: 428

nikkhamitvā paṇḍitassa santikaṁ agamaṁsu mahāsatto raññā saddhiṁ
visālamāḷake aṭṭhāsi. atha naṁ te rājāno āhaṁsu paṇḍita
taṁ nissāya jīvitaṁ no laddhaṁ sace muhuttaṁ ummaṅgadvāraṁ na vivariyittha
sabbesaṁ no tattheva maraṇaṁ bhavissatīti. na mahārājāno idāneva
tumhākaṁ maṁ nissāya jīvitaṁ laddhaṁ pubbepi tumhe mamaṁyeva nissāya
jīvitaṁ labhitthāti. kadā paṇḍitāti. tena hi suṇātha ṭhapetvā
amhākaṁ nagaraṁ sakalajambūdīpe rajjaṁ gahetvā utarapañcālanagaraṁ gantvā
uyyāne jayapānaṁ pātuṁ surāya paṭiyattakālaṁ sarathāti. āma
paṇḍitāti. tadā esa rājā kevaṭṭena saddhiṁ dummantinā visayojitāya
surāya ceva macchamaṁsādīhi ca tumhe māretuṁ taṁ kiccaṁ katvā
payojesi athāhaṁ mā mayi dharanteva imesaṁ anāthamaraṇaṁ hotūti
cintetvā attano purise pesetvā sabbabhājanāni bhindāpetvā etesaṁ
mantaṁ bhinditvā tumhākaṁ jīvitadānaṁ adāsinti. te sabbepi taṁ
sutvā ubbiggamānasā hutvā cūḷanīrājānaṁ pucchiṁsu saccaṁ kira
mahārājāti. āma mayā kevaṭṭassa kathaṁ gahetvā evaṁ kataṁ
saccameva paṇḍito kathesīti. te sabbepi mahāsattaṁ āliṅgitvā
paṇḍita sabbesaṁ no tvaṁ patiṭṭhā jātosi taṁ nissāya mayaṁ jīvitaṁ
labhāmāti sabbapasādhanehi bodhisattassa pūjaṁ kariṁsu. paṇḍito rājānaṁ
evamāha mahārāja tumhe mā cintayittha pāpamittasaṁsaggasseveso
doso ime rājāno khamāpethāti. rājā mayā duppurisaṁ nissāya
tumhākaṁ evarūpaṁ kataṁ esa mayhaṁ doso khamatha me dosaṁ na punāhaṁ

page number: 429

evarūpaṁ karissāmīti khamāpesi. te aññamaññaṁ accayaṁ desetvā
samaggā sammodamānā ahesuṁ. atha rājā bahuṁ khādanīyaṁ bhojanīyaṁ
turiyagandhamālādīni ca āharāpetvā tehi sabbehi saddhiṁ sattāhaṁ
ummaṅgeyeva kīḷitvā nagaraṁ pavisitvā mahāsattassa mahāsakkāraṁ
kāretvā ekasatarājaparivuto mahātale nisīditvā paṇḍitaṁ attano
santike vasāpetukāmatāya āha
vuttiñca parihārañca diguṇaṁ bhattavetanaṁ
dadāmi vipule bhoge bhuñja kāme ramassu ca
mā videhaṁ paccuggamā kiṁ videho karissatīti.
tattha vuttinti yassa nissitaṁ jīvitavuttiṁ. parihāranti gāmanigamadānaṁ.
bhattanti nivāpaṁ. vetananti paribbayaṁ. bhogeti aññepi te
vipule bhoge dadāmi.
paṇḍito pana taṁ paṭikkhipanto āha
yo cajetha mahārāja bhattāraṁ dhanakāraṇā
ubhinnaṁ hoti gāreyho attano ca parassa ca
yāva jīveyya vedeho nāññassa puriso siyaṁ
yo cajetha mahārāja bhattāraṁ dhanakāraṇā
ubhinnaṁ hoti gāreyho attano ca parassa ca
yāva tiṭṭheyya vedeho nāññassa vijite vaseti.
tattha attano ca parassa cāti evarūpaṁ hi dhanakāraṇā mayāva
attano bhattāraṁ pariccajantena pāpaṁ katanti attanā attānaṁpi

page number: 430

garahati iminā dhanakāraṇā attano bhattāraṁ pariccajanto pāpadhammo
ayanti paropi garahati tasmā na sakkā tasmiṁ dharante mayā aññassa
vijite vasitunti.
atha naṁ rājā āha tena hi paṇḍita tava rañño divaṅgatakāle
idha āgantuṁ paṭiññaṁ dehīti. so sādhu deva ahaṁ jīvanto
āgamissāmīti paṭijānāti. athassa rājā sattāhaṁ mahāsakkāraṁ
katvā sattāhaccayena puna āpucchanakāle ahaṁ te paṇḍita idañcidañca
dammīti vadanto gāthamāha
dammi nikkhasahassante gāmāsītiñca kāsisu
dāsīsatāni cattāri dammi bhariyāsatañca te
sabbaṁ senāṅgamādāya sotthi gaccha mahosathāti.
tattha nikkhasahassanti pañcasuvaṇṇena eko nikkho nikkhānaṁ
sahassaṁ. gāmeti ye gāmā saṁvacchare saṁvacchare satasahassuṭṭhānasuṅkā
te gāme te dammi. kāsisūti kāsikaraṭṭhesu.
taṁ videharaṭṭhassa āsannaṁ tasmā tatthassa asītigāme adāsi.
sopi rājānaṁ āha mahārāja tumhe bandhavānaṁ mā cintayittha
ahaṁ mama rañño gamanakāleyeva mahārāja nandādeviṁ mātuṭṭhāne
ṭhapeyyāsi pañcālacandaṁ kaniṭṭhabhātikaṭṭhāneti vatvā dhituyā vo
abhisekaṁ dāpetvā rājānaṁ uyyojesiṁ mātarañca vo nandādeviñca
puttañca sīghameva pesessāmīti. rājā sādhu paṇḍitāti attano
dhītuyā dātabbāni dāsadāsīgomahisavatthālaṅkārāni

page number: 431

suvaṇṇahiraññālaṅkatahatthiassarathādīni vā imāni tassā dadeyyāsīti mahāsattaṁ
paṭicchāpetvā senābāhanassa kattabbakiccaṁ vicārento āha
yāva dadantu hatthīnaṁ assānaṁ diguṇaṁ vidhaṁ
tappentu annapānena rathike pattikāraketi.
tattha yāvāti na kevalaṁ diguṇameva yāva pahoti tāva hatthīnañca
assānañca yāvagodhūmādividhaṁ dethāti vadati. tappentūti
yattakena antarāmagge akilamantā gacchanti tattakaṁ dadantā
tappentūti.
evañca pana vatvā paṇḍitaṁ uyyojento āha
hatthī asse rathe pattī gacchevādāya paṇḍita
passatu taṁ mahārājā vedeho mithilaṁ gatanti.
tattha mithilaṁ gatanti sotthinā taṁ mithilanagaraṁ sampattaṁ
passatu.
iti so paṇḍitassa mahantaṁ sakkāraṁ katvā uyyojesi.
tepi ekasatarājāno mahāsakkāraṁ katvā bahuṁ paṇṇākāraṁ adaṁsu.
tesaṁ santike upanikkhittakapurisāpi paṇḍitameva parivārayiṁsu. so
mahantena parivārena maggaṁ paṭipajjitvā antarāmaggeyeva cūḷanīraññā
dinnagāmehi āyaṁ harāpetuṁ purisaṁ pesetvā vedeharaṭṭhaṁ sampāpuṇi.
senakopi kira antarāmagge purisaṁ ṭhapetvā cūḷanīrañño āgamanaṁ
vā anāgamanaṁ vā jānitvā yassakassaci āgamanañca mayhaṁ ārocehīti
āṇāpesi. sopi tiyojanamatthakeyeva mahāsattaṁ disvā

page number: 432

āgantvā paṇḍito kira mahantena parivārena āgacchatīti senakassa
ārocesi. so taṁ sutvā rājakulaṁ agamāsi. rājāpi pāsādatale
ṭhitova vātapānena bahi olokento mahatiṁ senaṁ disvā
mahosathapaṇḍitassa senā mandā ayaṁ pana ativiya mahatī dissati kacci
nu kho cūḷanīrājā āgato siyāti bhītatasito tamatthaṁ pucchanto āha
hatthī assā rathā pattī senā sā dissate mahā
caturaṅginī bhiṁsarūpā kinnumaññanti paṇḍitāti.
athassa senako tamatthaṁ ārocento āha
ānando te mahārāja uttamo paṭidissati
sabbaṁ senāṅgamādāya sotthippatto mahosathoti.
taṁ stvā rājā āha senaka paṇḍitassa senā mandā ayaṁ
pana mahatīti. mahārāja cūḷanīrājā tena pasādito bhavissati tenassa
pasannena dinnā senā bhavissatīti. rājā nagare bheriñcārāpesi
nagaraṁ alaṅkaritvā paṇḍitassa paccuggamanaṁ karontūti. nāgarā
tathā kariṁsu. paṇḍito nagaraṁ pavisitvā rājakulaṁ gantvā rājānaṁ
vanditvā ekamantaṁ nisīdi. atha naṁ rājā uṭṭhāya aliṅgitvā
pallaṁkavaragato paṭisanthāraṁ karonto āha
yathā petaṁ susānasmiṁ chaḍḍetvā caturo janā
evaṁ kapiliye tyamhā chaḍḍayitvā idhāgatā
atha tvaṁ kena vaṇṇena kena vā pana hetunā
kena vā atthajātena attānaṁ parimocayīti.

page number: 433

tattha caturo janāti paṇḍita yathā nāma kālakataṁ cattāro
janā mañcakena susānaṁ netvā tattha naṁ chaḍḍetvā anapekkhā
gacchanti evaṁ kapilaraṭṭhe taṁ chaḍḍetvā mayaṁ idhāgatāti attho.
vaṇṇenāti kāraṇena. hetunāti paccayena. atthajātenāti
atthena. parimocayīti amittahatthagato kena kāraṇena kena paccayena
kena atthena attānaṁ mocasīti pucchati.
tato mahāsatto āha
atthaṁ atthena vedeha mantaṁ mantena khattiya
parivārayissaṁ rājānaṁ jambūdīpaṁva sāgaroti.
tassattho ahaṁ mahārāja tehi cintitaṁ atthaṁ attanā cintitena
atthena tehi mantitaṁ mantaṁ attano mantena parivāresiṁ na kevalañca
ettakameva ekasatarājaparivāraṁ pana taṁpi rājānaṁ jambūdīpaṁ sāgaro
viya parivārayissanti. sabbaṁ attanā katakammaṁ vitthārena kathesi.
taṁ sutvā rājā tusi. athassa paṇḍito cūḷanīraññā
attano dinnapaṇṇākāraṁ ācikkhanto āha
dinnaṁ nikkhasahassaṁ me gāmāsītiñca kāsisu
dāsīsatāni cattāri dinnaṁ bhariyāsatañca me
sabbaṁ me senāṅgamādāya sotthinamhi idhāgatoti.
tato rājā ativiya tuṭṭhahaṭṭho mahāsattassa guṇaṁ vaṇṇento
tameva udānaṁ udānesi
susukhaṁ vata saṁvāso paṇḍitehīti senaka

page number: 434

pakkhīva pañjare bandhe macche jālagateriva
amittahatthatthagate mocayi no mahosathoti.
senakopissa vacanaṁ sampaṭicchanto tameva gāthamāha
evameva mahārāja paṇḍitā hi sukhāvahā
pakkhīva pañjare bandhe macche jālagateriva
amittahatthatthagate mocayi no mahosathoti.
atha rājā nagare chaṇabheriñcārāpesi sattāhaṁ mahāchaṇaṁ karontu
yesaṁ mayi sineho atthi sabbe paṇḍitassa sakkārasammānaṁ karontūti.
imamatthaṁ pakāsento satthā āha
āhaññantu sabbavīṇā bheriyo deṇḍimāni ca
dhamantu māgadhā saṁkhā vaggū nadantu dundubhīti.
tattha āhaññantūti vādiyantu. māgadhā saṁkhāti magadharaṭṭhe
sañjātasaṁkhā. dundubhīti mahābheriyo.
atha te nāgarā ca jānapadā ca pakatiyāva paṇḍitassa sakkāraṁ
kattukāmāva bherisaddaṁ sutvā atirekataraṁ sakkāraṁ kariṁsu.
tamatthaṁ pakāsento satthā āha
orodhā ca kumārā ca vesiyānā ca brāhmaṇā
bahuṁ annañca pānañca paṇḍitassābhihārayuṁ
hatthārohā anīkaṭṭhā rathikā pattikārakā
bahuṁ annañca pānañca paṇḍitassābhihārayuṁ
samāgatā jānapadā negamā ca samāgatā

page number: 435

bahuṁ annañca pānañca paṇḍitassābhihārayuṁ
bahujjano pasannosi disvā paṇḍitamāgate
paṇḍitamhi anuppatte celukkhepo pavattathāti.
tattha orodhā cāti udumbarādeviṁ ādiṁ katvā antepurikā.
abhihārayunti abhiharāpesuṁ pahiṇiṁsūti attho. bahujjanoti bhikkhave
nagaravāsī ca catudvāragāmavāsī ca janapadavāsī ca bahujjano pasanno
āsi. disvā paṇḍitamāgateti paṇḍite mithilaṁ āgate taṁ disvā.
pavattathāti paṇḍitamhi mithilaṁ anuppatte ayaṁ no paṭhamameva
paccāmittavasaṅgataṁ rājānaṁ mocetvā pesetvā pacchā ekasatarājāno
aññamaññaṁ khamāpetvā samagge katvā cūḷanīrājānaṁ pasādetvā
tena dinnadinnaṁ mahantaṁ yasaṁ ādāya āgatoti vatvā tuṭṭhacittena
mahājanena pavattito celukkhepo pavattatha.
atha mahāsatto chaṇāvasāne rājakulaṁ gantvā mahārāja
cūḷanīrañño mātarañca deviñca puttañca sīghameva pesetuṁ vaṭṭatīti
āha. rājā tassa vacanaṁ sutvā sādhu tāta pesehīti āha.
so tesaṁ tiṇṇaṁ janānaṁ mahantaṁ sakkāraṁ katvā attanā saddhiṁ
āgatasenāyapi sakkārasammānaṁ katvā tepi tayo jane mahantena
parivārena attano purisehi saddhiṁ pesesi. raññā attano dinnā
satabhariyāyo ca cattāri dāsīsatāni ca nandādeviyā saddhiṁ pesesi
attanā saddhiṁ āgataseniṁpi tehi saddhiṁ pesesi. nandādevī dhītaraṁ
āliṅgitvā sīsaṁ cumbitvā āpucchāmi tuvaṁ amma gamissāmi ammāti

page number: 436

vatvā mahantena saddena paridevi. pañcālacandīpi mātaraṁ vanditvā
amma mā maṁ tāva pajahāti parodi. te mahantena parivārena nagarā
nikkhamitvā anupubbena uttarapañcālanagaraṁ sampāpuṇiṁsu. atha
rājā mātaraṁ pucchi kiṁ amma videharaññā te saṅgaho katoti.
tāta kiṁ kathesi so maṁ devatāṭṭhāne ṭhapetvā sakkāramakāsi
nandādeviṁpi mātuṭṭhāne ṭhapesi pañcālacandaṁ kaniṭṭhaṁ bhātikaṭṭhāne
ṭhapesīti. taṁ sutvā rājā ativiya tusitvā bahupaṇṇākāraṁ pesesi.
te tato paṭṭhāya ubhopi samaggā sammodamānā vasiṁsūti.
. mahāummaṅgakhaṇḍaṁ niṭṭhitaṁ.
pañcālacandī rañño piyā manāpā ahosi. sāpi dutiye
saṁvacchare puttaṁ vijāyi. tassa dasame saṁvacchare videharājā
kālamakāsi. bodhisatto tasseva chattaṁ ussāpetvā deva ahaṁ tava
ayyakassa cūḷanīrañño santikaṁ gamissāmīti āpucchi. paṇḍita mā
maṁ daharaṁ chadḍetvā gamittha ahaṁ taṁ pituṭṭhāne ṭhapetvā sakkāraṁ
karissāmīti. pañcālacandīpi bodhisattaṁ paṇḍita tumhākaṁ gatakāle
aññaṁ paṭisaraṇaṁ natthi mā gamitthāti yāci. sopi mayā rañño
paṭiññā dinnā na sakkā mayā agantunti. mahājanassa atikalūnaṁ
paridevantasseva attano upaṭṭhāke gahetvā nagarā nikkhamitvā
uttarapañcālanagaraṁ gato. rājā paṇḍitassa āgamanaṁ sutvā
paccuggantvā mahantena parivārena nagaraṁ pavesetvā mahantaṁ gehaṁ
tassa datvā ṭhapetvā paṭhamadinne asītigāme aññaṁ bhogaṁ adāsi.

page number: 437

so taṁ rājānaṁ upaṭṭhāsi. tadā bherī nāma paribbājikā rājagehe
paribhuñjati. sā paṇḍitā vyattā. tāya mahāsatto na
diṭṭhapubbo. mahosathapaṇḍito kira rājānaṁ upaṭṭhātīti saddameva
suṇāti. tenāpi sā na diṭṭhapubbā. bherī nāma paribbājikā
kira rājagehe bhuñjatīti saddameva suṇāti. nandādevī pana paṇḍito
amhākaṁ piyavippayogaṁ katvā amhe kilamesīti bodhisatte
anattamanā ahosi. sā pañcasatā vallabhitthiyo āṇāpesi tumhe
mahosathassa ekaṁ dosaṁ upacāretvā rañño antare paribhindituṁ
vāyamathāti. tā tassa antaraṁ olokentiyo vicaranti. athekadivasaṁ
sā paribbājikā bhuñjitvā nikkhamantī bodhisattaṁ rājūpaṭṭhānaṁ
āgacchantaṁ rājaṅgaṇe passi. so taṁ vanditvā ekamantaṁ aṭṭhāṭhi.
sā cintesi ayaṁ kira paṇḍito jānissāma tāvassa paṇḍitabhāvaṁ
vā apaṇḍitabhāvaṁ vāti. hatthamuddāya pañhaṁ pucchantī bodhisattaṁ
oloketvā hatthaṁ pasāresi. sā kira kīdisaṁ paṇḍitaṁ rājā
paradesato āñetvā idāni paṭijaggati na paṭijaggatīti manasāva
pañhaṁ pucchi. bodhisatto ayaṁ hatthamuddāya maṁ pañhaṁ pucchatīti
ñatvā pañhaṁ visajjento hatthamuṭṭhimakāsi. so kira ayye
rājā mama paṭiññaṁ gahetvā pakkosāpetvā idāni daḷhaṁ muṭṭhiva
jāto na me adinnapubbaṁ kiñci detīti manasāva pañhaṁ visajjesi.
sā tassa kathaṁ ñatvā hatthaṁ ukkhipitvā attano sīsaṁ parāmasi.
tena idaṁ dasseti paṇḍita sace kilamasi mayaṁ viya kasmā na

page number: 438

pabbajissasīti. taṁ ñatvā mahāsatto attano kucchiṁ parāmasi. tena
idaṁ dasseti ayye mama posetabbā puttadārā bahū tena na
pabbajāmīti. iti sā hatthamuddāya pañhaṁ pucchitvā attano
āvāsameva agamāsi. mahāsattopi taṁ vanditvā rājūpaṭṭhānaṁ
gato. nandādeviyā payuttā vallabhitthiyo sīhapañjare ṭhitā taṁ
kiriyaṁ disvā cūḷanīrañño santikaṁ gantvā deva mahosatho bherīparibbājikāya
saddhiṁ ekato hutvā tumhākaṁ rajjaṁ gaṇhitukāmo tumhākaṁ
paccatthiko hotīti paribhindiṁsu. taṁ sutvā rājā āha
kiṁ vo diṭṭhaṁ vā sutaṁ vāti. mahārāja paribbājikā bhuñjitvā
pāsādā otarantī mahosathaṁ disvā rājānaṁ hatthatalaṁ viya khalamaṇḍalaṁ
viya ca samaṁ katvā rajjaṁ attano hatthagataṁ kātuṁ sakkosīti
hatthaṁ pasāresi mahosathopi khaggagahaṇākāraṁ dassento katipāhaccayena
rañño sīsaṁ chinditvā rajjaṁ attano hatthagataṁ karissāmīti muṭṭhimakāsi
sā sīsamevassa chindāhīti attano hatthaṁ ukkhipitvā sīsaṁ
parāmasi mahosatho majjheyeva taṁ chindissāmīti udaraṁ parāmasi
mahārāja appamattā hotha paṭhamaṁ mahosathaṁ ghātetuṁ vaṭṭatīti. so tāsaṁ
kathaṁ sutvā cintesi na sakkā paṇḍitena mayi dussituṁ paribbājikaṁ
pucchitvā jānissāmīti. so puna divase paribbājikāya bhuttakāle
taṁ upasaṅkamitvā pucchi ayye kacci vo mahosathapaṇḍito diṭṭhoti.
āma mahārāja hiyyo me ito bhuñjitvā nikkhamantiyā diṭṭhoti.
koci pana vo kathāsallāpo ahosīti. mahārāja amhākaṁ

page number: 439

sallāpo natthi so pana paṇḍitoti sutvā sace paṇḍito idaṁ
jānissatīti hatthamuddāya naṁ pañhaṁ pucchiṁ paṇḍita kacci te rājā
pasāritahattho saṁkupitahattho kacci taṁ saṅgaṇhāti na saṁgañhātīti
hatthaṁ pasāresiṁ paṇḍito rājā mama paṭiññaṁ gahetvā pakkositvā
idāni kiñci na detīti muṭṭhimakāsi athāhaṁ tavaṁ sace kilamasi mayaṁ
viya kasmā na pabbajasīti sīsaṁ parāmasiṁ sopi mama posetabbā
puttadārā atibahū bahūni udarāni pūretabbāni tena na pabbajāmīti
attano kucchiṁ parāmasīti. kiṁ paṇḍito ayye mahosathoti.
āma mahārāja paṭhavītale añño tādiso paṇḍito nāma natthīti
āha. rājā tassā kathaṁ sutvā taṁ vanditvā uyyojesi.
tassa gatakāle paṇḍito rājūpaṭṭhānaṁ paviṭṭho. atha naṁ rājā
pucchi kacci te paṇḍita bherīparibbājikā diṭṭhāti. āma mahārāja
hiyyo ito nikkhamantiṁ taṁ passiṁ sā hatthamuddhāya evaṁ maṁ pañhaṁ
pucchi ahaṁpissā tatheva visajjesinti tāya kathitaniyāmeneva kathesi.
rājā taṁ divasaṁ pasīditvā paṇḍitassa senāpatiṭṭhānaṁ adāsi.
sabbakiccāni tameva paṭicchāpesi. tassa yaso mahā ahosi. raññā
dinnayasānantareyeva so cintesi raññā ekappahāreneva atimahantaṁ
issariyaṁ dinnaṁ rājāno kho pana māretukāmāpi evaṁ karontiyeva
yannūnāhaṁ mama suhadayo vā no vāti rājānaṁ vīmaṁseyyaṁ na kho
pana añño jānituṁ sakkhissati bherīparibbājikā ñāṇasampannā
sā ekenupāyena jānissatīti cintetvā bahūni gandhamālādīni gahetvā

page number: 440

paribbājikāya āvāsaṁ gantvā taṁ pūjetvā vanditvā ayye tumhehi
rañño mama guṇakathāya kathitadivasato paṭṭhāya rājā ajjhottharitvā
viya mayhaṁ atimahantaṁ yasaṁ deti taṁ kho pana sabhāvena vā no
sabhāvena vā detīti na jānāmi sādhu vatassa tumhe ekenupāyena
rañño mayi sinehabhāvaṁ jāneyyāthāti āha. sā sādhūti paṭisuṇitvā
puna divase rājagehaṁ gacchamānāva dakarakkhasapañhaṁ nāma cintesi.
evaṁ kirassā ahosi ahaṁ carapuriso viya hutvā upā-yena
rājānaṁ pañhaṁ pucchitvā paṇḍitassa suhadayo vā no vāti
jānissāmi nanti. sā gantvā katabhattakiccā nisīdi. rājāpi
taṁ vanditvā ekamantaṁ nisīdi. tassā etadahosi sace rājā
paṇḍitassa duhadayo bhavissati pañhaṁ me puṭṭho attano duhadayabhāvaṁ
mahājanassa majjheyeva kathessati taṁ ayuttaṁ ekamante taṁ
pucchissāmīti. sā raho paccāsiṁsāmi mahārājāti āha. rājā
manusse paṭikkamāpesi. atha naṁ sā āha mahārāja pañhaṁ taṁ
pucchicsāmīti. pucchatha ayye jānanto kathessāmīti. atha sā
dakarakkhasapañhaṁ pucchantī paṭhamaṁ gāthamāha
sace vo vuyhamāmānānaṁ sattannaṁ udakaṇṇave
manussabalimesāno nāvaṁ gaṇheyya rakkhaso
anupubbaṁ kathaṁ datvā muñcesi dakarakkhatoti.
tattha sattannanti tumhākaṁ mātā ca nandādevī ca tikhiṇamantīkumāro
ca dhanusekkhasahāyo ca purohito ca mahosatho ca tumhe

page number: 441

cāti imesaṁ sattannaṁ. udakaṇṇaveti gambhīravitthate udake.
manussabalimesānoti manussabaliṁ gavesanto. gaṇheyyāti thāmasam
panno dakarakkhaso udakaṁ dvidhā katvā nikkhamitvā taṁ nāvaṁ
gaṇheyya gahetvā ca pana ime cha jane mama anupaṭipāṭiyā dehi
taṁ visajjeyyāmīti vadeyya atha tvaṁ anupubbaṁ kathaṁ datvā. muñcesi
dakarakkhatoti kathaṁ paṭhamaṁ datvā chaṭṭhaṁ chaḍḍetvā dakarakkhasato
muñceyyāsīti.
taṁ sutvā rājā attano yathāajjhāsayaṁ kathento imaṁ
gāthamāha
mātaraṁ paṭhamaṁ dajjaṁ bhariyaṁ datvāna bhātaraṁ
tato sahāyaṁ datvāna pañcamaṁ dajja brāmmaṇaṁ
chaṭṭhāhaṁ dajjamattānaṁ neva dajjaṁ mahosathanti.
tattha chaṭṭhāhanti ayye pañcame khādite athāhaṁ bho dakarakkhasa
mukhaṁ vivarāti vatvā tena vivaṭe mukhe kacchaṁ daḷhaṁ bandhitvā imaṁ
rajjasiriṁ agaṇetvā idāni maṁ khādāti tassa mukhe papateyyaṁ na
tveva jīvamāno mahosathapaṇḍitaṁ dadeyyanti.
. ettakena ayaṁ pañho niṭṭhito.
evaṁ ñātaṁ paribbājikāya rañño mahāsatte suhadayattaṁ.
na pana ettakeneva paṇḍitassa guṇo pākaṭo ahosi. tenassā
etadahosi ahaṁ mahājanassa majjhe etesaṁ guṇaṁ katheyyāmi rājā
tesaṁ aguṇaṁ kathetvā paṇḍitassa guṇaṁ kathessati evaṁ paṇḍitassa

page number: 442

guṇo nabhe puṇṇacando viya pākaṭo bhavissatīti. sā sabbaṁ
antepurajanaṁ sannipātāpetvā ādito paṭṭhāya puna rājānaṁ tameva
pañhaṁ pucchitvā tena raññā tatheva vutte mahārāja tvaṁ paṭhamaṁ
mātaraṁ dassāmīti vadasi mātā ca nāma mahāguṇā tuyhañca mātā
na aññesaṁ mātusadisā bahūpakārā te esāti tassā guṇaṁ kathentī
gāthadvayamāha
posetā te janettī ca dīgharattānukampikā
chabbhi tayi paduṭṭhāsi paṇḍitā atthadassinī
aññaṁ upanisaṁ katvā vadhā taṁ parimocayi
taṁ tādisiṁ pāṇadadiṁ orasaṁ gabbhadhāriniṁ
mātaraṁ kena dosena dajjāsi dakarakkhinoti.
tattha posetāti daharakāleyeva dve tayo vāre nahāpetvā
pāyetvā bhojetvā taṁ posesi. dīgharattānukampikāti ciraṁ kālaṁ
mudunā cittena anukampikā. chabbhi tayi paduṭṭhāsīti yadā tayi
chabbhi nāma brāhmaṇo padussi tadā tasmiṁ tayi paduṭṭhe sā
mātā paṇḍitā atthadassinī aññaṁ tava paṭirūpakaṁ katvā taṁ
vadhato parimocayi.
cūḷanissa kira mahācūḷanī nāma pitā ahosi. sā imassa daharakāle
tena brāhmaṇena saddhiṁ methunaṁ paṭisevitvā taṁ rājānaṁ visena
māretvā brāhmaṇassa chattaṁ ussāpetvā tassa aggamahesī hutvā
ekadivasaṁ amma chātomhīti vutte puttassa phāṇitena khajjakaṁ

page number: 443

dāpesi. atha naṁ makkhikā parivārayiṁsu. so imaṁ nimmakkhikaṁ
katvā khādissāmīti thokaṁ paṭikkamitvā bhūmiyaṁ phāṇitabinduṁ nipātetvā
attano santike makkhike pothetvā palāpesi. tā gantvā
itaraṁ phāṇitaṁ parivārayiṁsu. so nimmakkhikaṁ katvā khajjakaṁ khāditvā
hatthe dhovitvā mukhaṁ vikkhāletvā pakkāmi. brāhmaṇo tassa
kiriyaṁ disvā cintesi ayaṁ idāneva nimmakkhikaṁ phāṇitaṁ khādati
vuḍḍhippatto mama rajjaṁ na dassati idāneva naṁ māressāmīti.
so tamatthaṁ salākadeviyā ārocesi. sā sādhu deva ahaṁ tayi
sinehena attano sāmikaṁpi mārāpesiṁ idānipi iminā me ko attho
mahājanaṁ ajānāpetvā rahassena naṁ māressāmīti brāhmaṇaṁ vañcetvā
attheso upāyoti. sā paṇḍitā upāyakusalā bhattakārakaṁ
pakkosāpetvā samma mama putto cūḷanīkumāro ca tava putto
dhanusekhakumāro ca te bhave ekadivasaṁ sañjātā ekatova kumāraparivārena
vaḍḍhitvā piyasāhayakā idāni chabbhi brāhmaṇo mama puttaṁ
māretukāmo tvaṁ tassa jīvitadānaṁ dehīti vatvā sādhu devi kiṁ
karissāmīti vutte mama putto abhiñhaṁ tava gehe hotu tvañca
so ca tava putto ca katipāhaṁ nirāsaṅkabhāvatthāya mahānaseyeva
sayitvā tesaṁ tato nirāsaṅkabhāvaṁ ñatvā tumhākaṁ sayanaṭṭhāne
eḷakaṭṭhīni ṭhapetvā manussānaṁ nipajjanavelāyaṁ mahānase aggiṁ datvā
kiṇci ajānāpetvā mama puttañca tava puttañca gahetvā
cūḷadvāreneva nikkhamitvā tīroraṭṭhaṁ gantvā mama puttassa

page number: 444

rājaputtabhāvaṁ anācikkhitvā tassa jīvitaṁ anurakkhāhīti āha. so
sādhūti sampaṭicchi. athassa sā ratanasāraṁ adāsi. so tathā
katvā attano puttañca rājakumārañca ādāya maddaraṭṭhe sākalanagaraṁ
gantvā rājānaṁ upaṭṭhahi. so rājā porāṇakabhattakārakaṁ
apanetvā tassa taṁ ṭhānaṁ adāsi. dvepi kumārā tena saddhiṁyeva
rājanivesanaṁ gacchanti. rājā kassete puttāti pucchi.
bhattakārako mayhaṁ puttāti āha. nanu visadisāti. dvinnaṁ itthīnaṁ
puttā devāti. te gacchante kāle vissāsikā hutvā maddarañño
dhītuyā saddhiṁ rājanivesaneyeva kīḷanti. atha cūḷanīkumāro ca
rājadhītā ca abhiṇhadassanena aññamaññaṁ paṭibaddhacittā ahesuṁ.
kīḷanaṭṭhāne cūḷanīkumāro rājadhītaraṁ geṇḍukaṁpi pāsakaṁpi āharāpesi.
anāharantiṁ sīse paharati. sā rodati. athassā saddaṁ sutvā
rājā kena me dhītā pahatāti vadati. dhātiyo āgantvā
kumārike kena tvaṁ pahatāti pucchanti. kumārikā sacāhaṁ iminā
pahatāmhīti vakkhāmi pitā me etassa rājadaṇḍaṁ karissatīti cintetvā
tasmiṁ sinehena na kumārassa paharaṇabhāvaṁ kathesi. nāhaṁ kenaci
pahatāti vadati. athekadivasaṁ maddarājā taṁ paharantaṁ addasa.
disvā panassa etadahosi ayaṁ kumāro na bhattakārakena sadiso
abhirūpo pāsādiko ativiya acchambhīto na iminā etassa puttena
bhavitabbanti. so tato paṭṭhāya taṁ parigaṇhi. dhātiyo kīḷanaṭṭhāne
khādanīyaṁ āharitvā rājadhītāya denti. sāpi aññesaṁ

page number: 445

dārakānaṁ deti. te jāṇunā patiṭṭhāya oṇatā gaṇhanti.
cūḷanīkumāro pana ṭhitakova tassā hatthato acchinditvā gaṇhati.
rājāpi tassa taṁ kiriyaṁ addasa. athekasmiṁ divase cūḷanīkumārassa
geṇḍuko rañño cullasayanassa heṭṭhā pāvisi. caḷanīkumāro taṁ
gaṇhanto attano issariyamānena imassa paccantarañño na heṭṭhāsayane
pavisissāmīti taṁ daṇḍakena nīharitvā gaṇhati. rājāpi taṁ
kiriyaṁ disvā niccayenesa 1- na bhattakārassa puttoti taṁ pakkosāpetvā
kassete puttāti pucchi. mayhaṁ puttā devāti. ahaṁ tava puttañca
aputtañca jānāmi sabhāvameva kathehi no ce kathesi jivitante natthīti
tajjento khaggaṁ uggiri. so maraṇabhayabhīto kathemi deva raho pana
paccāsiṁsāmīti vatvā raññā okāse kate abhayaṁ yācitvā yathābhūtaṁ
ārocesi. rājā tattato ñatvā attano dhītaraṁ alaṅkaritvā
tassa pādaparicārikaṁ katvā adāsi. itaresaṁ pana palātadivase
bhattakārako ca cūḷanīkumāro ca bhattakārakaputto ca mahānase
āditte antoyeva daḍḍhāti sakalanagare ekakolāhalaṁ ahosi.
salākadevī taṁ pavuttiṁ ñatvā brāhmaṇassa ārocesi. deva tumhākaṁ
manoratho matthakaṁ patto te kira tayopi janā bhattageheyeva
daḍḍhāti. so tuṭṭhahaṭṭho ahosi. salākadevīpi cūḷanīkumārassa
aṭṭhīnīti eḷakaṭṭhīni āharāpetvā brāhmaṇassa dassetvā chaḍḍāpesi.
imamatthaṁ sandhāya paribbājikā aññaṁ upanisaṁ katvā

footnote: 1 nissaṁsayenevātipi pāṭho.

page number: 446

vadhā parimocayīti āha. sā hi eḷakaṭṭhīni manussaṭṭhīnīti dassetvā
taṁ vadhāya mocasi. orasanti yāya tvaṁ ure katvā vaḍḍhito taṁ
orasaṁ piyaṁ manāpaṁ. gabbhadhārininti yāya tvaṁ kucchinā dhārito taṁ
evarūpaṁ mātaraṁ tena dosena dakarakkhasassa dassasīti.
taṁ sutvā rājā ayye bahū mama mātu guṇā ahañcassā
mama upakārabhāvaṁ jānāmi tatopi mameva guṇā bahutarāti mātu
aguṇaṁ kathento imaṁ gāthadvayamāha
daharā viya alaṅkāraṁ dhāreti apilandhanaṁ
dovārike anīkaṭṭhe ativelaṁ pajagghati
tatopi paṭirājānaṁ sayaṁ dūtāni sāsati
mātaraṁ tena dosena dajjāhaṁ dakarakkhinoti.
tattha daharā viyāti mahallikāpi hutvā taruṇī viya alaṅkāraṁ
dhāreti pilandhati. apilandhananti pilandhituṁ ayuttaṁ. sā kira vajirapūritaṁ
kāñcanamekhalaṁ pilandhitvā rañño amaccehi saddhiṁ mahātale
nisinnakāle aparāparaṁ caṅkamati. mekhalāsaddena sakalarājanivesanaṁ
ekaninnādaṁ ahosi. pajagghatīti ete dovārikādipetake
hatthācariyādike anīkaṭṭhe ca ye etissā uchiṭṭhakaṁpi bhuñjituṁ ayuttarūpā
te āmantetvā tehi saddhiṁ ativelaṁ mahāhasitaṁ hasati. paṭirājānanti
paṭirājūnaṁ. sayaṁ dūtāni sāsatīti mama vacanena sayaṁ paṇṇaṁ likhitvā
dūte pesesi mama mātā kāme paribhuñjanavayasmiyeva ṭhitā asukarājā
kira āgantvā taṁ netūti. te mayaṁ rañño upaṭṭhākā kasmā

page number: 447

no evaṁ vadesīti paṭipaṇṇāni pesenti. tesu parisamajjhe vāciyamānesu
mama sīsaṁ chindanakālo viya ahosi. tena naṁ dosena dakarakkhasassa
dassāmīti.
bherī tassa vacanaṁ sutvā mahārāja mātaraṁ tāva iminā dosena
dehi bhariyā pana te guṇavatīti tassā kathentī dve gāthā abhāsi
itthīgumbassa pavarā accantaṁ piyabhāṇinī
anubbatā sīlavatī chāyāva anupāyinī
akkodhanā puññavatī paṇḍitā atthadassinī
ubbariṁ kena dosena dajjāsi dakarakkhinoti.
tattha itthīgumbassāti itthīgaṇassa. anubbatāti daharakālato
paṭṭhāya anubbatā anugatā sīlavatī chāyāva anupāyinī. akkodhanāti
ādito panassā guṇe kathentī maddaraṭṭhe sākalanagare vasanakāle
tayā pahatāpi tava āṇākaraṇabhayena tayi sinehena mātāpitūnaṁ
na kathesi evamesā akkodhanā puññavatī paṇḍitā atthadassinīti
idaṁ daharakāle akkodhanādibhāvaṁ sandhāyāha. ubbarinti
orodhaṁ. evaṁ guṇasampannaṁ nandādeviṁ kena dosena dakarakkhasassa
dassasīti vadati.
so tassā aguṇaṁ kathento imaṁ gāthamāha
khiḍḍāratisamāpannaṁ anatthavasamāgataṁ
sā maṁ sakānaṁ puttānaṁ ayācaṁ yācate dhanaṁ
sohaṁ dadāmi sārato bahuṁ uccāvacaṁ dhanaṁ

page number: 448

suduccajaṁ cajitvāna pacchā socāmi dummano
ubbariṁ tena dosena dajjāmi dakarakkhinoti.
tattha anatthavasamāgatanti tāya khiḍḍāratiyā kāmakīḷāya anatthakārakānaṁ
kilesānaṁ vasaṁ āgataṁ maṁ viditvā. sā manti sā nandādevī
maṁ. sakānaṁ puttānanti yaṁ mayā attano puttānañca
dhītānañca bhariyānañca dinnaṁ pilandhanaṁ taṁ ayācitabbarūpaṁpi mayhaṁ
dehīti yācati. pacchā socāmīti sā dutiyadivase imāni pilandhanāni
raññā mama dinnāni āharathetānīti tesaṁ rodantānaṁ omuñcitvā
gaṇhati athāhaṁ te rodamāne mama santike āgate disvā pacchā
socāmi evaṁ dosakārikā esā iminā naṁ dosena dakarakkhasassa
dassāmīti.
atha naṁ paribbājikā imaṁ tāva iminā dosena dehi kaniṭṭho
pana te tikhiṇamantī kumāro upakārako taṁ kena dosena dassasīti
putchantī gāthamāha
yenocitā jānapadā ānītā ca paṭiggahaṁ
ābhaṭaṁ pararajjebhi abhiṭṭhāya bahudhanaṁ
dhanuggahānaṁ pavaraṁ sūraṁ tikhiṇamantinaṁ
bhātaraṁ kena dosena dajjāsi dakarakkhinoti.
tattha yenocitāti yena vaḍḍhitā. paṭiggahanti yena ca tumhe
paradese vasantā puna gehaṁ ānītā. abhiṭṭhāyāti abhibhavitvā.
tikhiṇamantinanti tikhiṇapaññaṁ.

page number: 449

so kira mātu brāhmaṇena saddhiṁ vasanakāle jāto. athassa
vuḍḍhippattassa brāhmaṇo khaggaṁ hatthe datvā imaṁ gahetvā maṁ
upaṭṭhāhīti āha. so brāhmaṇaṁ pitā meti saññāya upaṭṭhāti.
atha naṁ eko amacco rājakumāra na tvaṁ etassa brāhmaṇassa putto
tava kucchigatakāle salākadevī rājānaṁ mārāpetvā etassa chattaṁ
ussāpesi tvaṁ mahācūḷalanīrañño puttoti āha. so taṁ sutvā
kujjhitvā hotu ekenupāyena naṁ māressāmīti rājakulaṁ pavisanto
taṁ khaggaṁ ekassa pādamūlikassa datvā aparaṁ tvaṁ rājadvāre ṭhatvā
mamesa khaggoti iminā saddhiṁ vivādaṁ kareyyāsīti vatvā pāvisi.
te ubho kalahaṁ kariṁsu. so kiṁ esa kalahoti ekaṁ purisaṁ pesesi.
so āgantvā khaggatthāyāti āha. atha naṁ brāhmaṇo taṁ sutvā
kiṁ etanti pucchi. so kira tumhehi mama dinnakhaggo aññassa
santakoti. kiṁ vadesi tāta tena hi āharāpehi sañjānissāmi
nanti āharāpesi. kumāro taṁ āharāpetvā kosato nikkaḍḍhitvā
passathāti sañjānāpento viya taṁ upagantvā ekappahārenevassa
sīsaṁ chinditvā attano pādamūle pātesi. tato rājagehato
nīharitvā rājagehaṁ paṭijaggitvā nagaraṁ alaṅkaritvā tassa abhiseke
upanīte mātā cūḷanīkumārassa maddaraṭṭhe vasanabhāvaṁ ācikkhi. taṁ
sutvā rājakumāro senāṅgaparivuto tattha gantvā bhātaraṁ ānetvā
rajje patiṭṭhāpesi. tato paṭṭhāya naṁ tikhiṇamantīti sañjāniṁsu.
paribbājikā taṁ evarūpaṁ bhātaraṁ kena dosena dakarakkhasassa dassasīti

page number: 450

pucchi.
rājā tassa dosaṁ kathento āha
mayocitā jānapadā ānītā ca paṭiggahaṁ
ābhaṭaṁ pararajjebhi abhiṭṭhāya bahudhanaṁ
dhanuggahānaṁ pavaro sūro tikhiṇamantī ca
mayāyaṁ sukhito rājā iti maññati dārako
upaṭṭhānaṁpi me ayye na so eti yathāpure
bhātaraṁ tena dosena dajjāhaṁ dakarakkhinoti.
tattha pararajjebhīti imassa mayā pararajjato bahudhanaṁ ābhaṭaṁ
sayañca pararajje vasanto puna imaṁ gehaṁ ānetvā esa mayā
mahatiyase patiṭṭhāpitoti vadati. yathāpureti pubbe pātova āgacchati
idāni panesa na tathā eti iminā naṁ dosena dakarakkhasassa dassāmīti.
paribbājikā mahārāja bhātu tāva doso hotu dhanusekkhakumāro
pana tayi sinehena guṇayutto bahūpakāroti tassa guṇaṁ kathentī
āha
ekarattena ubhayo tavañceva dhanusekhavā
ubho jātettha pañcālā sahāyā susamāvayā
cariyā taṁ anubandhittho ekadukkhasukho tava
ussukko te divārattiṁ sabbakiccesu pāvato
sahāyaṁ kena dosena dajjāsi dakarakkhinoti.
tattha dhanusekhavāti dhanusekhatāya dhanusekhakumāroti attho.

page number: 451

etthāti idheva nagare. pañcālāti uttarapañcālanagare jātattā
evaṁ vohārā. susamāvayāti suṭṭhu samāvayā. cariyā taṁ anubandhitthoti
daharakāle janapadacārikāya pakkantaṁ taṁ anubandhittha kimiva
chāyāva na vijahīti. ussukko teti tava kiccesu rattindivaṁ ussukko
chandajāto niccaṁ pāvato taṁ kena dosena dakarakkhasassa dassasīti.
athassa rājā dosaṁ kathento āha
cariyā maṁ ayaṁ ayye sañjagghittho mayā samā
ajjāpi tena vaṇṇena ativelaṁ pajagghati
ubbariyāpi me ayye mantayāmi rahogato
anāmanto pavisati pubbe appaṭivedito
laddhadvāro katokāso ahirikaṁ anādaraṁ
sahāyaṁ tena dosena dajjāhaṁ dakarakkhinoti.
tattha ajjāpi tena vaṇṇenāti yathā cariyāya pubbe maṁ
anubandhanto mayā anāthena saddhiṁ ekato bhuñjanto sayanto hatthaṁ
paharitvā mahāhasitaṁ hasi ajjāpi tatheva hasati duggatakāle viya maṁ
passati. anāmantoti raho nandādeviyā saddhiṁ mantentepi mayi
ajānāpetvāva sahasā pavisati iminā dosena taṁ ahirikaṁ anādaraṁ
dakarakkhasassa dassāmīti.
atha naṁ paribbājikā mahārāja etassa tāvesa doso hotu
purohito pana te bahūpakāroti tassa guṇaṁ kathentī āha
kusalo sabbanimittānaṁ rudaññū āgatāgamo

page number: 452

uppāde supine yutto niyyāne ca pavesane
paṭho bhummantalikkhasmiṁ nakkhattapadakovido
brāhmaṇaṁ kena dosena dajjāsi dakarakkhinoti.
tattha sabbanimittānanti iminā nimitena idaṁ bhavissati iminā
idanti evaṁ sabbanimittesu kusalo. rudaññūti sabbaravaṁ jānāti.
uppādeti candaggāhasuriyaggāhaukkāpātadisādāhādike uppāde.
supine yuttoti supine ca tassa nipphatti jānanavasena yutto.
niyyāne ca pavesaneti iminā nakkhattena niyyānitabbaṁ iminā
pavisitabbanti jānāti. paṭho bhummantalikkhasminti cheko paṭibalo
bhūmiyañca antalikkhe ca dosaguṇe jānituṁ samattho. nakkhattapadakovidoti
aṭṭhavīsatiyā nakkhattakoṭṭhāsesu cheko. taṁ kena dosena dakarakkhasassa
dassasīti.
rājā tassa dosaṁ kathento āha
parisāyaṁpi me ayye ummilitvā udikkhati
tasmā accabhamuṁ luddaṁ dajjāhaṁ dakarakkhinoti.
tassattho ayye esa maṁ parisamajjhe olokentopi akkhīni
ummilitvā kuddho viya udakkhati tasmā etaṁ ummilitvā ṭhitabhamu
dosena ukhittabhamuṁ viya luddaṁ byānakaṁ ahaṁ dakarakkhino dassāmīti.
tato paribbājikā mahārāja tvaṁ mātaraṁ ādiṁ katvā ime
pañca jane dakarakkhasassa dassāmīti vadasi evarūpañca sirivibhavaṁ
agaṇetvā attano jīvitaṁ mahosathapaṇḍitassa dammīti vadasi kiṁ tassa

page number: 453

guṇaṁ passasīti pucchantī imā gāthā abhāsi
sasamuddaparisāsaṁ mahisāgarakuṇḍalaṁ
basundharaṁ āvasasi amaccaparivārito
cāturanto mahāraṭṭho vijitāvī mahabbalo
paṭhabyā ekarājāsi yaso te vipulaṁ gato
soḷasitthīsahassāni āmuttamaṇikuṇḍalā
nānājanapadā nārī devakaññūpamā subhā
evaṁ sabbaṅgasampannaṁ sabbakāmasamiddhinaṁ
sukhitānaṁ piyaṁ dīghaṁ jīvitaṁ āhu khattiya
atha tvaṁ kena vaṇṇena kena vā pana hetunā
paṇḍitaṁ anurakkhanto pāṇaṁ cajasi duccajanti.
tattha sasamuddaparisāsanti samuddaparikhāsaṁkhātena samuddaparikkhepena
samannāgataṁ. sāgarakuṇḍalanti taṁ parikkhipitvā ṭhitassa sāgarassa
kuṇḍalabhūtaṁ. vijitāvīti vijitasaṅgāmo. ekarājāti aññassa
attano sadisassa rañño abhāvato ekova rājā. sabbakāmasamiddhinanti
sabbesaṁpi vatthukāmakilesakāmānaṁ samiddhiyā samannāgataṁ.
sukhitānanti evarūpānaṁ sukhitānaṁ sattānaṁ evaṁ sabbaṅgasampannaṁ jīvitaṁ
dīghameva piyaṁ na te appaṁ jīvitamicchantīti paṇḍitā vadanti.
pāṇanti evarūpaṁ attano jīvitaṁ kasmā paṇḍitaṁ anurakkhanto
cajasīti.
so tassā kathaṁ sutvā paṇḍitassa guṇe kathento imā

page number: 454

gāthā abhāsi
yatopi āgato ayye mama atthaṁ mahosatho
nābhijānāmi dhīrassa anumattaṁpi dukkaṭaṁ
sacepi kimhici kāle maraṇaṁ me pure siyā
putte ca me paputteca sukhāpeyya mahosatho
anāgataṁ paccuppannaṁ sabbamatthaṁ vipassati
anāparādhakammantaṁ na dajjaṁ dakarakkhinoti.
tattha kimhici kāleti kissamiñci kāle. sukhāpeyyāti
sukhasmiṁyeva patiṭṭhapeyya. sabbamatthanti evaṁ anāgataṁ paccuppannaṁ
va atītaṁ vā sabbamatthaṁ sabbaññū buddho viya vipassati.
anāparādhakammantanti kāyakammādīsu aparādharahitaṁ. na dajjanti ayye evaṁ
asamadhuraṁ paṇḍitaṁ nāhaṁ dakarakkhasassa dassāmīti.
evaṁ rājā mahāsattassa guṇe candamaṇḍalaṁ uddharanto viya
ukkhipitvā kathesi. iti imaṁ jātakaṁ yathā anusandhippattaṁ hoti.
atha paribbājikā cintesi ettakenāpi paṇḍitassa
guṇā pākaṭā na honti sakalanagaravāsīnaṁ majjheyeva sāgarapiṭṭhe
āsittatelaṁ viya vippakīraṇaṁ paṇḍitassa guṇe pākaṭe karissāmīti.
rājānaṁ gahetvā pāsādā oruyha rājaṅgaṇe āsanaṁ paññāpetvā
tattha nisīditvā nāgare sannipātāpetvā puna rājānaṁ ādito
paṭṭhāya dakarakkhasapañhaṁ pucchitvā tena heṭṭhā kathitanayeneva kathitakāle
nāgare āmantetvā āha

page number: 455

idaṁ suṇātha pañcālā cūḷaneyyassa bhāsitaṁ
paṇḍitaṁ anurakkhanto pāṇaṁ cajati duccajaṁ
mātu bhariyāya bhātu ca sakhino brāhmaṇassa ca
attano vāpi pañcālo channaṁ cajati jīvitaṁ
evaṁ mahatthiyā paññā nipuṇā sādhucintinī
diṭṭhadhammahitatthāya samparāye sukhāya cāti.
tattha mahatthiyāti mahantaṁ atthaṁ gahetvā ṭhitā. diṭṭhadhammahitatthāyāti
imasmiṁyeva attabhāve hitatthāya paraloke sukhatthāya ca hoti.
iti sā ratanagharassa maṇikkhandhena kūṭaṁ gaṇhantī viya mahāsattassa
guṇehi dhammadesanāya kūṭaṁ gaṇhati.
dakarakkhasapañho niṭṭhito.
niṭṭhitā ca sabbaso mahāummaṅgajātakavaṇṇanā.
iti satthā imaṁ dhammadesanaṁ āharitvā saccāni pakāsetvā
jātakaṁ samodhānento na bhikkhave idāneva tathāgato paññavā
parappavādamaddano atīte aparipakke ñāṇe bodhiñāṇatthācariyaṁ
carantopi paññavāyevāti vatvā imā gāthā abhāsi
senako kassapo āsi kāmindo ambaṭṭho cāpi
pukakuso poṭṭhapādo pañcālacando anuruddho
devindo soṇadaṇḍako kevaṭṭo devavatto ca
salākā thūlanandikā anukevaṭṭo moggallāno

page number: 456

sundarī pañcālacandī ca mallikā ca sālikā
udumbaradevī gotamī vedeho kāḷudāyī ca
bherī uppallavaṇṇāsi pitā suddhodano ahu
mātā āsi mahāmāyā amarā bimbasundarī
tikhiṇakumāro ca channo dhanusekho ca rāhulo
suvo ahosi ānando sāriputto ca cūḷanī
mahosatho lokanātho evaṁ dhāretha jātakanti.
mahosathapaṇḍitajātakaṁ pañcamaṁ niṭṭhitaṁ.


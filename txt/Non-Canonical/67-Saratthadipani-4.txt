
page number: 001

sāratthadīpanī nāma vinayaṭīkā
samantapāsādikāvaṇṇanā
catuttho bhāgo
---------
mahāvaggavaṇṇanā
-----------
mahāvagge mahākhandhakavaṇṇanā
namo tassa bhagavato arahato sammāsambuddhassa.
[1] idāni ubhatovibhaṅgānantaraṁ saṅgahamāropitassa
mahāvaggacullavaggasaṅgahitassa khandhakassa atthasaṁvaṇṇanaṁ ārabhitukāmo
ubhinnaṁ pāṭimokkhānantiādimāha.
[2] tattha ubhinnaṁ pāṭimokkhānanti ubhinnaṁ pāṭimokkhavibhaṅgānaṁ.
pāṭimokkhaggahaṇena hettha tesaṁ vibhaṅgo abhedena
gahito. yaṁ khandhakaṁ saṅgāyiṁsūti sambandho khandhānaṁ samūho
khandhako. khandhānaṁ vā pakāsanato dīpanato khandhako. khandhāti cettha
pabbajjūpasampadādivinayakammasaṅkhātā cārittavārittasikkhāpadasaṅkhātā
ca paññattiyo adhippetā. pabbajjādīni hi

page number: 002

bhagavatā paññattattā paññattiyoti vuccanti. paññattiyañca
khandhasaddo dissati dārukkhandho aggikkhandho udakakkhandhotiādīsu
viya. apica bhāgarāsatthatā cettha yujjatiyeva tāsaṁ paññattīnaṁ bhāgato
rāsito ca vibhattattā. khandhakovidāti paññattibhāgarāsatthavasena
khandhatthe kovidā. padabhājaniye yesaṁ padānaṁ atthā
yehi aṭṭhakathānayehi pakāsitāti yojetabbaṁ. te ce puna
vadeyyāmāti te ce aṭṭhakathānaye punapi vadeyyāma. athavā
padabhājaniye yesaṁ padānaṁ ye atthā heṭṭhā pakāsitā te ce
atthe puna vadeyyāmāti yojetabbaṁ. imasmiṁ pakkhe hisaddo
padapūraṇe daṭṭhabbo. pariyosānanti saṁvaṇṇanāya pariyosānaṁ.
uttānā ceva ye atthāti ye atthā pubbe appakāsitāpi
uttānā agambhīrā.
[3] visesakāraṇaṁ natthīti yena samayena āyasmato sārīputtattherassa
sikkhāpadappaññattiyācanahetubhūto parivitakko udapādi tena
samayenātiādinā vuttakāraṇaṁ viya idha visesakāraṇaṁ natthi.
ayamabhilāpoti tena samayenāti ayamabhilāpo. kimpanetassa
vacane payojananti yadi visesakāraṇaṁ natthi etassa vacane
kimpayojananti adhippāyo. nidānadassanaṁ payojananti yojetabbaṁ.
tameva vibhāvetuṁ yā hi bhagavatātiādi vuttaṁ.
[4] mahāvelā viya mahāvelā vipulavālikapuñjatāya

page number: 003

mahanto velātaṭo viyāti attho. tenāha mahante
vālikarāsimhīti atthoti. urumarusikatāvālukāvaṇṇa vālikāti ime
saddā samānatthā. byañjanameva nānaṁ. tenāha urūti
vālikā vuccatīti. ito paṭṭhāya ca
yasmā suttantapālīnaṁ attho saṅkhepavaṇṇito
tasmā mayaṁ karissāma tāsañcatthassa dīpanaṁ.
najjāti nadati sandatīti nadī. tassā najjā. nadiyā ninnagāyāti
attho. nerañjarāyāti nelañjalāyāti vattabbe lakārassa rakāraṁ
katvā nerañjarāyāti vuttaṁ. kaddamasevālapaṇakādidosavirahitasalilāyāti
attho. keci nīlaṁjalāyāti vattabbe nerañjarāyāti vuttanti vadanti.
nāmameva vā etaṁ tassā nadiyāti veditabbaṁ. tassā nadiyā tīre
yattha bhagavā vihāsi taṁ dassetuṁ bodhirukkhamūleti vuttaṁ. bodhi vuccati
catūsu maggesu ñāṇanti ettha maggañāṇaṁ bodhīti vuttaṁ. pappoti bodhiṁ
varabhūrimedhasoti ettha sabbaññutañāṇaṁ. tadubhayampi bodhiṁ bhagavā
ettha pattoti rukkhopi bodhirukkhotveva nāmaṁ labhi. athavā
satta bojjhaṅge bujjhatīti bhagavā bodhi. tena bujjhantena
sannissitattā so rukkho bodhirukkhoti nāmaṁ labhi. aṭṭhakathāyampana
ekadeseneva atthaṁ dassetuṁ bodhi vuccati catūsu maggesu
ñāṇantiādi vuttaṁ. mūleti samīpe. paṭhamābhisambuddhoti

page number: 004

anunāsikalopenāyaṁ niddesoti āha paṭhamaṁ abhisambuddhoti.
paṭhamanti ca bhāvanapuṁsakaniddeso. tasmā abhisambuddho hutvā
sabbapaṭhamaṁ bodhirukkhamūle viharatīti evamettha sambandho
veditabbo. athakho bhagavāti ettha athāti tasmiṁ samayeti evamattho
gahetabbo anekatthattā nipātānaṁ. yasmiṁ samaye abhisambuddho
hutvā bodhirukkhamūle viharati tasmiṁ samayeti attho. teneva
udānapāliyaṁ tena kho pana samayena bhagavā sattāhaṁ ekapallaṅkena
nisinno hoti vimuttisukhaṁ paṭisaṁvedīti vuttaṁ. athāti vā pacchāti
imasmiṁ atthe nipāto. tasmā abhisambodhito pacchāti evamattho
gahetabbo. khoti padapūraṇe nipāto. satta ahāni sattāhaṁ.
accantasaṁyogatthe etaṁ upayogavacanaṁ. yasmā bhagavā taṁ sattāhaṁ
nirantaratāya accantameva phalasamāpattisukhena vihāsi tasmā
sattāhanti accantasaṁyogavasena upayogavacanaṁ vuttaṁ. ekapallaṅkenāti
visākhapuṇṇamāyaṁ anatthaṅgateyeva suriye aparājitapallaṅkavasena
vajirāsane nisinnakālato paṭṭhāya sakiṁpi anuṭṭhahitvā
yathāābhujitena ekeneva pallaṅkena. vimuttisukhaṁ paṭisaṁvedīti ettha
tadaṅga vikkhambhana samuccheda paṭippassaddhi nissaraṇavimuttīsu pañcasu
paṭippassaddhivimuttisaṅkhātā bhagavato phalavimutti adhippetāti āha
vimuttisukhaṁ phalasamāpattisukhaṁ paṭisaṁvediyamānoti. vimuttīti ca
upakkilesehi paṭippassaddhivasena cittassa vimuttabhāvo cittameva

page number: 005

vā tathā vimuttaṁ veditabbaṁ. tāya vimuttiyā jātaṁ sampayuttaṁ
vā sukhaṁ vimuttisukhaṁ. yāyaṁ bhante upekkhā sante sukhe vuttā
bhagavatāti vacanato upekkhāpi cettha sukhamicceva veditabbā. tathā
ca vuttaṁ sammohavinodaniyaṁ upekkhā pana santattā sukhamicceva
bhāsitāti. bhagavā hi catutthajajhānikaṁ arahattaphalasamāpattiṁ
samāpajjati na itaraṁ. athavā tesaṁ vūpasamo sukhotiādīsu yathā
saṅkhāradukkhupasamo sukhoti vuccati evaṁ sakalakilesadukkhupasamabhāvato
aggaphale labbhamānā paṭippassaddhivimuttieva idha sukhanti veditabbā.
athāti adhikāratthe nipāto. khoti padapūraṇe. tesu adhikāratthena
athāti iminā vimuttisukhapaṭisaṁvedanato aññaṁ adhikāraṁ dasseti.
ko panesoti. paṭiccasamuppādamanasikāro. rattiyāti avayavasambandhe
sāmivacanaṁ. paṭhamanti accantasaṁyogatthe upayogavacanaṁ. bhagavā hi
tassā rattiyā sakalaṁpi paṭhamayāmaṁ teneva manasikārena yutto ahosīti.
paccayākāranti avijjādipaccayadhammaṁ. paṭiccāti paṭimukhaṁ itvā
gantvā. kāraṇasāmaggiṁ appaṭikkhipitvāti attho. paṭimukhagamanañca
paccayassa kāraṇasāmaggiyā aṅgabhāvena phalassa uppādanameva.
appaṭikkhipitvāti pana vinā tāya kāraṇasāmaggiyā aṅgabhāvaṁ
agantvā sayameva na uppādetīti attho. etena
kāraṇabahutā dassitā. avijjādiekekahetusīsena hi hetusamūho

page number: 006

niddiṭṭho. sahiteti samudite. avinibbhutteti attho. avijjādiko
hi paccayadhammo sahiteyeva aññamaññaṁ avinibbhogavuttidhamme
uppādeti. iminā paccayuppannadhammabahutā dassitā.
ubhayenāpi ekaṁ na ekatotiādinayo dīpito hoti. ekato
hi kāraṇato na idha kiñci ekaṁ phalamatthi na anekaṁ nāpi
anekehi kāraṇehi ekaṁ anekehi pana kāraṇehi anekameva
hoti. tathāhi anekehi utu paṭhavī bīja salilasaṅkhātehi kāraṇehi
anekameva rūpagandharasādikaṁ aṅkurasaṅkhātaṁ 1- phalamuppajjamānaṁ dissati.
yampanetaṁ avijjāpaccayā saṅkhārā saṅkhārapaccayā viññāṇanti
ekekahetuphaladīpanaṁ kataṁ. tattha payojanaṁ vijjati. bhagavā hi
katthaci padhānattā katthaci pākaṭattā katthaci asādhāraṇattā
desanāvilāsassa ca veneyyānañca anurūpato ekameva hetuṁ vā
phalaṁ vā dīpeti. phassapaccayā vedanāti hi ekameva hetuṁ
phalañcāha. phasso hi vedanāya padhānahetu yathāphassaṁ
vedanāvavaṭṭhānato. vedanā ca phassassa padhānaphalaṁ yathāvedanaṁ
phassavavaṭṭhānato. semhasamuṭṭhānā ābādhāti pākaṭattā ekaṁ
hetuṁ āha. pākaṭo hi ettha semho na kammādayo. yekeci
bhikkhave akusalā dhammā sabbe te ayonisomanasikāramūlakāti
asādhāraṇattā ekaṁ hetuṁ āha. asādhāraṇo hi

footnote: 1. rūpagandharasādiaṅkurasaṅkhātantipi dissati.

page number: 007

ayonisomanasikāro akusalānaṁ sādhāraṇāni vatthārammaṇādīnīti. tasmā
avijjā tāvettha vijjamānesupi aññesu vatthārammaṇasahajātadhammādīsu
saṅkhārakāraṇesu assādānupassino taṇhā pavaḍḍhatīti ca avijjāsamudayā
āsavasamudayoti ca vacanato aññesampi taṇhādīnaṁ saṅkhārahetūnaṁ hetūti
padhānattā. avidvā bhikkhave avijjāgato puññābhisaṅkhārampi
abhisaṅkharotīti pākaṭattā asādhāraṇattā ca saṅkhārānaṁ hetubhāvena
dīpitāti veditabbā. evaṁ sabbattha ekekahetuphaladīpane yathāsambhavaṁ
nayo netabbo. tenāhu porāṇā
ekaṁ na ekato idha nānekamanekatopi no ekaṁ
phalamatthi atthi pana ekahetuphaladīpane atthoti.
paccetumarahatīti paṭicco. yo hi naṁ pacceti abhisameti tassa
accantameva dukkhavūpasamāya saṁvattati. sammā saha ca uppādetīti
samuppādo. paccayadhammo hi attano phalaṁ uppādento
sampuṇṇameva uppādeti na vikalaṁ. ye ca dhamme uppādeti
te sabbe saheva uppādeti na ekekaṁ. iti paṭicco ca
so samuppādo cāti paṭiccasamuppādoti evamettha attho
daṭṭhabbo. vitthāroti paṭiccasamuppādavaṇṇanāpapañco.
mayampi taṁ atipapañcabhayā idha na dassayissāma. evaṁ parato
vakkhamānampi vitthāraṁ. anulomapaṭilomanti bhāvanapuṁsakaniddeso

page number: 008

visamaṁ candimasuriyā parivattantītiādīsu viya. svevāti soeva
paccayākāro. purimanayeneva vā vuttoti avijjāpaccayā
saṅkhārātiādinā nayena vutto paccayākāro. pavattiyāti
saṁsārappavattiyā. manasi akāsīti yo yo paccayadhammo yassa
yassa paccayuppannadhammassa yathā yathā hetupaccayādinā paccayabhāvena
paccayo hoti taṁ sabbaṁ aviparītaṁ aparihāpetvā anavasesato
paccavekkhaṇavasena citte akāsīti attho.
[5] avijjāpaccayātiādīsu. avindiyaṁ kāyaduccaritādiṁ
vindatīti avijjā. vindiyaṁ kāyasucaritādiṁ na vindatīti avijjā.
dhammānaṁ aviparītasabhāvaṁ aviditaṁ karotīti avijjā. antavirahite
saṁsāre bhavādīsu satte javāpetīti avijjā. avijjamānesu
javati vijjamānesu na javatīti avijjā. vijjāpaṭipakkhāti vā
avijjā. sā dukkhe añāṇantiādinā catubbidhā veditabbā.
paṭicca na vinā phalaṁ eti uppajjati ceva pavattati cāti paccayo.
upakārattho vā paccayo. avijjā ca sā paccayo cāti
avijjāpaccayo. tasmā avijjāpaccayā. saṅkharontīti saṅkhārā.
lokiyā kusalākusalacetanā. sā puññāpuññāneñjābhisaṅkhāravasena
tividhā veditabbā. vijānātīti viññāṇaṁ. taṁ lokiyavipākaviññāṇavasena
battiṁsavidhaṁ. namatīti nāmaṁ vedanādikkhandhattayaṁ. ruppatīti rapaṁ
bhūtarūpaṁ cakkhādiupādārapañca.

page number: 009

āyatanti 1- āyatañca saṁsāradukkhaṁ nayatīti āyatanaṁ. phusatīti
phasso. vedayatīti vedanā. idampi dvayaṁ dvāravasena chabbidhaṁ
vipākaviññāṇavasena battiṁsavidhaṁ. tassati paritassatīti taṇhā.
sā kāmataṇhādivasena saṅkhepato tividhā vitthārato aṭṭhasatavidhā
ca. upādiyatīti upādānaṁ. taṁ kāmupādānādivasena catubbidhaṁ.
bhavati bhāvayati cāti bhavo. so kammopapattibhedato dubbidho.
jananaṁ jāti. jīraṇaṁ jarā. maranti tenāti maraṇaṁ. socanaṁ
soko. paridevanaṁ paridevo. dukkhayatīti dukakhaṁ. uppādaṭhitivasena
dvedhā khaṇatīti vā dukkhaṁ. dummanassa bhāvo domanassaṁ.
bhūso āyāso upāyāso. sambhavantīti nibbattanti. nakevalañaca
sokādīheva athakho sabbapadehi sambhavantīti padassa yojanā
kātabbā. evaṁ hi avijjāpaccayā saṅkhārā sambhavantīti
paccayapaccayuppannavavaṭṭhānaṁ dassitaṁ hoti. tenevāha
avijjāpaccayā saṅkhārā sambhavantīti iminā nayena sabbapadesu attho
veditabboti. evametassa .pe. samudayo hotīti ettha pana
ayamattho. evanti naddiṭṭhanayanidassanaṁ. tena avijjādīheva
kāraṇehi na issaranimmānādīhīti dasseti. etassāti
yathāvuttassa. kevalassāti asammissassa sakalassa vā.
dukkhakkhandhassāti dukkhasamūhassa. na sattassa nāpi subhasukhādīnaṁ.
samudayo hotīti nibbatti sambhavati. accantameva saṅkhārehi

footnote: 1. āye tanatītipi dissati.

page number: 010

virajjati etenāti virāgo ariyamaggoti āha virāgasaṅkhātena
maggenāti. asesaṁ nirodhā asesanirodhā. asesetvā
nissesetvā nirodhā samucchindanā. anusayappahānavasena aggamaggena
avijjāya accantasamugghātatoti attho. yadipi heṭṭhimamaggehipi
pahīyamānā avijjā accantasamugghātavaseneva pahīyati tathāpi
na anavasesato pahīyati. apāyagamanīyā hi avijjā paṭhamamaggena
pahīyati. tathā asakideva imasmiṁ loke sabbattha ca anariyabhūmiyaṁ
upapattiyā paccayabhūtā avijjā yathākkamaṁ dutiyatatiyamaggehi pahīyati
na itarāti arahattamaggeneva pana sā anavasesaṁ pahīyatīti.
anuppādanirodho hotīti sabbesaṁ saṅkhārānaṁ anavasesaṁ
anuppādanirodho hoti. heṭṭhimena hi maggattayena keci saṅkhārā
nirujjhanti keci na nirujjhanti avijjāya sāvasesanirodhā.
aggamaggena panassā anavasesanirodhā na keci saṅkhārā na nirujjhantīti.
evaṁ niruddhānanti evaṁ anuppādanirodhena niruddhānaṁ.
kevalasaddo niravasesavācako ca hoti kevalā aṅgamagadhātiādīsu.
asammissavācako ca kevalā sālayotiādīsu. tasmā ubhayathāpi
atthaṁ vadati sakalassa suddhassa vāti. tattha sakalassāti anavasesassa
sabbabhavādigatassa. sattavirahitassāti paraparikappitajīvarahitassa.
apicettha kiñcāpi avijjānirodhā saṅkhāranirodho saṅkhāranirodhā
viññāṇanirodhoti ettāvatāpi sakalassa dukkhakkhandhassa

page number: 011

anavasesato nirodho vutto hoti. tathāpi yathā anulome
yassa yassa paccayadhammassa atthitāya yo yo paccayuppannadhammo
na nirujjhati pavattatievāti imassa atthassa dassanatthaṁ avijjāpaccayā
saṅkhārā .pe. samudayo hotīti vuttaṁ. evaṁ tappaṭipakkhato
tassa tassa paccayassa abhāve so so paccayuppannadhammo
nirujjhati na pavattatīti dassanatthaṁ idha avijjānirodhā
saṅkhāranirodho saṅkhāranirodhā viññāṇanirodho viññāṇanirodhā
nāmarūpanirodho .pe. dukkhakkhandhassa nirodho hotīti vuttaṁ.
na pana anulome viya kālattayapariyāpannassa dukkhakkhandhassa
nirodhadassanatthaṁ. anāgatasseva hi ariyamaggabhāvanāya asati
uppajjanārahassa dukkhakkhandhassa ariyamaggabhāvanāya nirodho
icchitoti ayampi viseso veditabbo.
[6] yadā haveti ettha haveti byattanti imasmiṁ atthe
nipāto. keci pana haveti āhave yuddheti atthaṁ vadanti.
yodhetha māraṁ paññāvudhenāti hi vacanato kilesamārena
yujjhanasamayeti tesaṁ adhippāyo. ārammaṇupanijjhānalakkhaṇenāti
ārammaṇupanijjhānasabhāvena. lakkhaṇupanijjhānalakkhaṇenāti etthāpi
eseva nayo. tattha ārammaṇupanijjhānaṁ nāma aṭṭha samāpattiyo
kasiṇārammaṇassa upanijjhāyanato. lakkhaṇupanijjhānaṁ nāma
vipassanāmaggaphalāni. vipassanā hi tīṇi lakkhaṇāni upanijjhāyatīti

page number: 012

lakkhaṇupanijjhānaṁ. maggo vipassanāya āgatakiccaṁ sādhetīti
lakkhaṇupanijjhānaṁ. phalaṁ tathalakkhaṇaṁ nirodhasaccaṁ upanijjhāyatīti
lakkhaṇupanijjhānaṁ. no kallo pañhoti ayutto pañho.
duppañho esoti attho. ādisaddena phusatīti cāhaṁ 1- na vadāmi
phusatīti cāhaṁ vadeyyaṁ tatrassa kallo pañho ko nukho bhante
phusatīti evañcāhaṁ na vadāmi evaṁ maṁ avadantaṁ yo evaṁ puccheyya
kiṁpaccayā nukho bhante phassoti esa kallo pañho tatra
kallaṁ veyyākaraṇaṁ saḷāyatanapaccayā phasso phassapaccayā vedanāti
ko nukho bhante vedayatīti no kallo pañhoti bhagavā avoca
vedayatīti cāhaṁ na vadāmi vedayatīti cāhaṁ vadeyyaṁ tatrassa
kallo pañho ko nukho bhante vedayatīti evañcāhaṁ na vadāmi
evaṁ maṁ avadantaṁ yo evaṁ puccheyya kiṁpaccayā nukho bhante
vedanāti esa kallo pañho tatra kallaṁ veyyākaraṇaṁ
phassapaccayā vedanā vedanāpaccayā taṇhāti evamādiṁ pālisesaṁ
saṅgaṇhāti. ādinā ca nayenāti etthādisaddena pana katamā
nukho bhante jāti kassa ca panāyaṁ jātīti no kallo pañhoti
bhagavā avocāti evamādiṁ saṅgaṇhāti. nanu cettha katamaṁ nukho
bhante jarāmaraṇanti idaṁ supucchitanti. kiñacāpi supucchitaṁ yathā
pana satasahassagghanike suvaṇṇathālake vaḍḍhitassa subhojanassa

footnote: 1. pāliyampana ahanti dissati. evamuparipi.

page number: 013

matthake āmalakamatte gūthapiṇḍe ṭhapite sabbaṁ bhojanaṁ dubbhojanaṁ
hoti chaḍḍetabbaṁ evameva kassa ca panidaṁ jarāmaraṇanti iminā
sattupaladdhivādapadena gūthapiṇḍena taṁ bhojanaṁ dubbhojanaṁ viya ayampi
sabbo pañho duppañho jātoti.
[7] soḷasa kaṅkhāti ahosiṁ nukho ahaṁ atītamaddhānaṁ na
nukho ahosiṁ kinnukho ahosiṁ kathannukho ahosiṁ kiṁ hutvā
kiṁ ahosiṁ nukho ahaṁ atītamaddhānaṁ bhavissāmi nukho ahaṁ
anāgatamaddhānaṁ na nukho bhavissāmi kiṁ nukho bhavissāmi kathaṁ nukho
bhavissāmi kiṁ hutvā kiṁ bhavissāmi nukho ahaṁ anāgatamaddhānaṁ
ahaṁ nukhosmi no nukhosmi kinnukhosmi kathannukhosmi ayaṁ
nukho satto kuto āgato so kuhiṁ gāmī bhavissatīti 1- evamāgatā
atītānāgatapaccuppannavisayā soḷasavidhā kaṅkhā. tattha
ahosiṁ nukho na nukhoti sassatākārañca adhiccasamuppattiākārañca
nissāya atīte attano vijjamānatañca avijjamānatañca kaṅkhati.
kiṁkāraṇanti na vattabbaṁ. ummattako viya hi bālaputhujjano
yathā vā tathā vā pavattati. apica ayonisomanasikāroyevettha
kāraṇaṁ. evaṁ ayonisomanasikārassa pana kiṁ kāraṇanti.
sveva puthujjanabhāvo ariyānaṁ adassanādīni vā. nanu ca
puthujjanopi yoniso manasi karotīti. ko vā evamāha na manasi

footnote: 1. ma. mū. 12/14.

page number: 014

karotīti. na pana tattha puthujjanabhāvo kāraṇaṁ.
saddhammassavanakalyāṇamittādīni tattha kāraṇāni. na hi macchamaṁsādīni
attano pakatiyā sugandhāni. abhisaṅkhārapaccayā pana sugandhānipi
honti. kinnukho ahosinti jātiliṅgupapattiyo nissāya khattiyo
nukho ahosiṁ brāhmaṇavessasuddagahaṭṭhapabbajitadevamanussānaṁ
aññataroti kaṅkhati. kathannukhoti saṇṭhānākāraṁ nissāya dīgho nukho
ahosiṁ rassaodātakaṇhappamāṇikāppamāṇikādīnaṁ aññataroti
kaṅkhati. keci pana issaranimmānādiṁ 1- nissāya kena nukho kāraṇena
ahosinti hetuto kaṅkhatīti vadanti. kiṁ hutvā kiṁ ahosinti
jātiādīni nissāya khattiyo hutvā nukho brāhmaṇo ahosiṁ
.pe. devo hutvā manussoti attano paramparaṁ kaṅkhati.
sabbattheva pana addhānanti kālādhivacanametaṁ. tañca bhummatthe
upayogavacanaṁ daṭṭhabbaṁ. bhavissāmi nukho na nukhoti sassatākārañca
ucchedākārañca nissāya anāgate attano vijjamānatañca
avijjamānatañca kaṅkhati. sesamettha vuttanayameva. ahannukhosmīti
attano atthibhāvaṁ kaṅkhati. yuttaṁ panetanti yuttaṁ ayuttanti
kā ettha cintā. apicettha idaṁ vatthumpi udāharanti.
cūḷamātāya kira putto muṇḍo mahāmātāya putto amuṇḍo.
taṁ suttaṁ muṇḍesuṁ. so uṭṭhāya ahaṁ nukho cūḷamātāya puttoti

footnote: 1. sabbāsavasuttavaṇṇanāyaṁ issaranimmānādīnīti dissati.

page number: 015

cintesi. evaṁ ahaṁ nukhosmīti kaṅkhā hoti. no nukhosmīti
attano natthibhāvaṁ kaṅkhati. tatrāpi idaṁ vatthu. eko kira
macche gaṇhanto udake ciraṭṭhānena sītibhūtaṁ attano ūruṁ macchoti
cintetvā pahari. aparo susānapasse khettaṁ rakkhanto bhīto
saṅkuṭito sayi. so paṭibujjhitvā attano jaṇṇukāni dve
yakkhāti cintetvā pahari. evaṁ no nukhosmīti kaṅkhati.
kinnukhosmīti khattiyova samāno attano khattiyabhāvaṁ kaṅkhati
kaṇṇo viya suttaputtasaññī 1-. esa nayo sesesu. devo
pana samāno devabhāvaṁ ajānanto nāma natthi. sopi pana 2- ahaṁ
rūpī nukho arūpī nukhotiādinā nayena kaṅkhati. khattiyādayo
kasmā na jānantīti ce. appaccakkhā tesaṁ tattha tattha kule
uppatti. gahaṭṭhāpi ca poṭalikādayo 3- pabbajitasaññino.
pabbajitāpi kuppaṁ nukho me kammantiādinā nayena
gahaṭṭhasaññino. manussāpi ca ekacce rājāno viya attani
devasaññino honti. kathannukhosmīti vuttanayameva. kevalaṁ hettha
abbhantare jīvo nāma atthīti gahetvā tassa saṇṭhānākāraṁ
nissāya dīgho nukhosmi rassacaturassachaḷaṁsāṭṭhaṁsasoḷasaṁsādīnaṁ
aññatarappakāroti kaṅkhanto kathannukhosmīti kaṅkhatīti veditabbo.

footnote: 1. kaṇṇo viya sūtaputtasaññīti maññe.
footnote: 2. sabbāsavasuttavaṇṇanāyaṁ tampanāti dissati. 3. ma. pātalīkādayo.

page number: 016

sarīrasaṇṭhānaṁ pana paccuppannaṁ ajānanto nāma natthi. kuto
āgato so kuhiṁ gāmī bhavissatīti attabhāvassa āgatigatiṭṭhānaṁ
kaṅkhati 1-.
[8] vapayantīti viapayanti. ikāralopenāyaṁ niddeso.
byapayantīti vuttaṁ hoti. tenāha vapayanti apagacchantīti.
apagamanañca anuppattinirodhavasenāti āha nirujjhantīti. kadā
panassa bodhipakkhiyadhammā catussaccadhammā vā pātubhavanti
uppajjanti pakāsenti vā. vipassanāmaggañāṇesu pavattamānesu.
tattha vipassanāñāṇe tāva. vipassanāñāṇasampayuttā
satiādayo vipassanāñāṇañca yathārahaṁ attano attano visayesu
tadaṅgappahānavasena subhasaññādike pajahantā kāyānupassanādivasena
visuṁ visuṁ uppajjanti. maggakkhaṇe panete nibbānamālambitvā
samucchedavasena paṭipakkhe pajahantā catūsupi ariyasaccesu
asammohapaṭivedhasādhanavasena sakideva uppajjanti. evaṁ tāvettha
bodhipakkhiyadhammānaṁ uppajjanaṭṭhena pātubhāvo veditabbo.
ariyasaccadhammānaṁ pana lokiyānaṁ vipassanākkhaṇe vipassanāya
ārammaṇakaraṇavasena lokuttarānaṁ tadadhimuttatāvasena maggakkhaṇe
nirodhasaccassa ārammaṇābhisamayavasena sabbesampi kiccābhisamayavasena
pākaṭabhāvato pakāsanaṭṭhena pātubhāvo veditabbo.

footnote: 1. pa.sū. 1/94-96

page number: 017

[9] iti bhagavā satipi sabbākārena sabbadhammānaṁ attano
ñāṇassa pākaṭabhāve paṭiccasamuppādamukhena vipassanābhinivesassa
katattā nipuṇagambhīrasududdasatāya ca paccayākārassa taṁ paccavekkhitvā
uppannabalavasomanasso paṭipakkhasamucchedavibhāvanena saddhiṁ attano
tadabhisamayānubhāvadīpakamevettha udānaṁ udānesi.
[10] kāmā te paṭhamā senātiādinā nayena vuttappakāraṁ
mārasenanti
kāmā te paṭhamā senā dutiyā arati vuccati
tatiyā khuppipāsā te catutthī taṇhā pavuccati
pañcamī thīnamiddhante chaṭṭhā bhīrū pavuccati
sattamī vicikicchā te makkho thambho ca aṭṭhamo
lābho siloko sakkāro micchāladdho ca yo yaso
yo cattānaṁ samukkaṁse pare ca avajānati
esā namuci te senā kaṇhassābhippahāriṇī
na taṁ asūro jināti jetvā ca labhate sukhanti 1-
iminā nayena vuttappakāraṁ mārasenaṁ. tattha yasmā āditova
āgāriyabhūte satte vatthukāmesu kilesakāmā mohayanti. te
abhibhuyya anāgāriyabhāvaṁ upagatānaṁ pantesu senāsanesu
aññataraññataresu vā adhikusalesu dhammesu arati uppajjati. vuttampi

footnote: 1. khu. su. 25/409.

page number: 018

cet pabbajitena kho āvuso abhirati dukkarāti 1-. tato te
parapaṭibaddhajīvakattā khuppipāsā bādhati. tāya bādhitānaṁ
pariyesanataṇhā cittaṁ kilamayati. atha nesaṁ kilantacittānaṁ thīnamiddhaṁ
okkamati. tato visesamanadhigacchantānaṁ durabhisambhavesu
araññavanapantesu senāsanesu viharataṁ utrāsasaññitā bhīru jāyati.
tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ
viharataṁ na siyā nukho esa maggoti paṭipattiyaṁ vicikicchā
uppajjati. taṁ vinodetvā viharataṁ appamattakena visesādhigamena
mānamakkhathambhā jāyanti. tepi vinodetvā viharati tato adhikataraṁ
visesādhigamaṁ nissāya lābhasakkārasilokā uppajjanti.
lābhādimucchitā dhammapaṭirūpakādīni pakāsentā micchāyasaṁ adhigantvā
tattha ṭhitā jātiādīhi attānaṁ ukkaṁsenti paraṁ vambhenti.
tasmā kāmādīnaṁ paṭhamasenādibhāvo veditabbo. evametaṁ dasavidhaṁ
senaṁ uddisitvā yasmā sā kaṇhadhammasamannāgatattā kaṇhassa
namucino upakārāya saṁvattati tasmā taṁtaṁvasenāti niddisantena
esā namuci te senā kaṇhassābhippahāriṇīti vuttaṁ. tattha
abhippahāriṇīti samaṇabrāhmaṇānaṁ ghāṭanī nipphoṭanī 2- antarāyakarīti
attho. na taṁ asūro jināti jetvā ca labhate sukhanti evaṁ
tava senaṁ asūro kāye ca jīvite ca sāpekkho puriso na jināti

footnote: 1. saṁ. saḷāyatana. 18/320. 2. ma. ghātanippothanī.

page number: 019

sūro pana jināti jetvā ca maggasukhaṁ phalasukhañca adhigacchatīti
attho. sopi brāhmaṇoti sopi khīṇāsavabrāhmaṇo.
[11] idāni tena kho pana samayena bhagavā sattāhaṁ
ekapallaṅkena nisinno hoti vimuttisukhaṁ paṭisaṁvedī athakho bhagavā
tassa sattāhassa accayena tamhā samādhimhā vuṭṭhahitvā rattiyā
paṭhamaṁ yāmaṁ paṭiccasamuppādaṁ anulomaṁ sādhukaṁ manasākāsi rattiyā
majjhimaṁ yāmaṁ paṭiccasamuppādaṁ paṭilomaṁ sādhukaṁ manasākāsi
rattiyā pacchimaṁ yāmaṁ paṭiccasamuppādaṁ anulomapaṭilomaṁ sādhukaṁ
manasākāsīti evaṁ vuttāya udānapāliyā imissā ca khandhakapāliyā
avirodhaṁ dassetuṁ udāne panātiādi āraddhaṁ.
[12] tattha tassa vasenāti tassa paccayākārapajānanassa
paccayakkhayādhigamassa ca vasena. ekekameva koṭṭhāsanti
anulomapaṭilomesu ekekameva koṭṭhāsaṁ. pāṭipadarattiyā evaṁ
manasākāsīti rattiyā tīsupi yāmesu anulomapaṭilomaṁyeva
manasākāsi. bhagavā kira ṭhapetvā ratanagharasattāhaṁ sesesu chasu
sattāhesu antarantarā dhammaṁ paccavekkhitvā yebhuyyena vimuttisukhaṁ
paṭisaṁvedī vihāsi. ratanagharasattāhe pana abhidhammapavicayavaseneva
vihāsi. tasmā antarantarā dhammapaccavekkhaṇavasena
uppāditamanasikāresu pāṭipadarattiyā uppāditamanasikāraṁ sandhāya imissaṁ
khandhakapāliyaṁ evaṁ vuttanti adhippāyo.

page number: 020

[13] tassa sattāhassa accayenāti pallaṅkasattāhassa
apagamena. tamhā samādhimhā vuṭṭhahitvāti tato arahattaphalasamāpattisamādhito
yathākālaparicchedaṁ vuṭṭhahitvā. aññepi buddhattakarāti
visākhapuṇṇamito paṭṭhāya rattindivaṁ evaṁ niccasamāhitabhāvahetubhūtānaṁ
buddhaguṇānaṁ upari aññepi buddhattasādhakā ayaṁ buddhoti
buddhabhāvassa paresaṁ vibhāvanā dhammā kinnukho santīti yojanā.
ekaccānaṁ devatānanti yā adhigatamaggā sacchikatanirodhā ekaṁsena
buddhaguṇe jānanti tā ṭhapetvā tadaññāsaṁ devatānaṁ.
animmisehīti dhammapītivipphāravasena pasādavibhāvaniccaladalatāya 1-
nimesarahitehi. ratanacaṅkameti devatāhi māpite ratanamayacaṅkame.
ratanabhūtānaṁ sattannaṁ pakaraṇānaṁ tattha ca anuttarassa dhammaratanassa
sammasanena taṁ ṭhānaṁ ratanagharacetiyaṁ nāma jātantipi vadanti. teneva
aṭṭhasāliniyaṁ ratanagharaṁ nāma na ratanamayaṁ gehaṁ sattannaṁ pana
pakaraṇānaṁ sammasitaṭaṭhānaṁ ratanagharanti veditabbanti vuttaṁ. kasmā
panāyaṁ ajapālanigrodho nāma jātoti āha tassa kirātiādiṁ.
keci pana yasmā tattha vede sajjhāyituṁ asamatthā mahallakabrāhmaṇā
pākāraparikkhepayuttāni nivesanāni katvā sabbe vasiṁsu
tasmāssa ajapālanigrodhoti nāmaṁ jātanti vadanti. tatrāyaṁ
vacanattho na japantīti ajapā. mantānaṁ anajjhāyakāti attho.

footnote: 1. ma. pasādavikasitaniccalatāya.

page number: 021

ajapā ālanti ādiyanti nivāsaṁ etthāti ajapāloti. apare
pana vadanti yasmā majjhantike samaye anto paviṭṭhe aje
attano chāyāya pāleti rakkhati tasmā ajapāloti tassa nāmaṁ
rūḷhanti. sabbathāpi nāmamattametaṁ tassa rukkhassa.
[14] vimuttisukhaṁ paṭisaṁvedentoti dhammaṁ vicinantoyeva
antarantarā vimuttisukhañca paṭisaṁvedento. dhammaṁ vicinanto
vimuttisukhañca paṭisaṁvedentoti evaṁ vā ettha pāṭho gahetabbo.
udānaṭṭhakathāyaṁpi hi ayameva pāṭho. dhammaṁ vicinanto cettha
evaṁ abhidhamme nayamaggaṁ 1- sammasi. paṭhamaṁ dhammasaṅgaṇīpakaraṇaṁ nāma
tato vibhaṅgappakaraṇaṁ dhātukathāpakaraṇaṁ puggalappaññattippakaraṇaṁ
kathāvatthuṁ nāma yamakaṁ nāma tato mahāpakaraṇaṁ paṭṭhānaṁ nāmāti.
tatthassa saṇhasukhumapaṭṭhānamhi citte otiṇṇe pīti uppajji.
pītiyā uppannāya lohitaṁ pasīdi. lohite pasanne chavi pasīdi.
chaviyā pasannāya puratthimakāyato kūṭāgārādippamāṇā rasmiyo
uṭṭhahitvā ākāse pakkhannachaddantanāgakulaṁ viya pācīnadisāya
anantāni cakkavāḷāni pakkhannā. pacchimakāyato uṭṭhahitvā
pacchimadisāya. dakkhiṇaṁsakūṭato uṭṭhahitvā dakkhiṇadisāya. vāmaṁsakūṭato
uṭṭhahitvā uttaradisāya anantāni cakkavāḷāni pakkhannā.
pādatalehi pavāḷaṅkuravaṇṇā rasmiyo nikkhamitvā mahāpaṭhaviṁ

footnote: 1. abhidhammanayamattantipi dissati.

page number: 022

vinibbijjha 1- udakaṁ dvidhā bhinditvā vātakkhandhaṁ padāletvā ajaṭākāsaṁ
pakkhannā. sīsato samparivattiyamānaṁ maṇidāmaṁ viya nīlavaṇṇā
rasmivaṭṭi uṭṭhahitvā cha devaloke vinivijjhitvā nava brahmaloke
atikkamma ajaṭākāsaṁ pakkhannā. tasmiṁ divase aparimāṇesu
cakkavāḷesu aparimāṇā sattā sabbe suvaṇṇavaṇṇāva ahesuṁ.
taṁdivasañcapana bhagavato sarīrā nikkhantā yāvajjadivasāpi kira
tā rasmiyo anantā lokadhātuyo gacchantiyeva. nakevalañca
imasmiṁyeva sattāhe dhammaṁ vicinantassa sarīrato rasmiyo nikkhamiṁsu.
athakho ratanagharasattāhepi paṭṭhānaṁ sammasantassa evameva sarīrato
rasmiyo nikkhantāevāti veditabbaṁ. vuttaṁ hetaṁ aṭṭhasāliniyaṁ
imesu ca ekavīsatiyā divasesu ekadivasepi satthu sarīrato rasmiyo
na nikkhantā catutthe pana sattāhe pacchimuttarāya disāya
ratanaghare nisīdi. tattha dhammasaṅgaṇiṁ sammasantassāpi sarīrato
rasmiyo na nikkhantā vibhaṅgappakaraṇaṁ dhātukathaṁ puggalappaññattiṁ
kathāvatthuppakaraṇaṁ yamakappakaraṇaṁ sammasantassāpi sarīrato rasmiyo
na nikkhantā. yadā pana mahāpakaraṇaṁ oruyha hetupaccayo
ārammaṇapaccayo .pe. avigatapaccayoti sammasanaṁ ārabhi.
athassa catuvīsatisamantapaṭṭhānaṁ sammasantassa sammasantassa ekantato
sabbaññutañāṇaṁ mahāpakaraṇe okāsaṁ labhi. yathā hi

footnote: 1. vinivijjhitvātipi dissati.

page number: 023

timitimiṅgalamahāmaccho caturāsītiyojanasahassagambhīre mahāsamuddeyeva
okāsaṁ labhati evameva sabbaññutañāṇaṁ ekantato mahāpakaraṇeyeva okāsaṁ
labhati. satthu evaṁ laddhokāsena sabbaññutañāṇena yathāsukhaṁ saṇhasukhumadhammaṁ
sammasantassa sarīrato nīlapītalohitodātamañjeṭṭhapabhassaravasena chabbaṇṇā
rasmiyo nikkhamiṁsu. kesamassūhi ceva akkhīnañca nīlaṭṭhānehi nīlarasmiyo
nikkhamiṁsu yāsaṁ vasena gagaṇatalaṁ añjanacuṇṇasamokiṇṇaṁ viya ummāpuppha
nīluppaladalasañchannaṁ viya vītipatantamaṇitālavaṇṭaṁ viya sampasāritameva
cakkapaṭaṁ 1- viya ca ahosi. chavito ceva akkhīnañca pītaṭṭhānehi
pītarasmiyo nikkhamiṁsu yāsaṁ vasena disābhāgā suvaṇṇarasanisiñcamānā
viya suvaṇṇapaṭapasāritā viya kukuṭṭhacuṇṇakaṇṇikārapupphasamparikiṇṇā
viya ca virocayiṁsu. maṁsalohitehi ceva akkhīnañca rattaṭṭhānehi
lohitarasmiyo nikkhamiṁsu yāsaṁ vasena disābhāgā cīnapiṭṭhacuṇṇarañjitā
viya supakkalākhārasanisiñcamānā viya rattakambalaparikkhittā viya
jayasumanapālibhaddakabandhujīvakakusumasamparikiṇṇā viya ca virocayiṁsu.
aṭṭhīhi ceva dantehi ca akkhīnañca setaṭṭhānehi odātarasmiyo nikkhamiṁsu
yāsaṁ vasena disābhāgā rajatakuṭehi āsiñcamānakhīradhārāsamparikiṇṇā
viya pasāritarajatapaṭavitānā viya vītipatantarajatatālavaṇṭā viya
kundakumudasinduvārasumanamallikādikusumasañchannā

footnote: 1. aṭṭhasāliniyampana sampasāritamecakapaṭanti pāṭho dissati. ayameva yuttataro.

page number: 024

viya ca virocayiṁsu. mañjeṭṭhapabhassarā pana tamhā tamhā
sarīrappadesā nikkhamiṁsu. iti tā chabbaṇṇā rasmiyo nikkhamitvā
ghanamahāpaṭhaviṁ gaṇhiṁsu. catunnahutādhikadviyojanasatasahassabahalā
mahāpaṭhavī niddhantasuvaṇṇapiṇḍi viya ahosi. paṭhaviṁ bhinditvā heṭṭhā
udakaṁ gaṇhiṁsu. paṭhavīsandhārakaṁ aṭṭhanahutādhikacatuyojanasatasahassabahalaṁ
udakaṁ suvaṇṇakalalehi āsiñcamānaṁ vilīnasuvaṇṇaṁ viya ahosi. udakaṁ
vinivijjhitvā vātaṁ aggahesuṁ. channahutādhikanavayojanasatasahassabahalo
vāto samussitasuvaṇṇakkhandho viya ahosi. vātaṁ vinivijjhitvā
heṭṭhā ajjaṭākāsaṁ pakkhandiṁsu. uparibhāgena uggantvāpi
cātummahārājike gaṇhiṁsu. te vinivijjhitvā tāvatiṁse tato yāme
tato tusite tato nimmānaratī tato paranimmitavasavattī tato nava brahmaloke
tato vehapphale tato pañca suddhāvāse vinivijjhitvā cattāro
āruppe 1- gaṇhiṁsu. cattāro ca āruppe vinivijjhitvā
ajjaṭākāsaṁ pakkhandiṁsu. tiriyabhāgehi anantā lokadhātuyo pakkhandiṁsu.
ettake ṭhāne candamhi candappabhā natthi. suriye suriyappabhā
natthi. tārakarūpesu tārakarūpappabhā natthi. devatānaṁ
uyyānavimānakapparukkhesu sarīre ābharaṇesūti sabbattha pabhā natthi.
tisahassimahāsahassīlokadhātuyā ālokapharaṇasamattho mahābrahmāpi

footnote: 1. arapetipi dissati.

page number: 025

suriyuggamane khajjopanako viya ahosi. candasuriyatārakarūpa-
devatuyyānavimānakapparukkhānaṁ paricchedamattakameva paññāyittha.
ettakaṁ ṭhānaṁ buddharasmīhiyeva ajjhotthaṭaṁ ahosi. ayañca neva
buddhānaṁ adhiṭṭhāniddhi na bhāvanāmayā iddhi. saṇhasukhumadhammaṁ
pana sammasato lokanāthassa lohitaṁ pasīdi. vatthurūpaṁ pasīdi.
chavivaṇṇo pasīdi. cittasamuṭṭhānā vaṇṇadhātu samantā
asītihatthamatte padese niccalā aṭṭhāsīti.
[15] evaṁ nisinneti tamhā samādhimhā vuṭṭhahitvā nisinne.
eko brāhmaṇoti nāmagottavasena anabhiññāto apākaṭo
eko brāhmaṇo. huṁhunti karonto vicaratīti sabbaṁ avokajātikaṁ 1-
passitvā jigucchanto huṁhunti karonto vicarati.
etadavocāti etaṁ idāni vattabbaṁ kittāvatā nukhotiādivacanaṁ
avoca. tattha kittāvatāti kittakena pamāṇena. nūti
saṁsayatthe nipāto. khoti padapūraṇe. bhoti brāhmaṇānaṁ
jātisamudāgataṁ ālapanaṁ. tathāhi vuttaṁ bhovādī nāma so
hoti save hoti sakiñcanoti 2-. gotamāti bhagavantaṁ gottena
ālapati. kathampanāyaṁ brāhmaṇo sampati samāgato bhagavato
gottaṁ jānātīti. nāyaṁ sampati samāgato. chabbassāni
padhānakaraṇakāle upaṭṭhahantehi pañcavaggiyehi saddhiṁ caramāno

footnote: 1. ma. acokkhajātikaṁ. 2. kha. dha. 24/68.

page number: 026

aparabhāge taṁ vattaṁ chaḍḍetvā uruvelāyaṁ senānigame eko
adutiyo hutvā piṇḍāya caramānopi tena brāhmaṇena diṭṭhapubbo
ceva sallapitapubbo ca. tena so pubbe pañcavaggiyehi gayhamānaṁ
bhagavato gottaṁ anussaranto bho gotamāti bhagavantaṁ gottena
ālapati. yato paṭṭhāya vā bhagavā mahābhinikkhamanaṁ nikkhanto
anomānadītīre pabbaji tato pabhūti samaṇo gotamoti cando
viya suriyo viya pākaṭo paññāto hoti. na ca tassa
gottajānane kāraṇaṁ gavesitabbaṁ. brāhmaṇakaraṇāti brāhmaṇaṁ
karontīti brāhmaṇakaraṇā brāhmaṇabhāvakarāti attho. ettha
ca kittāvatāti etena yehi dhammehi brāhmaṇo hoti tesaṁ
dhammānaṁ parimāṇaṁ pucchati. katameti pana iminā tesaṁ sarūpaṁ
pucchati. udānaṁ udānesīti yo brāhmaṇotiādikaṁ udānaṁ
udānesi. na pana tassa brāhmaṇassa dhammaṁ desesi. kasmā.
dhammadesanāya abhājanabhāvato. tathāhi tassa brāhmaṇassa imaṁ
gāthaṁ sutvā na saccābhisamayo ahosi. yathā ca imassa evaṁ
upakassa ājīvakassa buddhaguṇappakāsanaṁ sutvā. dhammacakkappavattanato
hi pubbabhāge bhagavatā bhāsitaṁ paresaṁ suṇantānampi tapussabhallikānaṁ
saraṇadānaṁ viya vāsanābhāgiyameva jātaṁ na asekkhabhāgiyaṁ nibbedhabhāgiyaṁ
vā esā hi dhammatāti. vedehi vā antanti ettha antaṁ nāma
sabbasaṅkhārapariyosānaṁ nibbānaṁ.

page number: 027

ime ussadā natthīti sabbaso ime ussadā pahīnattā na santi.
[16] mucalindamūleti ettha mucalindo vuccati nīparukkho
yo niculotipi vuccati. tassa samīpeti attho. keci pana
mucaloti tassa rukkhassa nāmaṁ vanajeṭṭhakatāya pana mucalindoti
vuttanti vadanti. udapādīti sakalacakkavāḷagabbhaṁ pūrento
mahāmegho udapādi. evarūpo kira megho dvīsuyeva kālesu vassati
cakkavattimhi vā uppanne buddhe vā uppanne. idha buddhakāle
udapādi. pokkharaṇiyā nibbattoti pokkharaṇiyā heṭṭhā
nāgabhavanaṁ atthi tattha nibbatto. sakabhavanāti attano
nāgabhavanato. evaṁ bhogehi parikkhipitvāti satta vāre attano
sarīrabhogehi bhagavato kāyaṁ parivāretvā. uparimuddhani mahantaṁ
phaṇaṁ vihaccāti bhagavato muddhappadesassa upari attano mahantaṁ
phaṇaṁ pasāretvā. phaṇaṁ karitvātipi pāṭho. soevattho.
tassa kira nāgarājassa etadahosi bhagavā ca mayhaṁ bhavanasamīpe
rukkhamūle nisinno ayañca sattāhavaddalikā vattati vāsāgāramassa
ladadhuṁ vaṭṭatīti. so sattaratanamayaṁ pāsādaṁ nimminituṁ
sakkontopi evaṁ kate kāyasāro gahito na bhavissati dasabalassa
kāyaveyyāvaccaṁ karissāmīti mahantaṁ attabhāvaṁ katvā satthāraṁ
sattakkhattuṁ bhogehi parikkhipitvā upari phaṇaṁ dhāresi. tassa
parikkhepabbhantaraṁ lohapāsāde bhaṇḍāgāragabbhappamāṇaṁ ahosīti

page number: 028

idha vuttaṁ. majjhimaṭṭhakathāyaṁ pana parikkhepassa anto koāso
heṭṭhālohapāsādappamāṇo ahosi icchiticchitena iriyāpathena
satthā viharissatīti hi nāgarājassa ajjhāsayo ahosi tasmā
evaṁ mahantaṁ okāsaṁ parikkhipi majjhe ca ratanapallaṅko paññatto
hoti upari suvaṇṇatārakavicittaṁ samosaritagandhadāmakusumadāmacelavitānaṁ
ahosi catūsu koṇesu gandhatelena dīpā jalitā catūsu
disāsu vivaritvā candanakaraṇḍakā ṭhapitāti vuttaṁ. icchiticchitena
iriyāpakena viharissatīti ca nāgarājassa ajjhāsayamattametaṁ.
bhagavā pana yathānisinnova sattāhaṁ vītināmesi. kiñcāpi .pe.
cintetuṁ yuttanti ettha keci vadanti uṇhaggahaṇaṁ bhogaparikkhepassa
vipulabhāvakaraṇe kāraṇakittanaṁ khuddake hi tasmiṁ bhagavantaṁ
nāgassa sarīrasambhūtā usmā bādheyya vipulabhāvakaraṇena pana
tādisaṁ mā uṇhaṁ bādhayitthāti. saupasaggassa padassa attho
upasaggena vināpi viññāyatīti āha viddhanti ubbiddhanti.
sā cassa ubbiddhatā upakkilesavigamena dūrabhāvena upaṭṭhānanti
āha meghavigamena dūrībhatanti. indanīlamaṇi viya dibbati jotatīti
devo ākāso. viditvāti idāni vigatavalāhako ākāso natthi
bhagavato sītādiupaddavoti ñatvā. viniveṭhetvāti apanetvā.
attano rūpanti attano nāgarūpaṁ. paṭisaṁharitvāti antaradhāpetvā.
māṇavakavaṇṇanti kumārakarūpaṁ. etamatthaṁ viditvāti

page number: 029

vivekasukhaṁ paṭisaṁvedino yattha katthaci sukhameva hotīti etaṁ atthaṁ
sabbākārena jānitvā. imaṁ udānanti imaṁ vivekasukhānubhāvadīpakaṁ
udānaṁ udānesi. sutadhammassāti vissutadhammassa. tenāha
pakāsitadhammassāti. akuppanabhāvoti akujjhanasabhāvo 1-.
[17] osadhaharītakaṁ upanesīti nakevalaṁ osadhaharītakameva
dantakaṭṭhaṁpi upanesi. paccaggheti ettha purimaṁ atthavikappaṁ keci na
icchanti. teneva ācariyadhammapālattherena vuttaṁ paccaggheti
abhinave paccekamahagghatāya paccaggheti keci taṁ na sundaraṁ na
hi buddhā bhagavanto mahagghaṁ paṭiggaṇhanti paribhuñjanti vāti.
[18] āciṇṇasamāciṇṇoti ācarito ceva ācarantehi ca
sammadeva ācaritoti attho. etena ayaṁ parivitakko
sabbabuddhānaṁ paṭhamābhisambodhiyaṁ uppajjatevāti ayamettha dhammatāti
dasseti. gambhīropi dhammo paṭipakkhavidhamanena supākaṭo bhaveyya.
paṭipakkhavidhamanaṁ pana sammāpaṭipattipaṭibaddhaṁ. sā saddhammassavanādhīnā.
taṁ satthari dhamme ca pasādāyattaṁ. so visesato
loke sambhāvanīyassa garukātabbassa abhipaṭṭhanāhetukoti paramparāya
sattānaṁ dhammasampaṭipattiyā brahmayācanā nimittanti taṁ dassento
brahmunā yācite desetukāmatāyātiādimāha. adhigatoti
paṭividdho. sayambhūñāṇena idaṁ dukkhantiādinā yathābhūtaṁ

footnote: 1. ma. akuppanasabhāvo.

page number: 030

avabuddhoti attho. dhammoti catussaccadhammo tabbinimuttassa
paṭivijjhitabbadhammassa abhāvato. gambhīroti mahāsamuddo viya
makasatuṇḍasūciyā aññatra samupacitaparipakkañāṇasambhārehi aññesaṁ
ñāṇena alabbhaneyyappatiṭṭho gambhīrattā ca duddaso dukkhena
daṭṭhabbo na sakkā sukhena daṭṭhuṁ. yo hi alabbhaneyyappatiṭṭho
so ogāhituṁ asakkuṇeyyatāya sarūpato ca visesato ca sukhena
passituṁ na sakkā athakho kicchena kenaci kadācideva daṭṭhabbo.
duddasattā ca duranubodho dukkhena avabujjhitabbo na sakkā
sukhena avabujjhituṁ. yaṁ hi daṭṭhumeva na sakkā tassa ogāhetvā
anubujjhane kathāeva natthi avabodhassa dukkarabhāvato. imasmiṁ
ṭhāne taṁ kiṁ maññatha bhikkhave katamaṁ nukho dukkarataraṁ vā durabhisambhavataraṁ
vāti suttapadaṁ 1- vattabbaṁ. santoti anupasantasabhāvānaṁ
kilesānaṁ saṅkhārānañca abhāvato vūpasantasabbapariḷāhatāya
santo nibbuto santārammaṇatāya vā santo. ettha
ca nirodhasaccaṁ santaṁ ārammaṇanti santārammaṇaṁ. maggasaccaṁ
santaṁ santārammaṇañcāti santārammaṇaṁ. padhānabhāvaṁ nītoti
paṇīto. athavā paṇītoti atittikaraṇaṭṭhena atappako
sādhurasabhojanaṁ viya. santapaṇītabhāveneva cettha asecanakatāya
atappakatā daṭṭhabbā. idaṁ hi dvayaṁ lokuttarameva sandhāya vuttaṁ.

footnote: 1. saṁ. mahā. 19/566 maññe. tattha pana taṁ kiṁ maññasi ānandāti dissati.

page number: 031

atakkāvacaroti uttamañāṇavisayattā takkena avacaritabbo
ogāhitabbo na hoti ñāṇeneva avacaritabbo. tatoeva
nipuṇañāṇagocaratāya saṇhasukhumasabhāvattā ca nipuṇo saṇho.
paṇḍitavedanīyoti bālānaṁ avisayattā sammāpaṭipadaṁ paṭipannehi
paṇḍitehieva veditabbo. alliyanti abhiramitabbaṭṭhena seviyantīti
ālayā pañcakāmaguṇāti āha sattā pañcakāmaguṇe alliyanti
tasmā te ālayāti vuccantīti. tattha pañcakāmaguṇe alliyanti
pañcakāmaguṇe sevantīti attho. teti pañcakāmaguṇā.
ramantīti ratiṁ vindanti kīḷanti laḷanti. āliyanti abhiramavasena
sevantīti ālayā aṭṭhasataṁ taṇhāviparītāni 1-. tehi ālayehi
ramantīti ālayarāmāti evamettha attho veditabbo. ime hi
sattā yathā kāmaguṇe evaṁ rāgampi assādenti abhinandantiyeva.
yatheva hi susajjitaṁ pupphaphalabharitarukkhādisampannaṁ uyyānaṁ paviṭṭho
rājā tāya sampattiyā ca ramati sammudito āmoditappamodito
hoti na ukkaṇṭhati sāyampi nikkhamituṁ na icchati evamimehi
kāmālayataṇhālayehi sattā ramanti saṁsāravaṭṭe sammuditā
anukkaṇṭhitāva santi. tena nesaṁ bhagavā duvidhampi ālayaṁ
uyyānabhūmiṁ viya dassento ālayarāmātiādimāha. ratāti
niratā. suṭṭhu muditāti ativiya muditā anukkaṇṭhanato. ßēhānaṁ

footnote: 1. taṇhāvicaritānīti bhaveyya.

page number: 032

niratā. suṭṭhu muditāti ativiya muditā anukkaṇṭhanato. ßēhānaṁ
sandhāyāti ṭhānasaddaṁ sandhāya. atthato pana ṭhānanti ca
paṭiccasamuppādoeva adhippeto. tiṭṭhati ettha phalaṁ
tadāyattavuttitāyāti ṭhānaṁ saṅkhārādīnaṁ paccayabhūtā avijjādayo.
imesaṁ saṅkhārādīnaṁ paccayāti idappaccayā avijjādayova.
idappaccayāeva idappaccayatā. yathā devoeva devatā.
idappaccayānaṁ vā avijjādīnaṁ attano balaṁ paṭicca paccayabhāvo
uppādanasamatthatā idappaccayatā. tena samatthapaccayalakkhaṇo
paṭiccasamuppādo dassito hoti. paṭicca samuppajjati phalaṁ
etasmāti paṭiccasamuppādo. padadvayenāpi dhammānaṁ paccayaṭṭhoeva
vibhāvito. saṅkhārādipaccayānaṁ hi avijjādīnaṁ etaṁ adhivacanaṁ
idappaccayatāpaṭiccasamuppādoti. sabbasaṅkhārasamathotiādi
sabbaṁ atthato nibbānameva. yasmā hi taṁ āgamma paṭicca
ariyamaggassa ārammaṇapaccayabhāvahetu sabbasaṅkhāravipphanditāni
sammanti vūpasammanti tasmā sabbasaṅkhārasamathoti vuccati.
sabbasaṅkhatavisaṁyutte hi nibbāne sabbasaṅkhāravūpasamapariyāyo
ñāyāgatoyevāti. idampanettha nibbacanaṁ sabbe saṅkhārā
sammanti etthāti sabbasaṅkhārasamathoti. yasmā ca taṁ
āgamma sabbe upadhayo paṭinissaṭṭhā samucchedavane pariccattā
honti aṭṭhasatappabhedā sabbāpi taṇhā khiyanti sabbe

page number: 033

kilesarāgā virajjanti jarāmaraṇādibhedaṁ sabbaṁ vaṭṭadukkhaṁ nirujjhati
tasmā sabbupadhipaṭinissaggo taṇhakkhayo virāgo nirodhoti vuccati.
yā panesā taṇhā tena tena bhavena bhavantaraṁ bhavanikantibhāvena
vinati saṁsibbati phalena vā saddhiṁ kammaṁ vinati saṁsibbatīti katvā
vānanti vuccati. tato nikkhantaṁ vānatoti nibbānaṁ. kilamathoti
kāyakilamatho. vihesāti kāyavihesāyeva. citte pana ubhayampetaṁ
buddhānaṁ natthi bodhimūleyeva samucchinnattā. ettha ca
ciranisajjācirabhāsanehi piṭṭhiāgilāyanatālugalasosādivasena kāyakilamatho
ceva kāyavihesā ca veditabbā. sā ca kho desanāya atthaṁ
ajānantānaṁ appaṭipajjantānañca vasena. jānantānaṁ pana
paṭipajjantānañca desanāya kāyaparissamopi satthu aparissamova.
tenāha bhagavā na ca maṁ dhammādhikaraṇaṁ vihesetīti. teneva vuttaṁ
yā ajānantānaṁ desanā nāma so mama kilamatho assāti.
apissūti sampiṇḍanatthe nipāto. so nakevalaṁ etadahosi
imāpi gāthā paṭibhaṁsūti dīpeti. bhagavantanti paṭisaddayogena
sāmiatthe upayogavacananti āha bhagavatoti. vuḍḍhippattā
acchariyā vā anacchariyā. vuḍḍhiatthopi hi akāro hoti
yathā asekkhā dhammāti. kappānaṁ cattāri asaṅkheyyāni
satasahassañca sadevakassa lokassa dhammasaṁvibhāgakaraṇatthameva
pāramiyo pūretvā idāni samadhigatadhammarajjassa tattha

page number: 034

appossukkatāpattidīpanattā gāthatthassa anuacchariyatā tassa vuḍḍhippatti
ca veditabbā. atthuddhārena hi gāthānaṁ anacchariyatā. gocarā
ahesunti upaṭṭhahiṁsu. upaṭṭhānañca vitakkassāti 1- āha
parivitakkayitabbabhāvaṁ pāpuṇiṁsūti. kicchenāti na dukkhāpaṭipadāya.
buddhānaṁ hi cattāropi maggā sukhāpaṭipadāva honti.
pāramīpūraṇakāle pana sarāgasadosasamohasseva sato āgatāgatānaṁ
yācakānaṁ alaṅkatapaṭiyattaṁ sīsaṁ kantitvā galalohitaṁ nīharitvā
suañjitāni akkhīni uppāṭetvā kulavaṁsappadīpaṁ puttaṁ manāpacāriniṁ
bhariyanti evamādīni dentassa aññāni ca khantivādisadisesu
attabhāvesu chejjabhejjādīni pāpuṇantassa āgamanīyapaṭipadaṁ sandhāyetaṁ
vuttaṁ. haiti vā byattanti etasmiṁ atthe nipāto.
ekaṁsattheti keci. ha byattaṁ ekaṁsena vā alaṁ nippayojanaṁ
evaṁ kicchena adhigataṁ dhammaṁ desitunti yojanā. halanti vā
alanti iminā samānatthaṁ padaṁ halanti vadāmītiādīsu viya.
pakāsitantipi paṭhanti. desitanti attho. evaṁ kicchena adhigatassa
dhammassa alaṁ desitaṁ pariyattaṁ desitaṁ ko attho desitenāti
vuttaṁ hoti. rāgadosaparetehīti rāgadosaphuṭṭhehi. phuṭṭhavisena
viya sappena rāgena dosena ca samphuṭṭhehi abhibhūtehīti attho.
athavā rāgadosaparetehīti rāgadosānugatehi rāgena ca dosena

footnote: 1. ma. vitakkayitabbatāyāti.

page number: 035

ca anubandhehīti attho. paṭisotagāminti niccaggāhādīnaṁ paṭisotaṁ
aniccaṁ dukkhamanattā asubhanti evaṁ gataṁ pavattaṁ catussaccadhammanti
attho. rāgarattāti kāmarāgena bhavarāgena diṭṭhirāgena ca rattā.
na dakkhantīti aniccaṁ dukkhamanattā asubhanti iminā sabhāvena
na passissanti. te apassante ko sakkhissati aniccantiādinā
sabhāvena yāthāvato dhammaṁ jānāpetunti adhippāyo.
rāgadosaparetatāpi nesaṁ sammuḷhabhāvenevāti āha tamokkhandhena
āvuṭāti avijjārāsinā ajjhotthaṭāti. appossukkatāya cittaṁ
namatīti kasmā panassa evaṁ cittaṁ nami nanu esa mutto
mocessāmi tiṇṇo tāressāmi
kimme aññātavesena dhammaṁ sacchikatenidha
sabbaññutaṁ pāpuṇitvā tārayissaṁ sadevakanti
paṭṭhanaṁ katvā pāramiyo pūretvā sabbaññutaṁ pattoti.
saccametadeva. paccavekkhaṇānubhāvena ca panassa evaṁ cittaṁ
nami. tassa hi sabbaññutaṁ patvā sattānaṁ kilesagahanataṁ dhammassa
ca gambhīrataṁ paccavekkhantassa sattānaṁ kilesagahanatā ca
dhammagambhīratā ca sabbākārena pākaṭā jātā. athassa ime sattā
kañjiyapuṇṇalābu viya takkabharitacāṭi viya vasātelapītapilotikā
viya añjanamakkhitahattho viya ca kilesabharitā atisaṅkiliṭṭhā
rāgarattā dosaduṭṭhā mohamuḷhā te kinnāma paṭivijjhissantīti

page number: 036

cintayato kilesagahanapaccavekkhaṇānubhāvenāpi evaṁ cittaṁ nami.
ayaṁ dhammo paṭhavīsandhārakaudakakkhandho viya gambhīro pabbatena
paṭicchādetvā ṭhapito sāsapo viya duddaso satadhā bhinnassa
vālassa koṭi viya aṇu mayā hi imaṁ dhammaṁ paṭivijjhituṁ
vāyamantena adinnaṁ dānaṁ nāma natthi arakkhitaṁ sīlaṁ nāma natthi
aparipūritā kāci pāramī nāma natthi tassa me nirussāhaṁ viya
mārabalaṁ vidhamantassāpi paṭhavī na kampittha paṭhamayāme pubbenivāsaṁ
anussarantassāpi na kampittha majjhimayāme dibbacakkhuṁ visodhentassāpi
na kampittha pacchimayāme pana paṭiccasamuppādaṁ paṭivijjhantasseva
me dasasahassī lokadhātu kampittha iti mādisenāpi
tikkhañāṇena kicchenevāyaṁ dhammo paṭividdho taṁ lokiyamahājanā
kathaṁ paṭivijjhissantīti dhammagambhīratāya paccavekkhaṇānubhāvenāpi
evaṁ cittaṁ namīti veditabbaṁ. api brahmunā yācite
desetukāmatāyapissa evaṁ cittaṁ nami. jānāti hi bhagavā mama
appossukkatāya citte namamāne mahābrahmā dhammadesanaṁ yācissati
ime ca sattā brahmagarukā te sattā kira dhammaṁ na desetukāmo
ahosi atha naṁ mahābrahmā yācitvā desāpesi santo vata
bho dhammo paṇītoti maññamānā sussūsissantīti idampissa kāraṇaṁ
paṭicca appossukkatāya cittaṁ nami no dhammadesanāyāti veditabbaṁ.

page number: 037

[19] sahampatissāti so kira kassapassa bhagavato sāsane
sahako nāma thero paṭhamajjhānaṁ nibbattetvā paṭhamajjhānabhūmiyaṁ
kappāyukabrahmā hutvā nibbatto. tatra naṁ sahampatibrahmāti
sañjānanti. taṁ sandhāyāha brahmuno sahampatissāti.
nassati vatāti so kira imaṁ saddaṁ tathā nicchāresi yathā
dasasahassīlokadhātubrahmāno sutvā sabbe sannipatiṁsu.
apparajakkhajātikāti paññāmaye akkhimhi appaṁ parittaṁ rāgadosamoharajaṁ
etesaṁ evaṁsabhāvāti apparajakkhajātikā appaṁ rāgādirajaṁ yesaṁ
taṁsabhāvā apparajakkhajātikāti evamettha attho daṭṭhabbo.
assavanatāti sayaṁ abhiññātiādīsu viya karaṇatthe paccattavacanaṁ.
assavanatāyāti attho. bhavissantīti purimabuddhesu dasapuññakiriyavasena
katādhikārā paripākagatapadumāni viya suriyarasmisamphassaṁ dhammadesanaṁyeva
ākaṅkhamānā catuppadikagāthāvasāne ariyabhūmiṁ okkamanārahā
na eko na dve anekasatasahassā dhammassa aññātāro
bhavissantīti dasseti. pāturahosīti pātubhavi. samalehi cintitoti
samalehi pūraṇakassapādīhi chahi satthārehi cintito. te hi
puretaraṁ uppajjitvā sakalajambūdīpe kaṇṭake pattharamānā viya
visaṁ siñcamānā viya ca samalaṁ micchādiṭṭhidhammaṁ desayiṁsu. te
kira buddhakolāhalānussavena sañjātakutūhalā lokaṁ vañcetvā
kohaññe ṭhatvā sabbaññutaṁ paṭijānantā yaṅkiñci adhammaṁyeva

page number: 038

dhammoti dīpesuṁ. apāpuretanti vivara etaṁ. amatassa dvāranti
amatassa nibbānassa dvārabhūtaṁ ariyamaggaṁ. idaṁ vuttaṁ hoti etaṁ
kassapassa bhagavato sāsanantaradhānato pabhūti pihitaṁ nibbānanagarassa
mahādvāraṁ ariyamaggaṁ saddhammadesanāhatthena apāpura vivara
ugghāṭehīti. suṇantu dhammaṁ vimalenānubuddhanti ime
sattā rāgādimalānaṁ abhāvato vimalena sammāsambuddhena anubuddhaṁ
catussaccadhammaṁ suṇantu tāva bhagavāti yācati. selapabbato
ucco hoti thiro ca na paṁsupabbato missakapabbato vāti
āha sele yathā pabbatamuddhaniṭṭhitoti. tassattho selamaye
ekaghane pabbatamuddhani yathā ṭhitova na hi tattha ṭhitassa dassanatthaṁ
gīvukkhipanapasāraṇādikiccaṁ atthīti. tathūpamanti tappaṭibhāgaṁ
selapabbatupamaṁ. dhammamayaṁ pāsādanti lokuttaradhammamāha. so
hi sabbaso pasādāvaho sabbadhamme atikkamma accuggataṭṭhena
pāsādasadiso ca. paññāpariyāyo vā idha dhammasaddo.
paññā hi accuggataṭṭhena pāsādoti abhidhamme niddiṭṭhā.
tathā cāha
paññāpāsādamāruyha asoko sokiniṁ pajaṁ
pabbataṭṭhova bhummaṭṭhe dhīro bāle avekkhatīti 1-.

footnote: 1. khu. dha. 25/18.

page number: 039

ayaṁ panettha saṅkhepattho. yathā selapabbatamuddhani yathāṭhitova
cakkhumā puriso samantato janataṁ passeyya tvampi sumedha
sundarapañña sabbaññutañāṇena samantacakkhu bhagavā dhammamayaṁ
paññāmayaṁ pāsādamāruyha sayaṁ apetasoko sokāvakiṇṇaṁ jātijarābhibhūtaṁ
janataṁ apekkhassu upadhāraya upaparikkhāti. ayaṁ panettha
adhippāyo yathā hi pabbatapāde samantā mahantaṁ khettaṁ
katvā tattha kedārapālīsu kuṭikāyo katvā rattiṁ aggiṁ jāleyyuṁ
caturaṅgasamannāgatañca andhakāraṁ assa atha tassa pabbatassa
matthake ṭhatvā cakkhumato purissa bhūmiṁ olokayato neva khettaṁ
na kedārapāliyo na kuṭiyo na tattha sayitamanussā paññāyeyyuṁ
anujjalabhāvato kuṭikāsu pana aggijālamattameva paññāyeyyuṁ
ujjalabhāvato evaṁ dhammapāsādaṁ āruyha sattanikāyaṁ olokayato
tathāgatassa ye te akatakalyāṇā sattā te ekavihāre
dakkhiṇajānupasse nisinnāpi buddhacakkhussa āpāthaṁ nāgacchanti
ñāṇagginā anujjalabhāvato anuḷārabhāvato ca rattiṁ khittā sarā
viya honti ye pana katakalyāṇā veneyyapuggalā te evassa
dūrepi ṭhitā āpāthaṁ āgacchanti paripakkañāṇaggitāya samujjalabhāvato
uḷārasantānatāya ca so aggi viya himavantapabbato viya ca. vuttampi cetaṁ

page number: 040

dūre santo pakāsenti himavantova pabbato
asantettha na dissanti rattiṁ khittā yathā sarāti 1-.
uṭṭhāhīti bhagavato dhammadesanatthaṁ cārikacaraṇaṁ yācanto bhaṇati. uṭṭhāhīti
vā dhammadesanāya appossukkatāsaṅkhātasaṅkocāpattito kilāsubhāvato
uṭṭhaha. vīrātiādīsu bhagavā sātisayacatubbidhasammappadhānavīriyavantatāya
vīro devaputtamaccukilesābhisaṅkhāramārānaṁ vijitattā vijitasaṅgāmo
jātikantārādito veneyyasatthavāhanasamatthatāya nibbānasaṅkhātaṁ
khemappadesaṁ sampāpanasamatthatāya satthavāho kāmacchandaiṇassa abhāvato
anaṇoti veditabbo. yo hi paresaṁ iṇaṁ gahetvā vināseti so tehi
iṇaṁ dehīti tajjamānopi pharusaṁ vuccamānopi bajjhamānopi 2- vadhiyamānopi
kiñci paṭippharituṁ na sakkoti sabbaṁ titikkhati. titikkhākāraṇaṁ
hissa taṁ iṇaṁ hoti. evameva yo yamhi kāmacchandena rajjati
taṇhāgahaṇena taṁ vatthuṁ gaṇhati so tena pharusaṁ vuccamānopi
bajjhamānopi 3- vadhiyamānopi kiñci paṭippharituṁ na sakkoti sabbaṁ
titikkhati. titikkhākāraṇaṁ hissa so kāmacchando hoti
gharasāmikehi vadhiyamānānaṁ 4- itthīnaṁ viya. kasmā. iṇasadisattā
kāmacchandassa.
[20] ajjhesananti garuṭṭhānīyaṁ payirupāsitvā garutaraṁ payojanaṁ

footnote: 1. khu. dha. 25/55. 2.-3. ma. vambhamānopi. 4. ma. viheṭhiyamānānaṁ.

page number: 041

uddissa abhipaṭṭhanā ajjhesanā. sāpi atthato yācanāeva.
buddhacakkhunāti indriyaparopariyattiñāṇena ca āsayānusayañāṇena
ca. imesañhi dvinnaṁ ñāṇānaṁ buddhacakkhūti nāmaṁ. sabbaññutañāṇassa
samantacakkhūti. heṭṭhimānaṁ tiṇṇaṁ maggañāṇānaṁ dhammacakkhūti.
apparajakkhetiādīsu yesaṁ vuttanayeneva paññācakkhumhi rāgādirajaṁ
appaṁ te apparajakkhā. yesaṁ taṁ mahantaṁ te mahārajakkhā. yesaṁ
saddhādīni indriyāni tikkhāni te tikkhindriyā. yesaṁ tāni
mudūni te mudindriyā. yesaṁ teyeva saddhādayo ākārā sundarā
te svākārā. ye kathitakāraṇaṁ sallakkhenti sukhena sakkā honti
viññāpetuṁ te suviññāpayā. ye paralokañceva vajjañca bhayato
passanti te paralokavajjabhayadassāvino nāma. uppalāni ettha
santīti uppalinī gacchopi jalāsayopi. idha pana jalāsayo adhippeto.
tasmā uppaliniyanti uppalavaneti evamattho gahetabbo. ito
paresupi eseva nayo. antonimuggaposīnīti yāni udakassa anto
nimuggāneva hutvā pussanti vaḍḍhanti tāni antonimuggaposīni.
udakaṁ accuggamma tiṭṭhantīti udakaṁ atikkamitvā tiṭṭhanti. tattha
yāni accuggamma ṭhitāni tāni suriyarasmisamphassaṁ āgamayamānāni
ṭhitāni ajja pupphanakāni. yāni samodakaṁ ṭhitāni tāni sve
pupphanakāni. yāni udakā anuggatāni antonimuggaposīni

page number: 042

tāni tatiyadivase pupphanakāni. udakā pana anuggatāni aññānipi
sarogauppalādīni 1- nāma atthi yāni neva pupphissanti
macchakacchapabhakkhāneva bhavissanti tāni pāliṁ nārūḷhāni āharitvā
pana dīpetabbānīti aṭṭhakathāyaṁ na pakāsitāni. yatheva hi tāni
catubbidhāni pupphāni evameva ugghatitaññū vipacitaññū neyyo
padaparamoti cattāro puggalā. tattha yassa puggalassa saha
udāhaṭavelāya dhammābhisamayo hoti ayaṁ cattāro satipaṭṭhānātiādinā
nayena saṅkhittena mātikāya ṭhapiyamānāya desanānusārena ñāṇaṁ
pesetvā arahattaṁ gaṇhituṁ samattho puggalo ugghatitaññūti
vuccati. yassa puggalassa saṅkhittena bhāsitassa vitthārena
atthe vibhajiyamāne dhammābhisamayo hoti ayaṁ ruccati puggalo
vipacitaññū. yassa puggalassa uddesato paripucchato yoniso
manasikaroto kalyāṇamitte sevato bhajato payirupāsato anupubbena
dhammābhisamayo hoti ayaṁ vuccati puggalo neyyo. yassa
puggalassa bahumpi suṇato bahumpi bhaṇato bahumpi dhārayato
bahumpi vācayato na tāya jātiyā dhammābhisamayo hoti tena
attabhāvena maggaṁ vā phalaṁ vā antamaso jhānaṁ vā vipassanaṁ vā
nibbattetuṁ na sakkoti ayaṁ vuccati puggalo padaparamo.
tatra bhagavā uppalavanādisadisaṁ dasasahassīlokadhātuṁ olokento

footnote: 1. saropagauppalādīnītipi dissati.

page number: 043

ajja pupphanakāni viya ugghatitaññū sve pupphanakāni viya vipacitaññū
tatiyadivase pupphanakāni viya neyye macchakacchapabhakkhapupphāni
viya padaparame ca addasa. passanto ca ettakā apparajakkhā
ettakā mahārajakkhā tatrāpi ettakā ugghatitaññūti evaṁ
sabbākāratova addasa. tattha tiṇṇaṁ puggalānaṁ imasmiññeva
attabhāve bhagavato dhammadesanā atthaṁ sādheti. padaparamānaṁ
anāgatatthāya vāsanā hoti. atha bhagavā imesaṁ catunnaṁ puggalānaṁ
atthāvahaṁ dhammadesanaṁ viditvā desetukamyataṁ uppādetvā puna
sabbepi tīsu bhavesu satte bhabbābhabbavasena dve koṭṭhāse
akāsi. ye sandhāya vuttaṁ ye te sattā kammāvaraṇena
samannāgatā vipākāvaraṇena samannāgatā kilesāvaraṇena samannāgatā
assaddhā acchandikā duppaññā abhabbā niyāmaṁ okkamituṁ
kusalesu dhammesu sammattaṁ ime te sattā abhabbā. katame
te sattā bhabbā ye te sattā na kammāvaraṇena .pe.
ime te sattā bhabbāti. tattha sabbepi abhabbapuggale
pahāya bhabbapuggaleyeva ñāṇena pariggahetvā ettakā rāgacaritā
ettakā dosamohavitakka saddhābuddhicaritāti cha koṭṭhāse
akāsi. evaṁ katvā dhammaṁ desessāmīti cintesi. ettha ca
apparajakkhādibhabbādivasena āvajjantassa bhagavato te sattā
puñjapuñjāva hutvā upaṭṭhahanti na ekekāti daṭṭhabbaṁ.

page number: 044

paccabhāsīti paṭiabhāsi. apārutāti vivaṭā. amatassa dvārāti
ariyamaggo. so hi amatasaṅkhātassa nibbānassa dvāraṁ.
so mayā vivaritvā ṭhapito mahākaruṇūpanissayena sayambhūñāṇena
adhigatattāti dasseti. apārutaṁ tesaṁ amatassa dvāranti keci
paṭhanti. pamuñcantu saddhanti sabbe attano saddhaṁ pamuñcantu
vissajjentu pavedentu. mayā desite dhamme mayi ca attano
saddahanākāraṁ uṭṭhāpentūti attho. pacchimapadadvaye ayamattho
ahaṁ hi attano paguṇaṁ suppavattitampi imaṁ paṇītaṁ uttamaṁ dhammaṁ
kāyavācākilamathasaññī hutvā na bhāsiṁ bhāsissāmīti (na) cintesiṁ
idāni pana sabbo jano saddhābhājanaṁ upanetu pūressāmi imesaṁ
saṅkappanti. antaradhāyīti satthāraṁ gandhamālādīhi pūjetvā
antarahito sakaṭṭhānameva gatoti attho. satthu santikaṁ hi
upagatānaṁ devānaṁ brahmānañca tassa purato antaradhānaṁ nāma
sakaṭṭhānagamanameva.
[21] etadahosīti etaṁ ahosi. kassa nukho ahaṁ paṭhamaṁ
dhammaṁ deseyyanati ayaṁ dhammadesanāpaṭisaṁyutto vitakko udapādīti
attho. āḷāroti tassa nāmaṁ. dīghapiṅgalo kiresa. so
hi tuṅgasarīratāya dīgho piṅgalacakkhutāya piṅgalo. tenassa
āḷāroti nāmaṁ ahosi. kālāmoti gottaṁ. paṇḍitoti
paṇḍiccena samannāgato. samāpattipaṭilābhasaṁsiddhena

page number: 045

adhigamabāhusaccasaṅkhātena paṇḍitabhāvena samannāgatoti attho.
byattoti veyyattiyena samannāgato. samāpattipaṭilābhapaccayena
pārihārikapaññāsaṅkhātena byattabhāvena yuttoti attho.
medhāvīti ṭhānuppattiyā paññāya samannāgato. athavā medhāvīti
tihetukapaṭisandhipaññāsaṅkhātāya taṁtaṁitikattabbatāpaññāsaṅkhātāya ca
medhāya samannāgatoti evamettha attho daṭṭhabbo. apparajakkhajātikoti
samāpattiyā vikkhambhitattā nikkilesajātiko visuddhasatto.
ājānissatīti sallakkhissati paṭivijjhissati. bhagavatopi kho
ñāṇaṁ udapādīti bhagavatopi sabbaññutañāṇaṁ uppajji. bhagavā
kira devatāya kathiteneva niṭṭhaṁ agantvā sayampi sabbaññutañāṇena
olokento ito sattamadivasamatthake kālaṁ katvā ākiñcaññāyatane
nibbattoti addasa. taṁ sandhāyāha bhagavatopi kho ñāṇaṁ udapādīti.
mahājāniyoti sattadivasabbhantare pattabbamaggaphalato parihīnattā
mahatī jāni parihāni assāti mahājāniyo. akkhaṇe nibbatto idha
dhammadesanaṭṭhānaṁ āgamanapādāpi natthi athāhaṁ tattha gaccheyyaṁ gantvā
desiyamānaṁ dhammampissa sotuṁ sotapasādopi natthi evaṁ mahājāniyo
jātoti dasseti. kimpana bhagavatā taṁ attano buddhānubhāvena dhammaṁ
ñāpetuṁ na sakkāti. āma na sakkāti. na hi parato
ghosamantarena sāvakānaṁ dhammābhisamayo sambhavati. aññathā

page number: 046

itarapaccayarahitassāpi dhammābhisamayena bhavitabbaṁ na ca taṁ atthi.
vuttaṁ hetaṁ dveme bhikkhave paccayā sammādiṭṭhiyā uppādāya
parato ca ghoso ajjhattañca yoniso manasikāroti 1-. uddakoti
tassa nāmaṁ. rāmassa pana puttatāya rāmaputto. abhidosakālakatoti
aḍḍharatte kālakato. bhagavatopi kho ñāṇaṁ udapādīti
idhāpi kira bhagavā devatāya vacanena sanniṭaṭhānaṁ akatvā
sabbaññutañāṇena olokento hiyyo aḍḍharatte kālaṁ katvā
uddako rāmaputto nevasaññānāsaññāyatane nibbattoti addasa.
tasmā evaṁ vuttaṁ. sesaṁ purimanayasadisameva. bahūpakārāti
bahūpakārā. padhānapahitattaṁ upaṭṭhahiṁsūti padhānatthāya pesitattabhāvaṁ
vasanaṭṭhāne pariveṇasammajjanena pattacīvaraṁ gahetvā
anubandhanena mukhodakadantakaṭṭhadānādinā ca upaṭṭhahiṁsu.
[22] ke panete pañcavaggiyā nāma. ye te
rāmo dhajo lakkhaṇo cāpi 2- mantī
yañño ca 3- bhojo suyāmo sudatto
ete tadā aṭṭha ahesuṁ brāhmaṇā
chaḷaṅgavāmantaṁ 4- viyākariṁsūti.
bodhisattassa jātakāle supinapaṭiggāhakā ceva lakkhaṇapaṭiggāhakā

footnote: 1. aṅ. duka. 20/110 tattha pana parato ca ghoso yoniso ca manasikāroti dissati.
footnote: 2. jotimantī. 3. subhojo. 4. chaḷaṅgavā manta. evampi dissati. katthaci pana
footnote: koṇḍañño ca bhojo suyāmo sudattotipi dissati.

page number: 047

ca aṭṭha brāhmaṇā. tesu tayo dvedhā byākariṁsu imehi
lakkhaṇehi samannāgato agāraṁ ajjhāvasamāno rājā hohiti
cakkavatti pabbajamāno buddhoti. pañca brāhmaṇā ekaṁsabyākaraṇā
ahesuṁ imehi lakkhaṇehi samannāgato agāre na tiṭṭhati
buddhova hotīti. tesu purimā tayo yathāmantapadaṅgatā.
ete hi lakkhaṇamantasaṅkhātavedavacanānurūpaṁ paṭipannā dve gatiyo
bhavanti anaññāti vuttaniyāmena nicchinituṁ asakkontā vuttameva
paṭipajjiṁsu na mahāpurisassa buddhabhāvappattiṁ paccāsiṁsu. ime
pana koṇḍaññādayo pañca ekaṁsato buddho bhavissatīti
jātanicchayattā mantapadaṁ atikkantā. te attanā laddhaṁ tuṭṭhidānaṁ
ñātakānaṁ vissajjetvā ayaṁ mahāpuriso agāre nājjhāvasissati
ekantena buddho bhavissatīti nibbematikā bodhisattaṁ uddissa
samaṇapabbajjaṁ pabbajitā. tesaṁ puttātipi vadanti. taṁ aṭṭhakathāyaṁ
paṭikkhittaṁ. ete kira daharakāleyeva bahū mante jāniṁsu
tasmā ne brāhmaṇā ācariyaṭṭhāne ṭhapayiṁsu. te pacchā
amhehi puttadārajaṭaṁ chinditvā na sakkā bhavissati pabbajitunti
daharakāleyeva pabbajitvā ramaṇīyāni senāsanāni paribhuñjantā
vicariṁsu. kālena kālaṁ pana kiṁ bho mahāpuriso mahābhinikkhamanaṁ
nikkhantoti pucchanti. manussā kuhiṁ tumhe mahāpurisaṁ passissatha
tīsu pāsādesu tividhanāṭakamajjhe devo viya sampattiṁ anubhotīti

page number: 048

vadanti. te sutvā na tāva mahāpurisassa ñāṇaṁ paripākaṁ
gacchatīti appossukkā vihariṁsuyeva. kasmā panettha bhagavā
bahūpakārā kho me pañcavaggiyāti āha kiṁ upakārakānaṁyeva
esa dhammaṁ deseti anupakārakānaṁ na desetīti. no na deseti.
paricayavasena hesa āḷārañceva kālāmaṁ uddakañca rāmaputtaṁ
olokesi. etasmimpana buddhakkhette ṭhapetvā
aññākoṇḍaññaṁ añño paṭhamaṁ dhammaṁ sacchikātuṁ samattho nāma natthi.
kasmā. tathāvidhaupanissayattā. pubbe kira puññakaraṇakāle
dve bhātaro ahesuṁ. te ca ekato sassaṁ akaṁsu. tattha
jeṭṭhassa ekasmiṁ sasse nava vāre aggasassadānaṁ mayā dātabbanti
ahosi. so vappakāle bījaggaṁ nāma datvā gabbhakāle kaniṭṭhena
saddhiṁ mantesi. kaniṭṭho gabbhakāle gabbhaṁ phāletvā dassāmīti
taruṇasassaṁ nāsetukāmosīti āha. jeṭṭho kaniṭṭhassa ananuvattabhāvaṁ
ñatvā khettaṁ vibhajitvā attano koṭṭhāsato gabbhaṁ phāletvā
khīraṁ nīharitvā sappiphāṇitena yojetvā adāsi. puthukakāle
puthukaṁ kāretvā adāsi. lāyane lāyanaggaṁ veṇikaraṇe
veṇiggaṁ veṇiyo purisabhāravasena bandhitvā kalāpakaraṇe
kalāpaggaṁ khale kalāpānaṁ ṭhapanadivase khalaggaṁ madditvā vihīnaṁ
rāsikaraṇadivase khalabhaṇḍaggaṁ koṭṭhāgāre dhaññassa pakkhipanadivase
koṭṭhagganti evaṁ ekasmiṁ sasse nava vāre aggadānaṁ

page number: 049

adāsi. kaniṭṭho pana khalato dhaññaṁ uddharitvā gahaṇadivase
adāsi. tesu jeṭṭho aññākoṇḍaññatthero jāto.
kaniṭṭho subhaddaparibbājako. iti ekasmiṁ sasse navannaṁ
aggadānānaṁ dinnattā ṭhapetvā theraṁ añño paṭhamaṁ dhammaṁ sacchikātuṁ
samattho nāma natthi. navannaṁ aggadānānaṁ dinnattāti idañca tassa
rattaññūnaṁ aggabhāvatthāya katābhinīhārānurūpapavattitasāvakapāramiyā
ciṇṇantena pavattitattā vuttaṁ. tiṇṇampi hi bodhisattānaṁ
taṁtaṁpāramiyā sikhāppattakāle pavattitaṁ puññaṁ apuññaṁ vā
garutaravipākameva hoti. dhammassa ca sabbapaṭhamaṁ sacchikiriyāya
vinā kathaṁ rattaññūnaṁ attabhāvasiddhīti. bahūpakārā kho me
pañcavaggiyāti idaṁ pana upakārānussaraṇamattakeneva vuttaṁ.
[23] isipatane migadāyeti tasmiṁ kira padese anuppanne
buddhuppāde paccekasambuddhā gandhamādanapabbate sattāhaṁ
nirodhasamāpattiyā vītināmetvā nirodhā vuṭṭhāya nāgalatādantakaṭṭhaṁ
khāditvā anotattadahe mukhaṁ dhovitvā pattacīvaraṁ ādāya ākāsena
āgantvā nipatanti tattha cīvaraṁ pārupitvā nagare piṇḍāya
caritvā katabhattakiccā gamanakālepi tatoyeva uppatitvā gacchanti.
iti isayo ettha nipatanti uppatanti cāti taṁ ṭhānaṁ isipatananti
saṅkhaṁ gataṁ. migānampana abhayatthāya dinnattā migadāyoti vuccati.
tena vuttaṁ isipatane migadāyeti. aññe buddhā paṭhamaṁ

page number: 050

dhammadesanatthāya gacchantā ākāsena gantvā tattheva otaranti.
amhākampana bhagavā upakassa ājīvakassa upanissayaṁ disvā upako
imaṁ addhānaṁ paṭipanno so maṁ disvā sallapitvā gamissati
atha puna nibbiṇṇo āgamma arahattaṁ sacchikarissatīti ñatvā
aṭṭhārasayojanamaggaṁ padasāva agamāsi. tena vuttaṁ yena bārāṇasī
tena cārikaṁ pakkāmīti.
[24] antarā ca gayaṁ antarā ca bodhinti gayāya ca bodhissa
ca vivare tigāvutantare ṭhāne. bodhimaṇḍato hi gayā tīṇi
gāvutāni bārāṇasī aṭaṭhārasayojanāni. upako bodhimaṇḍassa ca
gayāya ca antare bhagavantaṁ addasa. antarāsaddena pana yuttattā
upayogavacanaṁ kataṁ. Ōdisesa ca ṭhānesu akkharacintakā antarā
gāmañca nadiñca yātīti evaṁ ekameva antarāsaddaṁ payuñjanti.
so dutiyapadenapi yojetabbo hoti. antarāsadde ayojiyamāne
upayogavacanaṁ na pāpuṇāti sāmivacanassa pasaṅge antarāsaddayogena
upayogavacanassa icchitattā. idha pana yojetvā evaṁ vuttaṁ.
addhānamagganti addhānasaṅkhātaṁ maggaṁ. dīghamagganti
attho. addhānagamanasamayassa vibhaṅge aḍḍhayojanaṁ gacchāmīti
bhuñjitabbantiādivacanato aḍḍhayojanampi addhānamaggo hoti.
bodhimaṇḍato pana gayā tigāvutaṁ. vippasannānīti suṭṭhu pasannāni.
indriyādīni manacchaṭṭhāni indriyāni. parisuddhoti

page number: 051

niddoso. pariyodātoti tasseva vevacanaṁ. nirupakkilesattāyeva
hi esa pariyodātoti vutto na setabhāvena. etassa ca
pariyodātataṁ disvāva indriyānaṁ vippasannataṁ aññāsi.
nayaggāhikapaññā kiresā tassa ājīvakassa. sabbābhibhūti sabbaṁ
tebhūmikadhammaṁ abhibhavitvā ṭhito. sabbavidūti sabbaṁ catubbhūmikadhammaṁ
avediṁ aññāniṁ sabbaso ñeyyāvaraṇassa pahīnattā. sabbesu
dhammesu anūpalittoti sabbesu tebhūmikadhammesu rajjanadussanamuyhanādinā
kilesalepena alitto. sabbañjahoti sabbaṁ tebhūmikadhammaṁ
jahitvā ṭhito. appahātabbampi hi kusalābyākataṁ
tappaṭibaddhakilesappahānena pahīnattā na hotīti jahitameva hoti.
taṇhakkhaye vimuttoti taṇhakkhaye nibbāne ārammaṇakaraṇavasena
vimutto. sayaṁ abhiññāyāti sabbaṁ catubbhūmikadhammaṁ attanāva
jānitvā. kamuddiseyyanti kaṁ aññaṁ ayaṁ me ācariyoti
kuddiseyyaṁ. na me ācariyo atthīti lokuttaradhamme mayhaṁ
ācariyo nāma natthi. kiñcāpi hi lokiyadhammānampi yādiso
lokanāthassa adhigamo na tādiso āgamo parupadeso atthi.
lokuttaradhamme panassa lesopi natthi. natthi me paṭipuggaloti
mayhaṁ sīlādīhi guṇehi paṭinidhibhūto puggalo nāma natthi.
sammāsambuddhoti hetunā nayena cattāri saccāni sayaṁ buddho.
sītibhūtoti sabbakilesagginibbāpanena sītibhūto. kilesānaṁyeva

page number: 052

nibbutattā nibbuto. kāsīnaṁ puranti kāsikaraṭṭhe nagaraṁ.
āhaññinti āhanissāmi. amatadundabhinti veneyyānaṁ
amatādhigamāya ugghosanāti katvā satthu dhammadesanāpi amatadundabhīti
vuttā. dhammacakkhupaṭilābhāya taṁ amatabheriṁ paharissāmīti gacchāmīti
vuttaṁ hoti. arahasi anantajinoti anantajinopi bhavituṁ yuttoti
attho. anantañāṇo jitakilesoti anantajino. huveyyāpāvusoti 1-
āvuso evampi nāma bhaveyya. evaṁvidhe nāmarūpakāyaratane
īdisena ñāṇena bhavitabbanti adhippāyo. ayaṁ hissa
pabbajjāya paccayo jāto. katādhikāro hesa. tathāhi bhagavā
tena samāgamatthaṁ padasāva taṁ maggaṁ paṭipajji. pakkāmīti
vaṅkahārajanapadaṁ nāma agamāsi. tatthekaṁ migaluddakagāmakaṁ nissāya
vāsaṁ kappesi. jeṭṭhakaluddako taṁ upaṭṭhāsi. tasmiñca
janapade caṇḍā macchikā honti. atha naṁ ekāya pāṭiyā 2-
vasāpesuṁ. migaluddako dūraṁ migavaṁ gacchanto amhākaṁ arahante
mā pamajjīti nāvaṁ 3- nāma dhītaraṁ āṇāpetvā agamāsi saddhiṁ
puttabhātukehi. sā cassa dhītā dassanīyā hoti koṭṭhāsasampannā.
dutiyadivase upako gharaṁ āgato taṁ dārikaṁ sabbaṁ upahāraṁ katvā
parivisituṁ upagataṁ disvā rāgena abhibhūto bhuñjituṁpi asakkonto
bhājanena bhattaṁ ādāya vasanaṭṭhānaṁ gantvā bhattaṁ ekamantaṁ

footnote: 1. pāliyaṁ huveyyāvusoti dissati. tatheva aṭṭhakathā.
footnote: 2. cāṭiyāti bhaveyya. 3. ma. cāpaṁ.

page number: 053

nikkhipitvā sace nāvaṁ 1- labhāmi jīvāmi no ce marāmīti
nirāhāro sayi. sattame divase māgaviko āgantvā dhītaraṁ
sabbaṁ upakassa pavuttiṁ pucchi. sā ekadivasameva āgantvā
puna nāgatapubboti āha. māgaviko āgatadivaseneva 2- naṁ
upasaṅkamitvā pucchissāmīti taṁkhaṇaṁyeva gantvā kiṁ bhante aphāsukanti
pāde parāmasanto pucchi. upako nitthunanto parivattatiyeva.
so vada bhante yaṁ mayā sakkā kātuṁ sabbaṁ karissāmīti āha.
upako sace nāvaṁ 3- labhāmi jīvāmi no ce mayhameva maraṇaṁ
seyyoti āha. jānāsi pana bhante kiñci sippanti. na
jānāmīti. na bhante kiñci sippaṁ ajānantena sakkā gharāvāsaṁ
adhiṭṭhātunti. so āha nāhaṁ kiñci sippaṁ jānāmi apica
tumhākaṁ maṁsahārako bhavissāmi maṁsañca vikkīṇissāmīti. māgaviko
amhākampi etadeva ruccatīti uttarasāṭkaṁ datvā gharaṁ netvā
dhītaraṁ tassa adāsi. tesaṁ saṁvāsamanvāya putto vijāyi.
subhaddotissa nāmaṁ akaṁsu. nāvāpi 4- tassa rodanakāle
maṁsaṁhārakassa putta migaluddakassa putta mā rodi mā rodītiādīni
vadamānā puttatosanagītena upakaṁ upphaṇḍesi. bhadde tvaṁ maṁ
anāthoti maññasi atthi me anantajino nāma sahāyo tassāhaṁ
santikaṁ gamissāmīti āha. nāvā 3- evamayaṁ aṭṭiyatīti ñatvā

footnote: 1. ma. cāpaṁ. 2. ma. āgataveseneva. 3. ma. cāpaṁ. 4. ma. cāpā.

page number: 054

punappunaṁ kathesi. so ekadivasaṁ anārocetvāva majjhimadesābhimukho
pakkāmi. bhagavā ca tena samayena sāvatthiyaṁ viharati jetavane
mahāvihāre. athakho bhagavā paṭikacceva bhikkhū āṇāpesi yo
bhikkhave anantajinoti pucchamāno āgacchati tassa maṁ dasseyyāthāti.
upakopi kho kuhiṁ anantajino vasatīti pucchanto anupubbena
sāvatthiṁ āgantvā vihāramajjhe ṭhatvā kuhiṁ anantajinoti pucchi.
taṁ bhikkhū bhagavato santikaṁ nayiṁsu. so ca bhagavantaṁ disvāva
jānātha maṁ bhagavāti āha. āma upaka taṁ jānāmi kuhiṁ pana
tvaṁ vasitthāti. vaṅkahārajanapade bhanteti. upaka mahallakosi
jāto pabbajituṁ sakkhissasīti. pabbajissāmi bhanteti. bhagavā
pabbājetvā tassa kammaṭṭhānaṁ adāsi. so kammaṭṭhāne kammaṁ
karonto anāgāmiphale patiṭṭhāya kālaṁ katvā. avihesu nibbatto
nibbattakkhaṇeyeva ca arahattaṁ pāpuṇi. avihe nibbattamattā
hi satta janā arahattaṁ pāpuṇiṁsu. tesaṁ so aññataro.
vuttaṁ hetaṁ
avihaṁ upapannāse vimuttā satta bhikkhavo
rāgadosaparikkhīṇā tiṇṇā loke visattikaṁ
upako palagaṇḍo ca pukkusāti ca te tayo
bhaddiyo khaṇḍadevo ca bāhudanti ca piṅgiyo
te hitvā mānusaṁ dehaṁ dibbayogaṁ upaccagunti 1-.

footnote: 1. saṁ. sa. 15/48

page number: 055

[25] saṇṭhapesunti neva abhivādetabbotiādinā katikaṁ
akaṁsu. bāhullikoti cīvarabāhullādīnaṁ atthāya paṭipanno.
padhānavibbhantoti padhānato pubbe anuṭṭhitadukkaracaraṇato vibbhanto
bhaṭṭho parihīno. āvatto bāhullāyāti cīvarādibahubhāvatthāya
āvatto. apica kho āsanaṁ ṭhapetabbanti apica kho panassa
uccakule nibbattassa āsanamattaṁ ṭhapetabbanti vadiṁsu. asaṇṭhahantāti
buddhānubhāvena buddhatejena abhibhūtā attano katikāya ṭhātuṁ
asakkontā. nāmena ca āvusovādena ca samudācarantīti gotamāti
ca āvusoti ca vadanti. āvuso gotama mayaṁ uruvelāyaṁ padhānakāle
tuyhaṁ pattacīvaraṁ gahetvā vicarimhā mukhodakaṁ dantakaṭṭhaṁ
adamhā vuṭṭhapariveṇaṁ sammajjimhā pacchā te ko vattapaṭipattiṁ
akāsi kacci amhesu pakkantesu na āvuso cintayitthāti
evarūpaṁ kathaṁ kathentīti attho. nacirassevāti acireneva.
kulaputtāti duvidhā kulaputtā jātikulaputtā ācārakulaputtā ca.
ete pana ubhayathāpi kulaputtāyeva. agārasmāti gharā.
agārāya hitaṁ agāriyaṁ kasigorakkhādi kuṭumbaposanakammaṁ vuccati.
natthi ettha agāriyanti anagāriyaṁ. pabbajjāyetaṁ adhivacanaṁ.
pabbajantīti upagacchanti upasaṅkamanti. tadanuttaranti taṁ anuttaraṁ.
brahmacariyapariyosānanti maggabrahmacariyassa pariyosānaṁ.
arahattaphalanti vuttaṁ hoti. tassa hi atthāya kulaputtā pabbajanti.

page number: 056

diṭṭheva dhammeti tasmiṁyeva attabhāve. sayaṁ abhiññā sacchikatvāti
attanoyeva paññāya paccakkhaṁ katvā aparapaccayaṁ katvāti attho.
upasampajja viharissathāti pāpuṇitvā sampādetvā viharissatha.
iriyāyāti dukkarairiyāya. paṭipadāyāti dukkarapaṭipattiyā.
dukkarakārikāyāti pasatamattamuggayūsādhiāharaṇādinā dukkarakaraṇena.
uttarimanussadhammāti manussadhammato upari. alaṁ ariyaṁ kātunti
alamariyo. ariyabhāvāya samatthoti vuttaṁ hoti. Ñāṇadassanameva
ñāṇadassanaviseso. alamariyo ca so ñāṇadassanaviseso cāti
alamariyañāṇadassanaviseso. Ñāṇadassananti ca dibbacakkhupi vipassanāpi
maggopi phalampi paccavekkhaṇañāṇampi sabbaññutañāṇampi vuccati.
appamatto samāno ñāṇadassanaṁ ārādhetīti hi ettha dibbacakkhu
ñāṇadassanaṁ nāma. Ñāṇadassanāya cittaṁ abhinīharati abhininnāmetīti
ettha vipassanāñāṇaṁ. abhabbā te ñāṇadassanāya anuttarāya
sambodhāyāti ettha maggo. ayamañño uttarimanussadhammā
alamariyañāṇadassanaviseso adhigato phāsuvihāroti ettha phalaṁ.
Ñāṇañca pana me dassanaṁ udapādi akuppā me vimutti ayamantimā
jāti natthidāni punabbhavoti ettha paccavekkhaṇañāṇaṁ. Ñāṇañca
pana me dassanaṁ udapādi sattāhakālakato āḷāro kālāmoti
ettha sabbaññutañāṇaṁ. idha pana sabbaññutañāṇapadaṭṭhāno

page number: 057

ariyamaggo sabbaññutañāṇameva vā adhippetaṁ. abhijānātha
me noti abhijānātha nu me. [evarūpaṁpi] bhāsitametanti evaṁ
evarūpaṁ vākyabhedanti attho. api nu ahaṁ uruvelāyaṁ padhāne
tumhākaṁ saṅgaṇhanatthaṁ anukkaṇṭhanatthaṁ rattiṁ vā divā vā
āgantvā āvuso mayaṁ yattha katthaci gamissāmāti mā vitakkayittha
mayhaṁ obhāso vā kammaṭṭhānanimittaṁ vā paññāyatīti evarūpaṁ
kiñci vacanabhedaṁ akāsinti adhippāyo. te ekapadeneva satiṁ
labhitvā uppannagāravā addhā esa buddho jātoti saddahitvā
no hetaṁ bhanteti āhaṁsu. asakkhi kho bhagavā pañcavaggiye
bhikkhū saññāpetunti bhagavā pañcavaggiye bhikkhū buddho ahanti
jānāpetuṁ asakkhi. aññā cittaṁ upaṭṭhapesunti aññāya
arahattappattiyā cittaṁ upaṭṭhapesuṁ abhinīhariṁsu.
[26] dve bhikkhave antāti dve ime bhikkhave koṭṭhāsā
dve bhāgāti attho. bhāgavacano hettha antasaddo pubbante
ñāṇaṁ aparante ñāṇantiādīsu viya. imassa pana padassa
uccāraṇasamakālaṁ pavattanigghoso buddhānubhāvena heṭṭhā avīciṁ
upari bhavaggaṁ patvā dasasahassīlokadhātuṁ pattharitvā aṭṭhāsi.
tasmiṁyeva samaye paripakkakusalamūlā saccābhisambodhāya katādhikārā
aṭṭhārasakoṭisaṅkhā brahmāno samāgacchiṁsu. pacchimadisāya suriyo
atthaṅgameti. pācīnadisāya āsāḷhanakkhattena yutto

page number: 058

paripuṇṇacando uggacchati. tasmiṁ samaye bhagavā dhammacakkappavattanasuttaṁ
ārabhanto dveme bhikkhave antātiādimāha. tattha pabbajitenāti
gihibandhanaṁ chetvā pabbajjūpagatena. na sevitabbāti
na valañjetabbā nānuyuñjitabbā. yo cāyaṁ kāmesu
kāmasukhallikānuyogoti yo ca ayaṁ vatthukāmesu kilesakāmasukhassa
anuyogo kilesakāmasaṁyuttassa sukhassa anubhavoti attho. hīnoti
lāmako. gammoti gāmavāsīnaṁ santako tehi sevitabbatāya.
pothujjanikoti puthujjanena andhabālajanena āciṇṇo. anariyoti
na ariyo na visuddho na uttamo. na vā ariyānaṁ santako.
anatthasañhitoti na atthasañhito hitasukhāvahaṁ kāraṇaṁ anissitoti
attho. attakilamathānuyogoti attano kilamathassa anuyogo dukkhakāraṇaṁ
dukkhuppādananti attho. dukkhoti kaṇṭakāpassayaseyyādīhi
attabādhanehi dukkhāvaho. majjhimā paṭipadāti ariyamaggaṁ
sandhāya vuttaṁ. maggo hi kāmasukhallikānuyogo eko anto
attakilamathānuyogo eko anto ete dve ante na upeti na
upagacchati vimutto etehi antehi tasmā majjhimā paṭipadāti vuccati.
etesaṁ majjhe bhavattā majjhimā vaṭṭadukkhanissaraṇatthikehi paṭipajjitabbato
ca paṭipadāti. tathā lobho eko anto doso eko anto sassato
eko anto ucchedo eko antoti purimanayeneva vitthāretabbaṁ.
cakkhukaraṇītiādīhi

page number: 059

tadeva paṭipadaṁ thometi. paññācakkhuṁ karotīti cakkhukaraṇī.
sā hi catunnaṁ saccānaṁ dassanāya saṁvattati pariññābhisamayādibhedassa
dassanassa pavattanaṭṭhenāti cakkhukaraṇīti. vuccati. tayidaṁ satipi
paṭipadāya anaññatte avayavavasena sijjhamāno attho samudāyena
kato nāma hotīti upacāravasena vuttanti daṭṭhabbaṁ. dutiyapadaṁ
tasseva vevacanaṁ. upasamāyāti kilesupasamatthāya. abhiññāyāti
catunnaṁ saccānaṁ abhijānanatthāya. sambodhāyāti tesaṁyeva
sambujjhanatthāya. nibbānāyāti nibbānasacchikiriyāya. athavā
nibbānāyāti anupādisesanibbānāya. upasamāyāti hi iminā
saupādisesanibbānaṁ gahitaṁ. idāni taṁ majjhimaṁ paṭipadaṁ sarūpato
dassetukāmo katamā ca sāti pucchitvā ayamevātiādinā
nayena vissajjesi. tattha ayamevāti avadhāraṇavacanaṁ aññassa
nibbānagāmimaggassa atthibhāvapaṭisedhanatthaṁ. sattapaṭikkhepo 1- hi idha
paṭisedhanaṁ alabbhamānattā aññassa maggassa. ariyoti kilesānaṁ
ārakattā ariyo niruttinayena. arippahānāya saṁvattatītipi
ariyo. ariyo pāpadhammā yanti apagacchanti etenāti
katvā. ariyena bhagavatā desitattā ariyassa ayantipi ariyo.
ariyabhāvapaṭilābhāya saṁvattatītipi ariyo. ettha pana ariyakaro ariyoti
uttarapadalopena ariyasaddasiddhi veditabbā. aṭṭhahi aṅgehi

footnote: 1. kimidaṁ. sattāpaṭikkhepoti maññe.
footnote: sattāpaṭikkhepoti vijjamānatāpaṭikkhepoti attho.

page number: 060

upetattā aṭṭhaṅgiko. maggaṅgasamudāyehi maggavohāro samudāyo
ca samudāyīhi samannāgato nāma hoti. ayampanettha vacanattho attano
avayavabhūtāni aṭṭha aṅgāni etassa santīti aṭṭhaṅgikoti. paramatthato
pana aṭṭha aṅgāniyeva maggo pañcaṅgikatūriyādīni viya na ca aṅgavinimutto
chaḷaṅgo vedo viya. kilese mārento gacchatīti maggo niruttinayena.
nibbānaṁ maggati gavesatīti vā maggo. ariyamaggo hi nibbānaṁ ārammaṇaṁ
karonto gavesanto viya hoti. nibbānatthikehi maggiyatīti vā maggo.
vivaṭṭupanissayapuññakaraṇato paṭṭhāya tadatthapaṭipattito gammati vā tehi
paṭipajjiyatīti maggo. ettha pana ādiantavipariyāyena saddasiddhi
veditabbā. seyyathīdanti nipāto. tassa katamo so iti ceti attho.
katamāni vā tāni aṭṭhaṅgānīti. sabbaliṅgavibhattivacanasādhāraṇo hi ayaṁ
nipāto. ekamekampi aṅgaṁ maggoyeva. yathāha. sammādiṭṭhi maggo
ceva hetu cāti. porāṇāpi bhaṇanti dassanamaggo sammādiṭṭhi
abhiniropanamaggo sammāsaṅkappo .pe. avikkhepamaggo sammāsamādhīti.
nanu ca aṅgāni samuditāni maggo antamaso sattaṅgavikalassa ariyamaggassa
abhāvato. saccametaṁ. saccasampaṭivedhe maggapaccayatāya pana yathāsakaṁ
kiccakaraṇena paccekampi tāni maggoyeva aññathā samuditānampi
tesaṁ maggakiccaṁ na sambhaveyyāti. sammādiṭṭhiādīsu sammā

page number: 061

passatīti sammādiṭṭhi. sammā saṅkappeti sampayuttadhamme
nibbānasaṅkhāte ārammaṇe abhiniropetīti sammāsaṅkappo.
sammā vadati etāyāti sammāvācā. sammā karoti etenāti
sammākammaṁ. tadeva sammākammanto. sammā ājīvati etenāti
sammāājīvo. sammā vāyamati ussahatīti sammāvāyāmo.
sammā sarati anussaratīti sammāsati. sammā samādhiyati cittaṁ
etenāti sammāsamādhīti evaṁ nibbacanaṁ veditabbaṁ. idāni ayaṁ
kho sā bhikkhaveti tameva paṭipadaṁ nigamento āha. tassattho
yvāyaṁ cattāropi lokuttaramagge ekato katvā kathito aṭṭhaṅgiko
maggo ayaṁ kho sā bhikkhave .pe. nibbānāya saṁvattatīti.
[27] evaṁ majjhimaṁ paṭipadaṁ sarūpato dassetvā idāni
cattāri ariyasaccāni dassetuṁ idaṁ kho pana bhikkhavetiādimāha.
tattha dukkhanti ettha duiti ayaṁ saddo kucchite dissati.
kucchitaṁ hi puttaṁ duputtoti vadanti. khaṁsaddo pana tucche.
tucchaṁ hi ākāsaṁ khanti vuccati. idañca paṭhamasaccaṁ kucchitaṁ
anekaupaddavādhiṭṭhānato tucchaṁ bālajanaparikappitadhuvasubhasukhattabhāvavirahitato.
tasmā kucchitattā tucchattā ca dukkhanti vuccati. yasmā
panetaṁ buddhādayo ariyā paṭivijjhanti tasmā ariyasaccanti
vuccati. ariyapaṭivijjhitabbaṁ hi saccaṁ purimapade uttarapadalopena
ariyasaccanti vuttaṁ. ariyassa tathāgatassa saccantipi

page number: 062

ariyasaccaṁ. tathāgatena hi sayaṁ adhigatattā paveditattā tatoeva
ca aññehi adhigamanīyattā taṁ tassa hotīti. athavā etassa
abhisambuddhattā ariyabhāvasiddhito ariyasādhakaṁ saccantipi ariyasaccaṁ
pubbe viya uttarapadalopena. avitathabhāvena vā araṇīyattā
adhigantabbattā ariyaṁ saccantipi ariyasaccaṁ. saccatthampana
catunnampi saccānaṁ parato ekajjhaṁ dassayissāma.
[28] idāni taṁ dukkhaṁ ariyasaccaṁ sarūpato dassetuṁ jātipi
dukkhātiādimāha. tatrāyaṁ jātisaddo anekattho. tathāhesa
ekampi jātiṁ dvepi jātiyoti ettha bhave āgato. atthi
visākhe niggaṇṭhā nāma samaṇajātīti ettha nikāye. jāti
dvīhi khandhehi saṅgahitāti ettha saṅkhatalakkhaṇe. yaṁ mātu
kucchismiṁ paṭhamaṁ cittaṁ uppannaṁ paṭhamaṁ viññāṇaṁ pātubhūtaṁ
tadupādāya sāvassa jātīti ettha paṭisandhiyaṁ. sampatijāto ānanda
bodhisattoti ettha pasūtiyaṁ. akkhitto anupakuṭṭho jātivādenāti
ettha kule. svāyamidha gabbhaseyyakānaṁ paṭisandhito paṭṭhāya
yāva mātu kucchimhā nikkhamanaṁ tāva pavattesu khandhesu itaresaṁ
paṭisandhikkhaṇesvevāti daṭṭhabbo. ayampi ca pariyāyakathāva.
nippariyāyato pana tattha tattha nibbattamānānaṁ sattānaṁ ye
khandhā pātubhavanti tesaṁ paṭhamapātubhāvo jāti nāma. kasmā
panesā dukkhāti ce. anekesaṁ dukkhānaṁ vatthubhāvato. anekāni
hi dukkhāni. seyyathīdaṁ. dukkhadukkhaṁ vipariṇāmadukkhaṁ

page number: 063

saṅkhāradukkhaṁ paṭicchannadukkhaṁ appaṭicchannadukkhaṁ pariyāyadukkhaṁ
nippariyāyadukkhanti. tattha kāyikacetasikā dukkhā vedanā
sabhāvato ca nāmato ca dukkhattā dukkhadukkhanti vuccati. sukhā vedanā
vipariṇāmadukkhuppattihetuto vipariṇāmadukkhaṁ. upekkhā vedanā ceva
avasesā ca tebhūmikā saṅkhārā udayabbayapaṭipīḷitattā saṅkhāradukkhaṁ.
kaṇṇasūladantasūlarāgajapariḷāhadosajapariḷāhādikāyikacetasikā
ābādhā pucchitvā jānitabbato upakkamassa ca apākaṭabhāvato
paṭicchannadukkhaṁ. dvattiṁsakammakaraṇādisamuṭṭhāno ābādho
apucchitvāva jānitabbato upakkamassa ca pākaṭabhāvato
appaṭicchannadukkhaṁ. ßēhapetvā dukkhadukkhaṁ sesadukkhaṁ saccavibhaṅge
āgataṁ. jātiādi sabbampi tassa tassa dukkhassa vatthubhāvato
pariyāyadukkhaṁ. dukkhadukkhampana nippariyāyadukkhanti vuccati. tatrāyaṁ
jāti yaṁ taṁ bālapaṇḍitasuttādīsu bhagavatāpi upamāvasena pakāsitaṁ āpāyikaṁ
dukkhaṁ yañca sugatiyampi manussaloke gabbhokkantimūlakādibhedaṁ
dukkhaṁ uppajjati tassa vatthubhāvato dukkhā. tenāhu porāṇā
jāyetha no ce narakesu satto
tatthaggidāhādikamappasayhaṁ
labhetha dukkhaṁ nu kuhiṁ patiṭṭhaṁ
iccāha dukkhāti munīdha jātiṁ.
dukkhaṁ tiracchesu kasāpatoda-

page number: 064

daṇḍābhighātādibhavaṁ anekaṁ
yantaṁ kathaṁ tattha bhaveyya jātiṁ
vinā tahiṁ jāti tatopi dukkhā.
petesu dukkhaṁ pana khuppipāsā
vātātapādippabhavaṁ vicittaṁ
yasmā ajātassa na tattha atthi
tasmāpi dukkhaṁ muni jātimāha.
tibbandhakāre ca asayhasīte
lokantare yaṁ asuresu dukkhaṁ
na taṁ bhave tattha na cassa jāti
yato ayaṁ jāti tatopi dukkhā.
yañcāpi gūthanarake viya mātugabbhe
satto vasaṁ ciramatho bahi nikkhamañca
pappoti dukkhamatighoramidampi natthi
jātiṁ vinā itipi jāti ayaṁ hi dukkhā.
kiṁ bhāsitena bahunā nanu yaṁ kuhiñci
atthīdha kiñcidapi dukkhamidaṁ kadāci
nevatthi jātivirahena yato mahesī
dukkhāti sabbapaṭhamaṁ imamāha jātinti.
[29] jarāpi dukkhāti ettha pana dubbidhā jarā

page number: 065

saṅkhatalakkhaṇañca khaṇḍiccādisammato santatiyaṁ ekabhavapariyāpannakkhandhapurāṇabhāvo
ca. sā idha adhippetā. sā panesā jarā saṅkhāradukkhabhāvato ceva
dukkhavatthuto ca dukkhā. yamhīdaṁ aṅgapaccaṅgasithi labhāvaindriyavikāra
virūpatā yobbana vināsa viriyāvisādasatimativippavāsaparaparibhavādianekapaccayaṁ 1-
kāyikacetasikaṁ dukkhamuppajjati. jarā tassa vatthu. tenāhu porāṇā
aṅgānaṁ sithilabhāvā indriyānaṁ vikārato
yobbanassa vināsena balassa upaghātato
vippavāsā satādīnaṁ puttadārehi attano
appasādanīyato ceva bhiyyo bālattapattiyā
pappoti dukkhaṁ yaṁ macco kāyikaṁ mānasaṁ tathā
sabbametaṁ jarāhetu yasmā tasmā jarā dukhāti.
[30] byādhīpi dukkhāti idaṁ padaṁ vibhaṅge dukkhasaccaniddesapāliyaṁ
na āgataṁ teneva visuddhimaggepi dukkhasaccaniddese taṁ na uddhaṭaṁ.
dhammacakkappavattanasuttantapāliyaṁyeva pana upalabbhati. tasmā tatthevimassa
vacane aññattha ca avacane kāraṇaṁ vīmaṁsitabbaṁ.
[31] maraṇampi dukkhanti etthāpi dubbidhaṁ maraṇaṁ saṅkhatalakkhaṇañca
yaṁ sandhāya vuttaṁ jarāmaraṇaṁ dvīhi khandhehi saṅgahitanti

footnote: 1. viriyāvasāda...itipi dissati.

page number: 066

ekabhavapariyāpannajīvitindriyappabandhavicchedo ca yaṁ sandhāya vuttaṁ
niccaṁ maraṇato bhayanti. taṁ idha adhippetaṁ. jātipaccayamaraṇaṁ
upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi
tasseva nāmaṁ. tayidaṁ dukkhassa vatthubhāvato dukkhanti veditabbaṁ.
tenāhu porāṇā
pāpassa pāpakammādi- nimittamanupassato
bhaddassāpasahantassa viyogaṁ piyavatthukaṁ
mīyamānassa yaṁ dukkhaṁ mānasaṁ avisesato
sabbesañcāpi yaṁ sandhi- bandhanacchedanādikaṁ
vitujjamānamammānaṁ hoti dukkhaṁ sarīrajaṁ
asayhamappaṭikāraṁ dukkhassetassidaṁ yato
maraṇaṁ vatthu tenedaṁ dukkhamicceva bhāsitanti.
imasmiñca ṭhāne sokaparidevadukkhadomanassupāyāsāpi dukkhāti vibhaṅge
dukkhasaccaniddese āgataṁ. idha pana taṁ natthi. tatthāpi kāraṇaṁ
pariyesitabbaṁ.
[32] appiyehi sampayogo dukkhoti ettha appiyasampayogo
nāma amanāpehi sattasaṅkhārehi samodhānaṁ. sopi dukkhavatthuto
dukkho. tenāhu porāṇā
disvāva appiye dukkhaṁ paṭhamaṁ hoti cetasi
tadupakkamasambhūte- mathakāye yato idha

page number: 067

tato dukkhadvayassāpi vatthuto so mahesinā
dukkho vuttoti viññeyyo appiyehi samāgamoti.
[33] piyehi vippayogo dukkhoti ettha pana piyavippayogo
nāma manāpehi sattasaṅkhārehi vinābhāvo. sopi ca sokadukkhassa
vatthuto dukkho. tenāhu porāṇā
ñātidhanādiviyogā sokasallasamappitā vitujjanti
bālā yato tatoyaṁ dukkhoti mato piyavippayogoti.
[34] yampicchaṁ na labhatīti ettha aho vata mayaṁ na jātidhammā
assāmātiādīsu asabbhaneyyavatthūsu icchāva yampicchaṁ na labhati
tampi dukkhanti vuttā. sāpi dukkhavatthuto dukkhā. tenāhu
porāṇā
taṁ taṁ paṭṭhayamānānaṁ tassa tassa alābhato
yaṁ vighātamayaṁ dukkhaṁ sattānaṁ idha jāyati
alabbhaneyyavatthūnaṁ paṭṭhanā tassa kāraṇaṁ
yasmā tasmā jino dukkhaṁ icchitālābhamabravīti.
[35] saṅkhittena pañcupādānakkhandhā dukkhāti ettha pana.
yasmā indhanamiva pāvako lakkhamiva paharaṇāni gorūpaṁ viya
ḍaṁsamakasādayo khettamiva lāyakā gāmaṁ viya gāmaghātakā
upādānakkhandhapañcakameva jātiādayo nānappakārehi vibādhentā
tiṇalatādīni viya bhūmiyaṁ pupphaphalapallavāni viya rukkhesu

page number: 068

upādānakkhandhesuyeva nibbattanti. upādānakkhandhānañca ādidukkhaṁ jāti
majjhedukkhaṁ jarā pariyosānadukkhaṁ maraṇaṁ manorathavighātappattānañca
icchāvighātadukkhaṁ icchitālābhoti evaṁ nānappakārato
upaparikkhiyamānā upādānakkhandhāva dukkhā. yadipetaṁ ekamekaṁ
dassetvā vuccamānaṁ anekehipi kappehi na sakkā anavasesato
vattuṁ tasmā taṁ sabbampi dukkhaṁ ekajalabindumhi sakalasamuddajalarasaṁ
viya yesukesuci pañcupādānakkhandhesu saṅkhipitvā dassetuṁ saṅkhittena
pañcupādānakkhandhā dukkhāti bhagavā avoca. tenāhu porāṇā
jātippabhūtikaṁ dukkhaṁ yaṁ vuttamidha tādinā
avuttaṁ yañca taṁ sabbaṁ vinā ete na vijjati
yasmā tasmā upādānak- khandhā saṅkhepato ime
dukkhāti vuttā dukkhanta- desakena mahesināti.
[36] evaṁ sarūpato dukkhasaccaṁ dassetvā idāni samudayasaccaṁ
dassetuṁ idaṁ kho pana bhikkhave dukkhasamudayotiādimāha. tattha
saṁiti ayaṁ saddo samāgamo sametantiādīsu saṁyogaṁ dīpeti.
uiti ayaṁ uppannaṁ uditantiādīsu uppattiṁ. ayasaddo pana
kāraṇaṁ dīpeti. idañcāpi dutiyasaccaṁ avasesapaccayasamāyoge
sati dukkhassuppattikāraṇanti dukkhassa saṁyoge uppattikāraṇattā
dukkhasamudayoti vuccati. yāyaṁ taṇhāti yā ayaṁ taṇhā.

page number: 069

ponobbhavikāti punabbhavakaraṇaṁ punabbhavo uttarapadalopena.
punabbhavo sīlametissāti ponobbhavikā. nandirāgena sahagatāti
nandirāgasahagatā. idaṁ vuttaṁ hoti nandanato rañjanato ca
nandirāgabhāvaṁ sabbāsu avatthāsu apaccakkhāya vuttiyā
nandirāgasahagatāti. tatra tatrābhinandinīti yatra yatra attabhāvo
nibbattati tatra tatra abhinandinī. seyyathīdanti nipāto. tassa
sā katarāti ceti ayamattho. rūpataṇhādibhedena chabbidhāyeva
taṇhā pavattiākārabhedato kāmataṇhādivasena tidhā vuttā.
rūpataṇhāyeva hi yadā cakkhussāpāthamāgataṁ rūpārammaṇaṁ kāmassādavasena
assādayamānā pavattati tadā kāmataṇhā nāma hoti. yadā
tadevārammaṇaṁ dhuvaṁ sassatanti pavattāya sassatadiṭṭhiyā saddhiṁ
pavattati tadā bhavataṇhā nāma hoti. sassatadiṭṭhisahagato
hi rāgo bhavataṇhāti vuccati. yadā pana tadevārammaṇaṁ ucchijjati
vinassatīti pavattāya ucchedadiṭṭhiyā saddhiṁ pavattati tadā
vibhavataṇhā nāma hoti. ucchedadiṭṭhisahagato hi rāgo vibhavataṇhāti
vuccati. esa nayo saddataṇhādīsupi. kasmā panettha taṇhāva
samudayasaccanti vuttāti. visesahetubhāvato. avijjā hi bhavesu
ādīnavaṁ paṭicchādentī diṭṭhiādiupādānañca tattha tattha
abhinivisamānaṁ taṇhaṁ abhivaḍḍheti. dosādayopi kammassa kāraṇaṁ
honti. taṇhā pana taṁtaṁbhavayonigativiññāṇaṭṭhitisattāvāsa-
sattanikāyakulabhogissariyādivicittataṁ abhipaṭṭhentī kammavicittatāya

page number: 070

upanissayataṁ kammassa ca sahāyabhāvaṁ upagacchantī bhavādivicittataṁ niyameti.
tasmā dukkhassa visesahetubhāvato aññesupi avijjāupādānakammādīsu
sutte abhidhamme ca avasesakilesākusalamūlādīsu vuttesu dukkhahetūsu
vijjamānesu taṇhāva samudayasaccanti vuttāti veditabbaṁ.
[37] idāni dukkhanirodhaṁ ariyasaccaṁ dassetuṁ idaṁ kho pana
bhikkhave dukkhanirodhotiādimāha. tattha yasmā nisaddo abhāvaṁ
rodhasaddo ca cārakaṁ dīpeti. tasmā abhāvo ettha
saṁsāracārakasaṅkhātassa dukkharodhassa sabbagatisuññattā samadhigate vā
tasmiṁ saṁsāracārakasaṅkhātassa dukkharodhassa abhāvo hoti tappaṭipakkhattā
ca dukkhanirodhoti vuccati. dukkhassa vā anuppādanirodhapaccayattā
dukkhanirodho. dukkhanirodhaṁ dassentena cettha yo tassāyeva
taṇhāyātiādinā nayena samudayanirodho vutto. so kasmā vuttoti
ce. samudayanirodhena dukkhanirodho. byādhinimittavūpasamanena
byādhivūpasamo viya hi hetunirodhena phalanirodho tasmā
samudayanirodheneva dukkhaṁ nirujjhati na aññathā. tenāha
yathāpi mūle anupaddave daḷhe
chinnopi rukkho punareva rūhati

page number: 071

evampi taṇhānusaye anuhate
nibbattatī dukkhamidaṁ punappunanti.
iti yasmā samudayanirodheneva dukkhaṁ nirujjhati tasmā bhagavā
dukkhanirodhaṁ dassento samudayanirodhena desesi. sīhasamānavuttino
hi tathāgatā. te dukkhaṁ nirodhentā dukkhanirodhañca desentā
hetumhi paṭipajjanti na phale. yathā hi sīho yenattani saro
khitto tattheva attano balaṁ dasseti na sare. tathā buddhānaṁ
kāraṇe paṭipatti na phale. titthiyā pana suvānavuttino. te dukkhaṁ
nirodhentā dukkhanirodhañca desentā attakilamathānuyogadesanādīhi
phale paṭipajjanti na hetumhi. yathā hi sunakhā kenaci leḍḍuppahāre
dinne bhussantā leḍḍuṁ khādanti na pahāradāyake uṭṭhahanti evaṁ
aññatitthiyā dukkhaṁ nirodhetukāmā kāyakhedamanuyuñjanti na
kilesanirodhanaṁ. evaṁ tāva dukkhanirodhasseva samudayanirodhavasena
desanāya payojanaṁ veditabbaṁ. ayampanettha attho. tassāyeva
taṇhāyāti tassā ponobbhavikāti vatvā kāmataṇhādivasena vibhattataṇhāya.
virāgo vuccati maggo. virāgā vimuccatīti hi vuttaṁ. virāgena
nirodho virāganirodho. anusayasamugghātato aseso virāganirodho
asesavirāganirodho. athavā virāgoti pahānaṁ vuccati. tasmā
anusayasamugghātato aseso virāgo aseso nirodhoti evampettha
yojanā daṭṭhabbā.

page number: 072

atthato pana sabbāneva etāni nibbānassa vevacanāni. paramatthato
hi dukkhanirodho ariyasaccanti nibbānaṁ vuccati. yasmā pana taṁ
āgamma taṇhā virajjati ceva nirujjhati ca tasmā virāgoti ca
nirodhoti ca vuccati. yasmā ca tadeva āgamma tassā cāgādayo
honti kāmaguṇālayādīsu cettha ekopi ālayo natthi tasmā
cāgo paṭinissaggo mutti anālayoti vuccati.
[38] idāni dukkhanirodhagāminīpaṭipadāariyasaccaṁ dassetuṁ idaṁ
kho pana bhikkhave dukkhanirodhagāminītiādimāha. yasmā panetaṁ
ariyasaccaṁ dukkhanirodhaṁ gacchati ārammaṇavasena tadabhimukhībhūtattā
paṭipadā ca hoti dukkhanirodhappattiyā tasmā dukkhanirodhagāminī
paṭipadāti vuccati. sesamettha vuttanayameva.
[39] ko pana nesaṁ dukkhādīnaṁ saccaṭṭhoti. yo paññācakkhunā
upaparikkhiyamāno māyāva viparīto maricīva visaṁvādako
titthiyānaṁ attā viya anupalabbhasabhāvo ca na hoti. atha kho
bādhanappabhavasantiniyyānappakārena tacchāviparītabhūtabhāvena
ariyañāṇassa gocaro hotiyeva. esa aggilakkhaṇaṁ viya lokapakati
viya ca tacchāviparītabhūtabhāvo saccaṭṭhoti veditabbo. ettha ca
aggilakkhaṇaṁ nāma uṇhattaṁ. taṁ hi katthaci kaṭṭhādiupādānabhedena
visaṁvādakaṁ viparītaṁ abhūtaṁ vā kadācipi na hoti. jātidhammā
jarādhammā atho maraṇadhamminoti evaṁ vuttajātiādikā

page number: 073

lokapakatīti veditabbā. ekaccānaṁ tiracchānānaṁ tiriyaṁ dīghatā
manussādīnaṁ uddhaṁ dīghatā vuḍḍhiniṭṭhappattānaṁ puna avaḍḍhananti
evamādikā ca lokapakatīti vadanti. apica
nābādhakaṁ yato dukkhaṁ dukkhā aññaṁ na bādhakaṁ
bādhakattaniyāmena tato saccamidaṁ mataṁ
taṁ vinā nāññato dukkhaṁ na hoti na ca taṁ tato
dukkhahetuniyāmena iti saccaṁ visattikā
nāññā nibbānato santi santaṁ na ca na taṁ yato
santabhāvaniyāmena tato saccamidaṁ mataṁ
maggā aññaṁ na niyyānaṁ aniyyāno na cāpi so
tacchaniyyānabhāvattā iti so saccasammato
iti tacchāvipallāsa- bhūtabhāvaṁ catūsvapi
dukkhādīsu visesena 1- saccaṭṭhaṁ āhu paṇḍitāti.
[40] pubbe ananussutesūti ito pubbe idaṁ dukkhantiādinā
ananussutesu assutapubbesu catussaccadhammesu. cakkhuntiādīni
ñāṇavevacanāneva. Ñāṇameva hettha paccakkhato dassanaṭṭhena
cakkhu viyāti cakkhu ñātaṭṭhena ñāṇaṁ pakārato jānanaṭṭhena
paññā paṭivijjhanaṭṭhena vijjā saccapaṭicchādakassa mohandhakārassa
vidhamanato obhāsanaṭṭhena ālokoti vuttaṁ. tampanetaṁ catūsu
saccesu lokiyalokuttaramissakaṁ niddiṭṭhanti veditabbaṁ.

footnote: 1. ma. dukkhādisvāvisesena.

page number: 074

[41] yāvakīvañcāti yattakaṁ kālaṁ. tiparivaṭṭanti
saccañāṇakiccañāṇakatañāṇasaṅkhātānaṁ tiṇṇaṁ parivaṭṭānaṁ vasena
tiparivaṭṭaṁ. saccañāṇādivasena hi tayo parivaṭṭā etassāti
tiparivaṭṭanti vuccati ñāṇadassanaṁ. ettha ca idaṁ dukkhaṁ ariyasaccaṁ
ayaṁ dukkhasamudayoti evaṁ catūsu saccesu yathābhūtañāṇaṁ saccañāṇaṁ
nāma. tesuyeva pariññeyyaṁ pahātabbaṁ sacchikātabbaṁ
bhāvetabbanti evaṁ kattabbakiccajānanañāṇaṁ kiccañāṇaṁ nāma.
pariññātaṁ pahīnaṁ sacchikataṁ bhāvitanti evaṁ tassa katabhāvajānanañāṇaṁ
katañāṇaṁ nāma. dvādasākāranti tesaṁyeva ekasmiṁ sacce
tiṇṇaṁ tiṇṇaṁ ākārānaṁ vasena dvādasākāraṁ. Ñāṇadassananti
etesaṁ tiparivaṭṭānaṁ dvādasannaṁ ākārānaṁ vasena
uppannaṁ ñāṇasaṅkhātaṁ dassanaṁ. anuttaraṁ sammāsambodhinti
uttaravirahitaṁ sabbaseṭṭhaṁ sammā sāmañca bodhiṁ. athavā pasatthaṁ
sundarañca bodhiṁ. bodhīti ca bhagavato arahattamaggo
idhādhippeto. sāvakānaṁ arahattamaggo anuttarā bodhi hoti na
hotīti. na hoti. kasmā. asabbaguṇadāyakattā. tesaṁ
hi kassaci arahattamaggo arahattaphalameva deti. kassaci tisso
vijjā. kassaci cha abhiññā. kassaci catasso paṭisambhidā.
kassaci sāvakapāramīñāṇaṁ. paccekabuddhānampi paccekabodhiñāṇameva
deti. buddhānampana sabbaguṇasampattiṁ deti abhiseko

page number: 075

viya rañño sabbalokissariyabhāvaṁ tasmā aññassa kassacipi
anuttarā bodhi na hotīti. abhisambuddho paccaññāsinti
abhisambuddho ahaṁ patto paṭivijjhitvā ṭhitoti evaṁ paṭijāniṁ.
Ñāṇañca pana me dassanaṁ udapādīti adhigataguṇānaṁ yāthāvato
dassanasamatthaṁ paccavekkhaṇañāṇañca pana me udapādi. akuppā
me vimuttīti ayaṁ mayhaṁ arahattaphalavimutti akuppā paṭipakkhehi
na kopetabbāti evaṁ ñāṇaṁ udapādi. tattha dvīhākārehi
akuppatā veditabbā maggasaṅkhātakāraṇato ca ārammaṇato ca.
sā hi catūhi maggehi samucchinnakilesānaṁ puna anivattanatāya
kāraṇatopi akuppā akuppadhammaṁ nibbānaṁ ārammaṇaṁ katvā
pavattanatāya ārammaṇatopi akuppā anibbānārammaṇānaṁ 1-
lokiyasamāpattīnaṁ tadabhāvato. antimāti pacchimā. natthīdāni
punabbhavoti idāni puna añño bhavo nāma natthīti.
[42] imasmiñca pana veyyākaraṇasminti imasmiṁ
niggāthakasutte. niggāthakaṁ hi suttaṁ pucchāvissajjanasahitaṁ
veyyākaraṇanti vuccati. bhaññamāneti bhaṇiyamāne desiyamāneti
attho. virajanti apāyagamanīyarāgarajādīnaṁ vigamena virajaṁ.
vītamalanti anavasesadiṭṭhivicikicchāmalāpagamena vītamalaṁ.
paṭhamamaggavajjhakilesarajābhāvena vā virajaṁ pañcavidhadussīlyamalāpagamena
vītamalaṁ.

footnote: 1. ma. anākappārammaṇānaṁ.

page number: 076

dhammacakkhunti brahmāyusutte heṭṭhimā tayo maggā vuttā.
cullarāhulovāde āsavakkhayo. idha pana sotāpattimaggo
adhippeto. catussaccasaṅkhātesu dhammesu tesaṁ dassanaṭṭhena
cakkhūti dhammacakkhu. heṭṭhimesu vā tīsu magagadhammesu ekaṁ
sotāpattimaggasaṅkhātaṁ cakkhūti dhammacakkhu. samathavipassanādhammanibbattatāya
sīlāditividhadhammakkhandhabhūtatāya vā dhammamayaṁ cakkhūtipi dhammacakkhu.
tassa uppattiākāradassanatthaṁ yaṅkiñci samudayadhammaṁ sabbantaṁ
nirodhadhammanti āha. nanu ca maggañāṇaṁ asaṅkhatadhammārammaṇaṁ
na saṅkhatadhammārammaṇanti. saccametaṁ. yasmā taṁ nirodhaṁ ārammaṇaṁ
katvā kiccavasena sabbasaṅkhataṁ asammohapaṭivedhavasena paṭivijjhantaṁ
uppajjati tasmā tathā vuttaṁ.
[43] dhammacakketi paṭivedhañāṇañceva desanāñāṇañca
pavattanaṭṭhena cakkanti dhammacakkaṁ. bodhipallaṅke nisinnassa hi
catūsu saccesu uppannaṁ dvādasākāraṁ paṭivedhañāṇampi isipatane
nisinnassa dvādasākārāya saccadesanāya pavattakaṁ desanāñāṇampi
dhammacakkaṁ nāma. ubhayampi hetaṁ dasabalassa ure pavattañāṇameva.
tadubhayaṁ imāya desanāya pakāsentena bhagavatā dhammacakkaṁ pavattitaṁ
nāma. tampanetaṁ dhammacakkaṁ yāva aññākoṇḍaññatthero
aṭṭhārasahi brahmakoṭīhi saddhiṁ sotāpattiphale na patiṭṭhāti
tāva bhagavā pavatteti nāma pavattanakiccassa aniṭṭhitattā

page number: 077

patiṭṭhite pavattitaṁ nāma kassapasammāsambuddhassa sāsanantaradhānato
paṭṭhāya yāvāyaṁ buddhuppādo ettakaṁ kālaṁ appavattapubbassa
pavattitattā taṁ sandhāya pavattite ca bhagavatā dhammacakke bhummā devā
saddamanussāvesuntiādi vuttaṁ. tattha bhummāti bhummaṭṭhakadevatā.
saddamanussāvesunti ekappahāreneva sādhukāraṁ datvā
etambhagavatātiādīni vadantā anussāvayiṁsu. obhāsoti
sabbaññutañāṇānubhāvena pavatto cittapaccayautusamuṭṭhāno obhāso.
so hi tadā devānaṁ devānubhāvaṁ atikkamitvā virocittha. aññāsi
vata bho koṇḍaññoti imassapi udānassa udāharaṇaghoso
dasasahassīlokadhātuṁ pharitvā aṭṭhāsi. bhagavato hi
dhammacakkappavattanassa ārambhe viya parisamāpanepi ativiya uḷāratamaṁ
pītisomanassaṁ udapādi.
[44] diṭṭho ariyasaccadhammo etenāti diṭṭhadhammo. eseva
nayo sesapadesupi. ettha ca dassanaṁ nāma ñāṇadassanato
aññampi atthīti taṁnivattanatthaṁ pattadhammoti vuttaṁ. patti
ca ñāṇasampattito aññāpi vijjatīti tato visesanatthaṁ viditadhammoti
vuttaṁ. sā panesā viditadhammatā ekadesatopi hotīti
nippadesato viditabhāvaṁ dassetuṁ pariyogāḷhadhammoti vuttaṁ.
tenassa saccābhisambodhiṁyeva dīpeti. maggañāṇaṁ hi
ekābhisamayavasena pariññādikiccaṁ sādhentaṁ nippadesena catussaccadhammaṁ

page number: 078

samantato ogāḷhaṁ nāma hoti. sappaṭibhayakantārasadisā
soḷasavatthukā aṭṭhavatthukā ca tiṇṇā vicikicchā anenāti
tiṇṇavicikiccho. pavattiādīsu evaṁ nu kho na nu khoti evaṁ pavattikā
vigatā samucchinnā kathaṁkathā assāti vigatakathaṁkatho. vesārajjappattoti
sārajjakarānaṁ pāpadhammānaṁ pahīnattā tappaṭipakkhesu ca
sīlādiguṇesu suppatiṭṭhitattā vesārajjaṁ visāradabhāvaṁ veyyattiyaṁ
patto adhigato. svāyaṁ vesārajjappattisuppatiṭṭhitabhāvo katthāti
āha satthusāsaneti. attanā paccakkhato adhigatattā na paraṁ
pacceti parassa saddhāya ettha nappavattati na vāssa paro
paccetabbo atthīti aparappaccayo. labheyyāhanti labheyyaṁ
ahaṁ. āyācanvacanametaṁ. ehīti āyācitānaṁ pabbajjūpasampadānaṁ
anumatabhāvappakāsanavacanaṁ tasmā ehi sampaṭicchāhi yathāyācitaṁ
pabbajjūpasampadavisesanti attho. itisaddo tassa
ehibhikkhūpasampadāpaṭilābhanimittavacanapariyosānadassano. tadavasāno
hi tassa bhikkhubhāvo. tenevāha ehibhikkhūti bhagavato vacanena
abhinipphannā sāva tassa āyasmato aññākoṇḍaññassa ehibhikkhūpasampadā
ahosīti. cara brahmacariyanti uparimaggattayasaṅkhātaṁ brahmacariyaṁ
samadhigaccha. kimatthaṁ. sammā dukkhassantakiriyāya. idhāpi
avocāti sambandhitabbaṁ. navakoṭisahassānītiādinā vuttappabhedānaṁ
anekasahassānaṁ saṁvaravinayānaṁ samādiyitvā vattanena

page number: 079

uparibhūtā aggabhūtā sampadāti upasampadā. nīhārabhattoti
nīhaṭabhatto. gāmato bhikkhūhi nīharitvā dinnabhattoti attho. bhagavā
hi daharakumārake viya te bhikkhū pariharanto pāṭipadadivasato paṭṭhāya
piṇḍapātatthāyapi gāmaṁ apavisitvā antovihāreyeva vasi.
[45] āmantesīti āsāḷhapuṇṇamīdivase dhammacakkappavattanato
paṭṭhāya anukkamena sotāpattiphale patiṭṭhite aññākoṇḍaññappamukhe
pañcavaggiye idāni nesaṁ āsavakkhayāya dhammaṁ desessāmīti
pañcamiyā pakkhassa āmantesi. anattāti avasavattanaṭṭhena
assāmikaṭṭhena suññataṭṭhena attapaṭipakkhaṭṭhenāti evaṁ catūhi
kāraṇehi anattā. tattha uppannaṁ rūpaṁ ṭhitiṁ pāpuṇātu 1- ṭhānappattaṁ
mā jīratu jarappattaṁ mā bhijjatu udayabbayehi mā kilamayatūti na ettha
kassaci vasībhāvo atthi svāyamassa avasavattanaṭṭho. sāmibhūtassa kassaci
abhāvo assāmikaṭṭho. nivāsanakārakavedakādhiṭṭhāyakavirahena tato suññatā
suññataṭṭho. paraparikappitāttasabhāvābhāvoeva attapaṭipakkhaṭṭho.
idāni anattataṁyeva vibhāvetuṁ rūpañca hidaṁ bhikkhavetiādimāha.
tattha attā abhavissāti kārako vedako sayaṁvasīti evaṁbhūto
attā abhavissāti adhippāyo. evaṁ hi sati rūpassa ābādhāya
saṁvattanaṁ ayujjamānakaṁ siyā kāmañcettha yasmā ca kho

footnote: 1. ma. mā pāpuṇātu.

page number: 080

bhikkhave rūpaṁ anattā tasmā rūpaṁ ābādhāya saṁvattatīti rūpassa
anattatāya dukkhatā vibhāvitā viya dissati. tathāpi yasmā
rūpaṁ ābādhāya saṁvattati tasmā anattāti pākaṭāya
sābādhatāya rūpassa attasārābhāvo vibhāvito. tatoeva ca
na ca labbhati rūpe evaṁ me rūpaṁ hotu evaṁ me rūpaṁ mā ahosīti
rūpe kassaci anissaratā. tassa ca avasavattanākāro dassito.
vedanādīsupi eseva nayo.
[46] taṁ kiṁ maññatha bhikkhaveti idaṁ kasmā āraddhaṁ. ettakena
ṭhānena anattalakkhaṇameva kathitaṁ. na aniccadukkhalakkhaṇāni.
idāni tāni dassetvā samodhānetvāva tīṇipi lakkhaṇāni dassetuṁ
idamāraddhanti veditabbaṁ. aniccaṁ bhanteti bhante yasmā hutvā
na hoti tasmā aniccaṁ. yasmā pubbe asantaṁ paccayasamavāyena
hutvā uppajjitvā puna bhaṅgupagamena na hoti tasmā na niccanti
aniccaṁ. addhuvanti adhippāyo. athavā uppādavayavantatāya
tāvakālikatāya vipariṇāmakoṭiyā niccapaṭikkhepatoti imehipi kāraṇehi
aniccaṁ. ettha ca khaṇe khaṇe uppajjanavasena nirujjhanavasena ca
pavattanato uppādavayavantatā. taṁkhaṇikatāya tāvakālikatā. vipariṇāmavantatāya
vipariṇāmakoṭi. rūpaṁ hi uppādādivikārāpajjanena vipariṇāmantaṁ
vināsaṁ pāpuṇāti. niccasabhāvābhāvoeva niccapaṭikkhepo.

page number: 081

aniccā hi dhammā teneva attano aniccabhāvena atthato niccataṁ
paṭikkhipanti nāma. dukkhaṁ bhanteti bhante paṭipīḷanākārena
dukkhaṁ. uppādajarābhaṅgavasena hi rūpassa nirantarābādhāti
paṭipīḷanākārenassa dukkhatā. athavā santāpaṭṭhena dukkhamaṭṭhena
dukkhavatthukaṭṭhena sukhapaṭikkhepaṭṭhena cāti catūhi kāraṇehi dukkhaṁ.
ettha ca santāpo nāma dukkhadukkhatādivasena santāpanaṁ paridahanaṁ.
tatoevassa dussahanatāya dukkhamatā. tissannaṁ dukkhatānaṁ
saṁsāradukkhassa ca adhiṭṭhānatāya dukkhavatthukatā. sukhasabhāvābhāvoeva
sukhapaṭikkhepo. vipariṇāmadhammanti jarāya maraṇena ca vipariṇāmanasabhāvaṁ.
kallaṁ nūti yuttaṁ nu. tanti evaṁ aniccaṁ dukkhaṁ vipariṇāmadhammaṁ rūpaṁ.
etaṁ mamāti taṇhāgāho mamaṅkārabhāvato. esohamasmīti mānaggāho
ahaṅkārabhāvato. eso me attāti diṭṭhiggāho attabhāvavipallāsaggāhato.
taṇhāgāho cettha aṭṭhasatataṇhāviparītavasena 1- mānaggāho
navavidhamānavasena diṭṭhiggāho dvāsaṭṭhīdiṭṭhivasena veditabbo. imesaṁ
tiṇṇaṁ taṇhāmānadiṭṭhiggāhānaṁ vasena yuttaṁ nu taṁ samanupassitunti
vuttaṁ hoti. iti bhagavā aniccadukkhavasena anattalakkhaṇaṁyeva
dassesi. bhagavā hi katthaci aniccavasena anattataṁ dasseti
katthaci dukkhavasena katthaci ubhayavasena. tathāhi cakkhuṁ attāti

footnote: 1...ṭaṇhāvicarita... iti maññe.

page number: 082

yo vadeyya. taṁ na upapajjati. cakkhussa uppādopi vayopi
paññāyati. yassa kho pana uppādopi vayopi paññāyati
attā me uppajjati ceva veti cāti iccassa evamāgataṁ hoti
tasmā taṁ na uppajjati. cakkhuṁ attāti yo vadeyya. iti
cakkhuṁ anattāti imasmiñca chachakkasutte aniccavasena anattataṁ
dassesi. rūpañca hidaṁ bhikkhave attā abhavissa .pe. evaṁ
me rūpaṁ hotu evaṁ me rūpaṁ mā ahosīti imasmiṁyeva
anattalakkhaṇasutte dukkhavasena anattataṁ dassesi. rūpaṁ bhikkhave
aniccaṁ yadaniccaṁ taṁ dukkhaṁ yaṁ dukkhaṁ tadanattā yadanattā taṁ netaṁ mama
nesohamasmi na meso attāti evametaṁ yathābhūtaṁ sammappaññāya
daṭṭhabbanti imasmiṁ arahattasutte ubhayavasena anattataṁ dassesi.
kasmā. aniccaṁ dukkhañca pākaṭaṁ anattā apākaṭā.
paribhogabhājanādīsu hi bhinnesu aho aniccanti vadanti. aho
anattāti pana vattā nāma natthi. sarīre gaṇḍapīḷakāsu vā
uṭṭhitāsu kaṇṭakena vā viddhā aho dukkhanti vadanti. aho
anattāti pana vattā nāma natthi. kasmā. idaṁ hi anattalakkhaṇaṁ
nāma avibhūtaṁ duddasaṁ duppaññāpanaṁ. tathāhi sarabhaṅgādayopi satthāro
nāddasaṁsu kuto paññāpanā. tena naṁ bhagavā aniccavasena vā dukkhavasena
vā ubhayavasena vā dasseti. tayidaṁ imasmiṁpi teparivaṭṭe aniccadukkhavaseneva
dassitaṁ.

page number: 083

vedanādīsupi eseva nayo.
[47] tasmātihāti tasmā icceva vuttaṁ hoti. tikārahakārā
nipātā. yasmā ime pañcakkhandhā aniccā dukkhā anattā
tasmāti attho. yaṅkiñcīti anavasesapariyādānametaṁ. yanti
hi sāmaññena aniyamadassanaṁ. kiñcīti pakārabhedaṁ āmasitvā
aniyamadassanaṁ. ubhayenāpi atītaṁ vā .pe. santike vā appaṁ
vā bahuṁ vā yādisaṁ vā tādisaṁ vā napuṁsakaniddesārahaṁ sabbaṁ
byāpetvā saṅgaṇhāti. tasmā anavasesapariyādānametaṁ
yaṅkiñcīti. evañca sati aññesupi napuṁsakaniddesārahesu pasaṅgaṁ
disvā tattha adhippetatthaṁ paṭicca pavattanato atippasaṅgassa
niyamanatthaṁ rūpanti vuttaṁ. evaṁ padadvayenāpi rūpassa
asesapariggaho kato hoti. athassa atītādinā vibhāgaṁ ārabhati
atītānāgatapaccuppannantiādinā. taṁ hi kiñci atītaṁ kiñci
anāgatādibhedanti. esa nayo vedanādīsupi. tattha rūpaṁ tāva
addhāsantatisamayakhaṇavasena catudhā atītaṁ nāma hoti. tathā
anāgatapaccuppannaṁ. tattha addhāvasena tāva ekassa ekasmiṁ
bhave paṭisandhito pubbe atītaṁ cutito uddhaṁ anāgataṁ
ubhinnamantare paccuppannaṁ. santativasena sabhāgaekautusamuṭṭhānaṁ
ekāhārasamuṭṭhānañca pubbāpariyavasena vattamānampi paccuppannaṁ tato
pubbe visabhāgautuāhārasamuṭṭhānaṁ atītaṁ pacchā anāgataṁ.

page number: 084

cittajaṁ ekavīthiekajavanaekasamāpattisamuṭṭhānaṁ paccuppannaṁ tato
pubbe atītaṁ pacchā anāgataṁ. kammasamuṭṭhānassa pāṭiyekkaṁ santativasena
atītādibhedo natthi. tesaṁyeva pana utuāhāracittasamuṭṭhānānaṁ
upatthambhakavasena tassa atītādibhāvo veditabbo. samayavasena
ekamuhuttapubbaṇhasāyaṇharattindivāsu samayesu santānavasena
pavattamānaṁ taṁtaṁsamayavantaṁ rūpaṁ paccuppannaṁ nāma tato pubbe atītaṁ
pacchā anāgataṁ. khaṇavasena uppādādikkhaṇattayapariyāpannaṁ paccuppannaṁ
tato pubbe atītaṁ pacchā anāgataṁ. idamevettha nippariyāyaṁ. sesā
pariyāyakathā. ajjhattaṁ vā bahiddhā vāti cakkhādi pañcavidhaṁ rūpaṁ
attabhāvaṁ adhikiccapavattattā ajjhattaṁ sesaṁ tato bāhirattā
bahiddhā. apica niyakajjhattampi idha ajjhattaṁ parapuggalikampi
ca bahiddhāti veditabbaṁ. oḷārikaṁ vā sukhumaṁ vāti cakkhādīni
nava āpodhātuvajjā tisso dhātuyo cāti dvādasavidhaṁ rūpaṁ
ghaṭṭanāvasena gahetabbato oḷārikaṁ sesaṁ tato viparītattā
sukhumaṁ. hīnaṁ vā paṇītaṁ vāti ettha hīnapaṇītabhāvo pariyāyato
ca nippariyāyato ca. tattha akaniṭṭhānaṁ rūpato sudassīnaṁ
rūpaṁ hīnaṁ. tadeva sudassānaṁ rūpato paṇītaṁ. evaṁ yāva
narakasattānaṁ rūpaṁ tāva pariyāyato hīnapaṇītatā veditabbā.
nippariyāyato pana yaṁ ārammaṇaṁ katvā akusalavipākaṁ viññāṇaṁ

page number: 085

uppajjati taṁ hīnaṁ aniṭṭhabhāvato. yampana ārammaṇaṁ katvā
kusalavipākaṁ viññāṇaṁ uppajjati taṁ paṇītaṁ iṭṭhabhāvato.
yathā hi akusalavipāko sayaṁ aniṭṭho aniṭṭheeva uppajjati na
iṭṭhe evaṁ kusalavipākopi sayaṁ iṭṭho iṭṭheeva uppajjati na
aniṭṭhe. yaṁ dūre santike vāti yaṁ sukhumaṁ tameva
duppaṭivijjhasabhāvattā dūre itaraṁ supaṭivijjhasabhāvattā santike.
apicettha okāsatopi upādāyupādāya dūrasantikatā veditabbā.
taṁ sabbanti taṁ atītādīhi padehi visuṁ visuṁ niddiṭṭhaṁ sabbaṁ
rūpaṁ. sammappaññāya daṭṭhabbanti saha vipassanāya maggapaññāya
daṭṭhabbaṁ.
[48] yākāci vedanātiādīsu pana santativasena ca khaṇavasena
ca vedanāya atītānāgatapaccuppannabhāvo veditabbo. tattha
santativasena ekavīthiekajavanaekasamāpattipariyāpannā
ekavisayasamāyogappavattā ca divasampi buddharūpaṁ passantassa dhammaṁ
suṇantassa pavattasaddhādisahitavedanā paccuppannā tato pubbe
atītā pacchā anāgatā. khaṇavasena khaṇattayapariyāpannā
paccuppannā tato pubbe atītā pacchā anāgatā.
ajjhattabahiddhābhedo niyakajjhattavasena veditabbo.
oḷārikasukhumabhedo akusalā vedanā oḷārikā kusalābyākatā vedanā
sukhumātiādinā nayena vibhaṅge vuttena jātisabhāvapuggalalokiyalokuttaravasena

page number: 086

veditabbo. jātivasena tāva. akusalā vedanā
sāvajjakiriyahetuto kilesasantāpabhāvato ca avūpasantavuttīti
kusalavedanāya oḷārikā. sabyāpārato saussāhato savipākato
kilesasantāpabhāvato sāvajjato ca vipākābyākatāya oḷārikā.
savipākato kilesasantāpabhāvato sabyāpajjato sāvajjato ca
kiriyābyākatāya oḷārikā. kusalābyākatā pana vuttapariyāyato
akusalāya sukhumā. dvepi kusalākusalavedanā sabyāpārato
saussāhato savipākato ca yathāyogaṁ duvidhāyapi abyākatāya
oḷārikā. vuttavipariyāyena duvidhāpi abyākatā tāhi sukhumā.
evaṁ tāva jātivasena oḷārikasukhumatā veditabbā. sabhāvavasena
pana. dukkhavedanā nirassādato avipphārato 1- ubbejanīyato
abhibhavanato ca itarāhi dvīhi oḷārikā. itarā pana dve
sātato santato paṇītato manāpato majjhattato ca yathāyogaṁ
dukkhāya sukhumā. ubho pana sukhadukkhā savipphārato khobhakaraṇato
pākaṭato ca adukkhamasukhāya oḷārikā. sā vuttavipariyāyena
tadubhayato sukhumā. evaṁ sabhāvavasena oḷārikasukhumatā veditabbā.
puggalavasena pana. asamāpannassa vedanā nānārammaṇavikkhittabhāvato
samāpannassa vedanāya oḷārikā. vipariyāyena itarā sukhumā.
evaṁ puggalavasena oḷārikasukhumatā veditabbā.

footnote: 1. ma. savipphārato.

page number: 087

lokiyalokuttaravasena pana. sāsavā vedanā lokiyā. sā
āsavuppattihetuto oghanīyato yoganīyato ganthanīyato nīvaraṇīyato
upāhānīyato saṅkilesikato puthujjanasādhāraṇato ca anāsavāya
oḷārikā. sā vipariyāyena sāsavāya sukhumā. evaṁ
lokiyalokuttaravasena oḷārikasukhumatā veditabbā. tattha jātiādivasena
sambhedo pariharitabbo. akusalavipākakāyaviññāṇasampayuttā hi
vedanā jātivasena abyākatattā sukhumāpi samānā sabhāvādivasena
oḷārikā hoti. vuttaṁ hetaṁ abyākatā vedanā sukhumā
dukkhā vedanā oḷārikā asamāpannassa vedanā oḷārikā
sāsavā vedanā oḷārikāti. yathā ca dukkhā vedanā evaṁ
sukhādayopi jātivasena oḷārikā sabhāvādivasena sukhumā honti.
tasmā yathā jātiādivasena sambhedo na hoti tathā vedanānaṁ
oḷārikasukhumatā veditabbā. seyyathīdaṁ. abyākatā jātivasena
kusalākusalāhi sukhumā. na tattha katamā abyākatā kiṁ dukkhā
kiṁ sukhā kiṁ samāpannassa kiṁ asamāpannassa kiṁ sāsavā kiṁ
anāsavāti evaṁ sabhāvādibhedo parāmasitabbo. esa nayo
sabbattha. apica taṁ taṁ vā pana vedanaṁ upādāyupādāya vedanā
oḷārikā sukhumā vā daṭṭhabbāti vacanato akusalādīsupi
lobhasahagatāya dosasahagatā vedanā aggi viya attano nissayadahanato
oḷārikā. lobhasahagatā sukhumā. dosasahagatāpi niyatā

page number: 088

oḷārikā aniyatā sukhumā. niyatāpi kappaṭṭhitikā oḷārikā
itarā sukhumā. kappaṭṭhitikāpi asaṅkhārikā oḷārikā itarā
sukhumā. lobhasahagatā pana diṭṭhisampayuttā oḷārikā itarā
sukhumā. sāpi niyatā kappaṭṭhitikā asaṅkhārikā oḷārikā
itarā sukhumā. avisesena akusalā bahuvipākā oḷārikā
appavipākā sukhumā. kusalā pana appavipākā oḷārikā
bahuvipākā sukhumā. apica kāmāvacarakusalā oḷārikā rūpāvacarā
sukhumā. tato arūpāvacarā tato lokuttarā. kāmāvacarā ca
dānamayā oḷārikā sīlamayā sukhumā tato bhāvanāmayā.
bhāvanāmayāpi duhetukā oḷārikā tihetukā sukhumā. tihetukāpi
sasaṅkhārikā oḷārikā asaṅkhārikā sukhumā. rūpāvacarā
paṭhamajjhānikā oḷārikā .pe. pañcamajjhānikā sukhumāva.
arūpāvacarā ca ākāsānañcāyatanasampayuttā oḷārikā .pe.
nevasaññānāsaññāyatanasampayuttā sukhumāva. lokuttarā ca
sotāpattimaggasampayuttā oḷārikā .pe. arahattamaggasampayuttā
sukhumāva. esa nayo taṁtaṁbhūmivipākakiriyavedanāsu
dukkhādiasamāpannādisāsavādivasena vuttavedanāsu ca. okāsavasena
cāpi niraye dukkhā oḷārikā tiracchānayoniyaṁ sukhumā
.pe. paranimmitavasavattīsu sukhumāva. yathā ca dukkhā evaṁ
sukhāpi sabbattha yathānurūpaṁ yojetabbā. vatthuvasena cāpi

page number: 089

hīnavatthukā yākāci vedanā oḷārikā paṇītavatthukā sukhumā.
hīnapaṇītabhede yā oḷārikā sā hīnā yā ca sukhumā sā
paṇītāti daṭṭhabbā. dūrapadaṁ pana akusalā vedanā kusalābyākatāhi
vedanāhi dūre. santikapadaṁ akusalā vedanā akusalāya
vedanāya santiketiādinā nayena vibhattaṁ. tasmā akusalā
vedanā visabhāgato asaṁsaṭṭhato asarikkhato ca kusalābyākatāhi
dūre. tathā kusalābyākatā akusalāya. esa nayo
sabbavāresu. akusalā pana vedanā sabhāgato ca saṁsaṭṭhato ca
sarikkhato ca akusalāya santiketi. taṁtaṁvedanāsampayuttānampana
saññādīnampi etaṁ evameva veditabbaṁ.
[49] sutavāti āgamādhigamasaṅkhātena bāhusaccena
samannāgatattā sutavā. nibbindatīti ukkaṇṭhati. ettha ca nibbidāti
vuṭṭhānagāminīvipassanā adhippetā. nibbindaṁ virajjatīti ettha
virāgavasena cattāro maggā kathitā. virāgā vimuccatīti virāgena
maggeneva hetubhūtena paṭippassaddhivimuttivasena vimuccati. iminā
cattāri sāmaññaphalāni kathitāni. vimuttasmiṁ vimuttamiti ñāṇaṁ
hotīti iminā pana paccavekkhaṇañāṇaṁ kathitaṁ. khīṇā jātītiādīhi
tassa bhūmi. tena hi ñāṇena ariyasāvako paccavekkhanto
khīṇā jātītiādīni pajānāti. katamā panassa jāti khīṇā
kathañca naṁ pajānātīti. na tāvassa atītā jāti khīṇā pubbeva

page number: 090

khīṇattā na anāgatā anāgate vāyāmābhāvato na paccuppannā 1-
. yā panassa maggassa abhāvitattā uppajjeyya
ekacatupañcavokārabhavesu ekacatupañcakkhandhappabhedā jāti sā
maggassa bhāvitattā anuppādadhammataṁ āpajjanena khīṇā. taṁ
so maggabhāvanāya pahīnakilese paccavekkhitvā kilesābhāve
vijjamānampi kammaṁ āyatiṁ appaṭisandhikaṁ hotīti jānanto pajānāti.
vusitanti vuṭṭhaṁ parivuṭṭhaṁ kataṁ caritaṁ niṭṭhitanti attho.
brahmacariyanti maggabrahmacariyaṁ. puthujjanakalyāṇakena hi saddhiṁ satta
sekhā maggabrahmacariyaṁ vasanti nāma. khīṇāsavo vuṭṭhavāso.
tasmā ariyasāvako attano brahmacariyavāsaṁ paccavekkhanto vusitaṁ
brahmacariyanti pajānāti. kataṁ karaṇīyanti catūsu saccesu catūhi
maggehi pariññāpahānasacchikiriyābhāvanāvasena soḷasavidhampi kiccaṁ
niṭṭhāpitanti attho. puthujjanakalyāṇakādayo hi taṁ taṁ kiccaṁ
karonti khīṇāsavo katakaraṇīyo tasmā ariyasāvako attano
karaṇīyaṁ paccavekkhanto kataṁ karaṇīyanti pajānāti. nāparaṁ
itthattāyāti idāni puna itthabhāvāya evaṁ soḷasakiccabhāvāya
kilesakkhayāya vā maggabhāvanākiccaṁ me natthīti pajānāti.
athavā itthattāyāti itthambhāvato. imasmā evaṁpakārā
idāni vattamānakkhandhasantānā aparaṁ khandhasantānaṁ mayhaṁ natthi

footnote: 1. ito paraṁ aññattha nijjamānattāti hetupadaṁ dissati.

page number: 091

ime pana pañcakkhandhā pariññātā tiṭṭhanti chinnamūlakā rukkhā
viya te carimakaviññāṇanirodhena anupādāno viya jātavedo
nibbāyissantīti pajānāti.
[50] attamanā te bhikkhū bhagavato bhāsitaṁ abhinandunti te
bhikkhū sakamanā tuṭṭhamanā pītisomanassehi vā sampattamanā hutvā
karavikarutamañjunā kaṇṇasukhena paṇḍitajanahadayānaṁ amatābhisekasadisena
brahmassarena bhāsato bhagavato vacanaṁ sukathitaṁ sulapitaṁ evametaṁ
bhagavā evametaṁ sugatāti matthakena sampaṭicchantā anumodiṁsu ceva
sampaṭicchiṁsu cāti attho. ayaṁ hi abhinandasaddo abhinandati
abhivadatītiādīsu taṇhāyapi āgato. annamevābhinandanti ubhaye
devamānusātiādīsu upagamanepi.
cirappavāsiṁ purisaṁ dūrato sotthimāgataṁ
ñātimittā suhajjā ca abhinandanti āgatanti-
ādīsu sampaṭicchanepi. abhinanditvā anumoditvātiādīsu
anumodanepi. svāyamidha anumodanasampaṭicchanesu yujjati. tena vuttaṁ
anumodiṁsu ceva sampaṭicchiṁsu cāti. anupādāya āsavehi cittāni
vimucciṁsūti anuppādanirodhena nirujjhamānehi āsavehi anupādāya
aggahetvā kiñci dhammaṁ ahaṁ mamāti anādiyitvāva cittāni
vimucciṁsu. cha arahantoti bhagavatā saddhiṁ cha janā arahanto.
aññesampana devabrahmānampi arahattappattisambhavato idaṁ

page number: 092

manussārahanteyeva sandhāya vuttanti āha cha manussā arahanto
hontīti.
[51] idāni yasassa pabbajjaṁ dassetuṁ tena kho pana
samayenātiādi āraddhaṁ. tatrāyaṁ anuttānapadavaṇṇanā.
hemantikotiādīsu yattha sukhaṁ hoti hemantakāle vasituṁ ayaṁ
hemantiko. itaresupi eseva nayo. ayaṁ panettha vacanattho.
hemante vāso hemantaṁ uttarapadalopena. hemantaṁ arahatīti
hemantiko. itaresupi eseva nayo. tattha vassiko pāsādo
nātiucco hoti nātinīco. dvāravātapānānipissa nātibahūni
nātitanūni. bhūmmattharaṇapaccattharaṇakhajjabhojjāni cettha missakāneva
vaṭṭnti. hemantike thambhāpi bhittiyopi nīcā honti.
dvāravātapānāni tanukāni sukhumacchiddāni. uṇhappavesanatthāya
bhittiniyyūhāni hariyanti 1- bhummattharaṇapaccattharaṇanivāsanapārupanāni
panettha uṇhavikiriyāni 2- kambalādīni vaṭṭanti. khajjabhojjaṁ
siniddhaṁ kaṭukasannissitañca. gimhike thambhāpi bhittiyopi uccā
honti. dvāravātapānāni panettha bahūni vipulajālāni honti.
bhummattharaṇāni sītavikiriyāni 3- dukūlamayāni vaṭṭanti. khajjabhojjāni
madhurarasasītavikiriyāni 4-. vātapānasamīpesu cettha navā cāṭiyo

footnote: 1. nīhariyantītipi. 2. 3. 4. aññattha pana...virissānīti pāṭho dissati. ayampi
footnote: viruddho ....viriyānīti pāṭho yuttataro.

page number: 093

ßēhapetvā udakassa pūretvā nīluppalādīhi sañchādenti. tesu tesu
padesesu udakayantāni karonti yehi deve vassante viya
udakadhārā nikkhamanti. nippurisehīti purisavirahitehi. nakevalañcettha
tūriyāneva nippurisāni. sabbaṭṭhānānipi nippurisāneva.
dovārikāpi itthiyova. nahāpanādiparikammakarāpi itthiyova. pitā
kira tathārūpaṁ issariyasukhasampattiṁ anubhavamānassa purisaṁ disvā
parisaṅkā uppajjati sā me puttassa mā ahosīti sabbakiccesu
itthiyova ṭhapāpesi. pañcahi kāmaguṇehīti rūpasaddādīhi
pañcahi kāmakoṭṭhāsehi. samappitassāti sammā appitassa
upetassāti attho. samaṅgībhūtassāti tasseva vevacanaṁ.
paricārayamānassāti parito cārayamānassa. tasmiṁ tasmiṁ kāmaguṇe
indriyāni cārayamānassāti attho. ālambaranti paṇavaṁ.
vikesikanti muttakesaṁ vippakiṇṇakesanti attho. vikkheḷikanti
vissandamānalālaṁ. vippalapantiyoti viruddhaṁ palapantiyo rudantiyo
vā. susānaṁ maññeti āmakasusānaṁ viya addasa sakaṁ parijananti
sambandho. udānaṁ udānesīti saṁvegavasena udānaṁ udānesi.
saṁvegavasappavattaṁ vācaṁ nicchāresīti attho.
[52] idaṁ kho yasāti bhagavā nibbānaṁ sandhāyāha. taṁ hi
taṇhādikilesehi anupaddutaṁ anupassaṭṭhañca. anupubbikathanti
dānānantaraṁ sīlaṁ sīlānantaraṁ saggaṁ saggānantaraṁ magganti evaṁ

page number: 094

anupaṭipāṭikathaṁ. tattha dānakathā nāma idaṁ dānaṁ nāma sukhānaṁ
nidānaṁ sampattīnaṁ mūlaṁ bhogānaṁ patiṭṭhā visamagatassa tāṇaṁ leṇaṁ
gati parāyanaṁ idhalokaparalokesu dānasadiso avassayo patiṭṭhā
ārammaṇaṁ tāṇaṁ leṇaṁ gati parāyanaṁ natthi idaṁ hi avassayaṭṭhena
ratanamayasīhāsanasadisaṁ patiṭṭhānaṭṭhena mahāpaṭhavīsadisaṁ ārammaṇaṭṭhena
ālambanarajjusadisaṁ idaṁ hi dukkhanittharaṇaṭṭhena nāvā samassāsanaṭṭhena
saṅgāmasūro bhayaparittāṇaṭṭhena susaṅkhatanagaraṁ maccheramalādīni
anupalittaṭṭhena padumaṁ tesaṁ niddahanaṭṭhena aggi durāsadaṭṭhena
āsīviso asantāsanaṭṭhena sīho balavantaṭṭhena hatthī
abhimaṅgalasammataṭṭhena setausabho khemantabhūmisampāpanaṭṭhena valāhako
assarājā dānaṁ nāmetaṁ mayā gatamaggo mayheveso vaṁso mayā
dasa pāramiyo pūrentena velāmamahāyaññā mahāgovindamahāyaññā
mahāsudassanamahāyaññā vessantaramahāyaññāti aneke mahāyaññā
pavattitā sasabhūtena jalite aggikkhandhe attānaṁ niyyādentena
sampattayācakānaṁ cittaṁ gahitaṁ dānaṁ hi loke sakkasampattiṁ
deti mārasampattiṁ brahmasampattiṁ cakkavattisampattiṁ sāvakapāramīñāṇaṁ
paccekabodhiñāṇaṁ abhisambodhiñāṇaṁ detīti evamādidānaguṇapaṭisaṁyuttakathā.
yasmā pana dānaṁ dadanto sīlaṁ samādātuṁ sakkoti tasmā tadanantaraṁ sīlakathaṁ
kathesi. dānaṁ hi nāma dakkhiṇeyyesu hitajjhāsayena pūjanajjhāsayena vā
attano santakassa

page number: 095

paresaṁ pariccajanaṁ tasmā dāyako sattesu ekantahitajjhāsayo
purisapuggalo pare hanti paresaṁ vā santakaṁ haratīti aṭṭhānametaṁ
tasmā dānaṁ dadanto sīlaṁ samādātuṁ sakkotīti dānānantaraṁ
sīlaṁ vuttaṁ. apica dānakathā tāva pacurajanesupi pavattiyā
sabbasādhāraṇattā sukarattā sīle patiṭṭhānassa upāyabhāvato ca
ādito kathitā. pariccāgasīlo hi puggalo pariggahavatthūsu
nissaṅgabhāvato sukheneva sīlāni samādiyati tattha ca suppatiṭṭhito
hoti. sīlena dāyakapaṭiggāhakavisuddhito parānuggahaṁ vatvā
parapīḷānivattivacanato kiriyādhammaṁ vatvā akiriyādhammavacanato
bhogayasasampattihetuṁ vatvā bhavasampattihetuvacanato ca dānakathānantaraṁ
sīlakathā kathitā. sīlakathā nāma sīlaṁ nāmetaṁ avassayo patiṭṭhā
ārammaṇaṁ tāṇaṁ leṇaṁ gati parāyanaṁ sīlaṁ nāmetaṁ mama vaṁso
ahaṁ saṅkhapālanāgarājakāle bhūridattanāgarājakāle
campeyyanāgarājakāle sīlavarājakāle mātuposakahatthirājakāle
chaddantahatthirājakāleti anantesu attabhāvesu sīlaṁ paripūresiṁ
idhalokaparalokasampattīnaṁ hi sīlasadiso avassayo sīlasadisā patiṭṭhā ārammaṇaṁ
tāṇaṁ leṇaṁ gati parāyanaṁ natthi sīlālaṅkārasadiso alaṅkāro
natthi sīlapupphasadisaṁ pupphaṁ natthi sīlagandhasadiso gandho natthi
sīlālaṅkārena hi alaṅkataṁ sīlakusumapilandhanaṁ sīlagandhānulittaṁ sadevakopi
loko olokento tittiṁ na gacchatīti evamādisīlaguṇapaṭisaṁyuttakathā.

page number: 096

idampana sīlaṁ nissāya ayaṁ saggo labbhatīti dassanatthaṁ
sīlānantaraṁ saggakathaṁ kathesi. saggakathā nāma ayaṁ saggo nāma
iṭṭho kanto manāpo niccamettha kīḷā niccaṁ sampattiyo
labbhanti cātummahārājikā devā navutivassasatasahassāni dibbasukhaṁ
dibbasampattiṁ paṭilabhanti tāvatiṁsā tisso ca vassakoṭiyo
saṭṭhiñca vassasatasahassānīti evamādisaggaguṇapaṭisaṁyuttakathā.
saggasampattiṁ kathayantānaṁ hi buddhānaṁ mukhaṁ nappahoti. vuttampi
cetaṁ anekapariyāyena kho ahaṁ bhikkhave saggakathaṁ katheyyantiādi.
evaṁ saggakathāya palobhetvā puna hatthiṁ alaṅkaritvā tassa soṇḍaṁ
chindanto viya ayampi saggo anicco addhuvo na ettha
chandarāgo kātabboti dassanatthaṁ appassādā kāmā bahudukkhā
bahūpāyāsā ādīnavo ettha bhiyyotiādinā nayena kāmānaṁ
ādīnavaṁ okāraṁ saṅkilesaṁ kathesi. tattha ādīnavoti doso.
aniccatādinā appassādatādinā ca dūsitabhāvoti attho. athavā
ādīnaṁ vāti pavattatīti ādīnavo paramakapaṇatā. tathā ca
kāmā yathābhūtaṁ paccavekkhantānaṁ paccupatiṭṭhanti. okāroti
lāmakabhāvo nihīnabhāvo aseṭṭhehi sevitabbatā seṭṭhehi na
sevitabbatā ca. saṅkilesoti tehi sattānaṁ saṅkilissanaṁ
vibādhetabbatā upatāpetabbatāti attho. evaṁ kāmādīnavena
tajjetvā nekkhamme ānisaṁsaṁ pakāsesi. yattakā ca kāmesu ādīnavā

page number: 097

tappaṭipakkhato tattakāva nekkhamme ānisaṁsā. apica nekkhammaṁ
nāmetaṁ asambādhaṁ asaṅkiliṭṭhaṁ nikkhantaṁ kāmehi nikkhantaṁ
kāmasaññāya nikkhantaṁ kāmavitakkehi nikkhantaṁ kāmapariḷāhehi nikkhantaṁ
byāpāratotiādinā nayena nekkhamme ānisaṁsaṁ pakāsesi.
pabbajjāya jhānādīsu ca guṇe vibhāvesi vaṇṇesi. ettha
ca saggaṁ kathetvā svāyaṁ saggo rāgādīhi upakkiliṭṭho
sabbathā anupakkiliṭṭho ariyamaggoti dassanatthaṁ saggānantaraṁ maggo
kathetabbo. maggañca kathentena tadadhigamupāyasandassanatthaṁ
saggapariyāpannāpi pageva itare sabbepi kāmā nāma bahvādīnavā
aniccā addhuvā vipariṇāmadhammāti kāmānaṁ ādīnavo hīnā
gammā pothujjanikā anariyā anatthasañhitāti tesaṁ okāro
lāmakabhāvo sabbepi bhavā kilesānaṁ vatthubhūtāti tattha saṅkileso
sabbasaṅkilesā vippamuttaṁ nibbānanti nekkhamme ānisaṁso ca
kathetabboti kāmesu ādīnavo okāro saṅkileso nekkhamme
ca ānisaṁso pakāsitoti daṭṭhabbaṁ.
[53] kallacittanti kammanīyacittaṁ. heṭṭhā pavattitadesanāya
assaddhiyādīnaṁ cittadosānaṁ vigatattā upari desanāya
bhājanabhāvupagamanena kammakkhamacittanti attho. assaddhiyādayo vā
yasmā cittassa rogabhūtā tadā tassa vigatā tasmā kallacittaṁ
arogacittanti attho. diṭṭhimānādikilesavigamena muducittaṁ.

page number: 098

kāmacchandādivigamena vinīvaraṇacittaṁ. sammāpaṭipattiyaṁ
uḷārapītipāmojjayogena udaggacittaṁ. tattha saddhāsampattiyā
pasannacittaṁ. yadā bhagavā aññāsīti sambandho. athavā
kallacittanti kāmacchandavigamena arogacittaṁ. muducittanti
byāpādavigamena mettāvasena akathinacittaṁ. vinīvaraṇacittanti
uddhaccakukkuccavigamena vikkhepassa vigatattā tena apihitacittaṁ.
udaggacittanti thīnamiddhavigamena sampaggahavasena alīnacittaṁ.
pasannacittanti vicikicchāvigamena sammāpaṭipattiyaṁ adhimuttacittanti
evampettha attho veditabbo. sāmukkaṁsikāti sāmaṁ ukkaṁsikā
attanāyeva uddharitvā gahitā. sayambhūñāṇena diṭṭhā asādhāraṇā
aññesanti attho. kā ca pana sāti. ariyasaccadesanā.
tenevāha dukkhaṁ samudayaṁ nirodhaṁ magganti. seyyathāpītiādinā
upamāvasena tassa kilesappahānaṁ ariyamagguppādañca
dasseti. apagatakāḷakanti vigatakāḷakaṁ. sammadevāti suṭṭhueva.
rajananti nīlapītādiraṅgajātaṁ. paṭiggaṇheyyāti gaṇheyya pabhassaraṁ
bhaveyya. tasmiṁyeva āsaneti tassaṁyeva nisajjāyaṁ. etenassa
lahuvipassakatā tikkhapaññatā sukhāpaṭipadākhippābhiññatā ca dassitā
hoti. virajantiādi vuttanayameva. tatrīdaṁ upamāsaṁsandanaṁ.
vatthaṁ viya cittaṁ. vatthassa āgantukamalehi kiliṭṭhabhāvo viya
cittassa rāgādimalehi saṅkiliṭṭhabhāvo. dhovanasilā viya

page number: 099

anupubbikathā. udakaṁ viya saddhā. udakena temetvā temetvā
osagomayachārikakhārikehi kāḷakapadese sammadditvā vatthassa dhovanappayogo
viya saddhāsinehena temetvā temetvā satisamādhipaññāhi
dose sithilīkatādividhinā 1- cittassa sodhane vīriyārambho. tena
payogena vatthakāḷakāpagamo viya vīriyārambhena kilesavikkhambhanaṁ.
raṅgajātaṁ viya ariyamaggo. tena suddhassa vatthassa pabhassarabhāvo
viya vikkhambhitakilesassa cittassa saggena pariyodapananti.
[54] assadūteti ārūḷhāsse dūte. iddhābhisaṅkhāranti
iddhikiriyaṁ. abhisaṅkharesīti abhisaṅkhari. akāsīti attho. kimatthanti
ce. ubhinnaṁ paṭilabhitabbavisesantarāyanisedhanatthaṁ. yadi hi so
puttaṁ passesya puttassapi arahattappatti seṭṭhissapi
dhammacakkhupaṭilābho na siyā. adiṭṭhasaccopi hi dehi te mātuyā
jīvitanti yācanto kathannāma vikkhepaṁ paṭibāhitvā bhagavato
dhammadesanānusārena ñāṇaṁ pesetavā dhammacakkhuṁ paṭilabheyya. yaso
ca evantena yāciyamāno kathaṁ taṁ vikkhepaṁ paṭibāhitvā arahatte
patiṭṭhaheyya. etadavocāti bhagavato dhammadesanaṁ abbhanumodamāno
etaṁ abhikkantaṁ bhantetiādivacanaṁ avoca. abhikkantasaddo
cāyamidha abbhanumodane. tasmā sādhu sādhu bhanteti vuttaṁ hoti.

footnote: 1. ma. sithile katvā sīlastādividhinā.

page number: 100

bhaye kodhe pasaṁsāyaṁ turite kotūhalacchare
hāse soke pasāde ca kare āmeḍitambudhoti
imināva lakkhaṇena idha pasādavasena pasaṁsāvasena cāyaṁ dvikkhattuṁ vuttoti
veditabbo. seyyathāpītiādinā catūhi upamāhi bhagavato desanaṁ thometi.
tattha nikkujjitanti adhomukhaṭṭhapitaṁ heṭṭhāmukhajātaṁ vā. ukkujjeyyāti
uparimukhaṁ kareyya. paṭicchannanti tiṇapaṇṇādicchāditaṁ. vivareyyāti
ugghāṭeyya. mūḷhassāti disāmūḷhassa. maggaṁ ācikkheyyāti
hatthe gahetvā esa maggoti vadeyya. andhakāreti
kāḷapakkhacātuddasīaḍḍharattighanavanasaṇḍameghapaṭalehi caturaṅge tame. evaṁ
desanaṁ thometvā imāya desanāya ratanattaye pasannacitto pasannākāraṁ
karonto esāhantiādimāha. tattha esāhanti eso ahaṁ. upāsakaṁ
maṁ bhagavā dhāretūti maṁ bhagavā upāsako ayanti evaṁ dhāretu jānātūti
attho. ajjataggeti etthāyaṁ aggasaddo ādiattho. tasmā
ajjataggeti ajjataṁ ādiṁ katvāti evamattho veditabbo. ajjatanti
ajjabhāvaṁ. ajjadaggeti vā pāṭho. dakāro padasandhikaro. ajja aggaṁ
katvāti attho. pāṇupetanti pāṇehi upetaṁ yāva me jīvitaṁ pavattati tāva
upetaṁ. anaññasatthukaṁ tīhi saraṇagamanehi saraṇagataṁ upāsakaṁ kappiyakārakaṁ
maṁ bhagavā dhāretu jānātu. ahaṁ hi sacepi me tikhiṇena

page number: 101

asinā sīsaṁ chindeyyuṁ neva buddhaṁ na buddhoti vā dhammaṁ na
dhammoti vā saṅghaṁ na saṅghoti vā vadeyyanti evaṁ
attasanniyyātanena saraṇaṁ agamāsi. evaṁ abhikkantanti-
ādīnaṁ anuttānapadattho veditabbo. vitthāro pana heṭṭhā
verañjakaṇḍavaṇṇanāyaṁ āgatoyevāti idha na dassito.
[55] bhūmiṁ paccavekkhantassāti attanā diṭṭhamatthaṁ
paccavekkhantassa. iddhābhisaṅkhāraṁ paṭippassambhesīti yathā taṁ
seṭṭhīgahapati tattha nisinnova yasaṁ kulaputtaṁ passati tathā adhiṭṭhāsīti
attho. adhivāsetūti sampaṭicchatu. ajjatanāyāti yaṁ me
tumhesu sakkāraṁ karoto ajja bhavissati puññañca pītipāmojjañca
tadatthāya. adhivāsesi bhagavā tuṇhībhāvenāti bhagavā kāyaṅgaṁ
vā vācaṅgaṁ vā acopetvā abbhantareyeva khantiṁ dhārento
tuṇhībhāvena adhivāsesi. seṭṭhissa anuggahatthaṁ manasāva
sampaṭicchīti vuttaṁ hoti. ehi bhikkhūti bhagavā avocāti tassa
kira iddhimayapattacīvarassa upanissayaṁ olokento anekāsu jātīsu
cīvarādiaṭṭhaparikkhāradānaṁ disvā ehi bhikkhūti avoca. so tāvadeva
bhaṇḍukāsāvavasano aṭṭhahi bhikkhuparikkhārehi sarīre paṭimukkeheva
vassasatikatthero viya bhagavantaṁ namassamānova nisīdi. yo hi
cīvarādike aṭṭhaparikkhāre pattacīvarameva vā sotāpannādiariyassa
puthujjanasseva vā sīlasampannassa datvā idaṁ parikkhāradānaṁ anāgate

page number: 102

ehibhikkhubhāvāya paccayo hotūti paṭṭhanaṁ paṭṭhapeti tassa taṁ
sati adhikārasampattiyaṁ buddhānaṁ sammukhībhāve iddhimayaparikkhāralābhāya
saṁvattatīti veditabbaṁ. paṇītenāti uttamena. sahatthāti
sahatthena. santappetvāti suṭṭhu tappetvā paripuṇṇaṁ suhitaṁ
yāvadatthaṁ katvā. sampavāretvāti suṭṭhu pavāretvā alaṁ alanti
hatthasaññāya paṭikkhipāpetvā. bhuttāvinti bhuttavantaṁ.
onītapattapāṇinti pattato onītapāṇiṁ apanītahatthanti vuttaṁ
hoti. onittapattapāṇintipi pāṭho. tassattho onittaṁ
nānābhūtaṁ vinābhūtaṁ pattaṁ pāṇito assāti onittapattapāṇī.
taṁ onittapattapāṇiṁ. hatthe ca pattañca dhovitvā ekamantaṁ
pattaṁ nikkhipitvā nisinnanti attho. ekamantaṁ nisīdiṁsūti bhagavantaṁ
evaṁbhūtaṁ ñatvā ekasmiṁ okāse nisīdiṁsūti attho. dhammiyā
kathāyātiādīsu taṁkhaṇānurūpāya dhammakathāya diṭṭhadhammikasamparāyikaṁ
atthaṁ sandassetvā kusale ca dhamme samādapetvā gaṇhāpetvā
tattha ca naṁ samuttejetvā saussāhaṁ katvā tāya ca saussāhatāya
aññehi ca vijjamānaguṇehi sampahaṁsetvā dhammaratanavassaṁ
vassitvā uṭṭhāyāsanā pakkāmi.
yasassa pabbajjā niṭṭhitā.
[56] idāni tassa sahāyānaṁ pabbajjaṁ dassento assosuṁ
khotiādimāha. tatrāyaṁ anuttānapadavaṇṇanā. seṭṭhino ca

page number: 103

anuseṭṭhino ca yesaṁ kulānaṁ tāni seṭṭhānuseṭṭhīni kulāni. tesaṁ
seṭṭhānuseṭṭhīnaṁ kulānaṁ. paveṇīvasena āgatehi seṭṭhīhi ca
anuseṭṭhīhi ca samannāgatānaṁ kulānanati attho. vimalotiādīni
tesaṁ puttānaṁ nāmāni. kesamassuṁ ohāretvāti kesañca massuñca
oropetvā. kāsāyāni vatthānīti kāsāyarasapītāni brahmacariyaṁ
carantānaṁ anucchavikāni vatthāni. orakoti omako lāmako.
sesamettha vuttanayameva.
catuggihisahāyapabbajjā niṭṭhitā.
[57] paññāsamattānaṁ gihisahāyānaṁ pabbajjāyapi yaṁ vattabbaṁ
taṁ vuttameva. imesampana sabbesaṁ pubbayogo vattabboti taṁ
dassetuṁ yasāadīnaṁ kulaputtānaṁ ayaṁ pubbayogotiādimāha.
tattha vaggabandhenāti gaṇabandhanena. ekībhūtāti vuttaṁ hoti.
anāthasarīrānīti anāthāni matakaḷevarāni. paṭijaggantāti bahi
nīharitvā jhāpentā.
[58] idāni saraṇagamanupasampadaṁ dassetuṁ athakho bhagavātiādi
āraddhaṁ. tatrāyaṁ anupubbapadavaṇṇanā. muttāhanti
mutto ahaṁ. cārikanti anupubbagamanacārikaṁ gāmanigamarājadhānīsu
anukkamena gamanasaṅkhātaṁ cārikanti attho. carathāti divasaṁ
yojanaparamaṁ gacchantā caratha. mā ekena dve agamitthāti
ekena maggena dvīsu gatesu ekasmiṁ dhammaṁ desente ekena

page number: 104

tuṇhībhūtena ṭhātabbaṁ hoti tasmā evamāha. ādikalyāṇanti
ādimhi kalyāṇaṁ sundaraṁ bhaddakaṁ. tathā majjhapariyosānesu.
ādimajjhapariyosānañca nāmetaṁ sāsanassa ca desanāya ca vasena
duvidhaṁ. tattha sāsanassa sīlaṁ ādi samathavipassanāmaggā majjhaṁ
phalanibbānāni pariyosānaṁ. sīlasamādhayo vā ādi vipassanāmaggā
majjhaṁ phalanibbānāni pariyosānaṁ. sīlasamādhivipasasanā vā
ādi maggo majjhaṁ phalanibbānāni pariyosānaṁ. desanāya
pana catuppadikagāthāya tāva paṭhamapādo ādi dutiyatatiyā majjhaṁ
catuttho pariyosānaṁ. pañcapadachappadānaṁ paṭhamapādo ādi
avasānapādo pariyosānaṁ sesā majjhaṁ. ekānusandhikassa suttassa
nidānaṁ ādi idamavocāti pariyosānaṁ sesaṁ majjhaṁ.
anekānusandhikassa suttassa majjhe bahukampi anusandhi majjhameva nidānaṁ
ādi idamavocāti pariyosānaṁ. sātthanti sātthakaṁ katvā
desetha. sabyañjananti byañjanehi ceva padehi ca paripūraṁ
katvā desetha. kevalaparipuṇṇanti sakalaparipuṇṇaṁ. parisuddhanti
nirupakkilesaṁ. brahmacariyanti sikkhattayasaṅgahaṁ sāsanabrahmacariyaṁ.
pakāsethāti āvikarotha. apparajakkhajātikāti paññācakkhumhi
appakilesarajasabhāvā dukūlasāṇiyā paṭicchannā viya
catuppadikagāthāpariyosāne arahattaṁ pattuṁ samatthā sattā santīti
attho. parihāyantīti alābhaparihāniyā dhammato parihāyanti. tenevāha

page number: 105

anadhigataṁ nādhigacchantā visesādhigamato parihāyantīti. senānigamoti
senāya nigamo. paṭhamakappikānaṁ kira tasmiṁ ṭhāne senāniveso
ahosi tasmā so padeso senānigamoti vuccati. senānigāmotipi
pāṭho. senāni nāma sujātāya pitā tassa gāmoti
attho. tenupasaṅkamissāmīti nāhaṁ tumhe uyyojetvā
pariveṇādīni kāretvā upaṭṭhākādīhi paricariyamāno viharissāmi
tiṇṇampana jaṭilānaṁ aḍḍhuḍḍhāni pāṭihāriyasahassāni dassetvā
dhammameva desetuṁ upasaṅkamissāmi.
[59] māro pāpimāti attano visayaṁ atikkamituṁ paṭipanne
satte māretīti māro. pare pāpe niyojeti sayaṁ vā pāpe
niyuttoti pāpimā. aññānipissa kaṇho adhipati vasavattī
antako namuci pamattabandhūtiādīni bahūni nāmāni. idha pana
nāmadvayameva gahitaṁ. upasaṅkamīti ayaṁ samaṇo gotamo mahāyuddhaṁ
vicārento viya mā ekena dve agamittha dhammaṁ desethāti saṭṭhī
jane uyyojeti imasmimpana ekasmimpi dhammaṁ desente mayhaṁ
cittassa sātaṁ natthi evaṁ bahūsu desentesu kuto bhavissati
paṭibāhāmi nanti cinatetvā upasaṅkami. sabbapāsehīti sabbehi
kilesapāsehi. ye dibbā ye ca mānusāti ye dibbakāmaguṇasaṅkhātā
mānusakakāmaguṇasaṅkhātā ca kilesapāsā nāma atthi sabbehi
tehi tvaṁ baddhoti vadati. mahābandhanabaddhoti mahatā

page number: 106

kilesabandhanena baddho. mahati vā bandhane baddho kilesabandhanassa
ṭhānabhūte bhavacārake bandhoti attho. na me samaṇa mokkhasīti
samaṇa tvaṁ mama visayato na muccissasi. na me samaṇa mokkhasīti
ca idaṁ māro muttāhaṁ bhikkhave sabbapāsehīti bhagavato vacanaṁ
asaddahanto vadati. saddahantopi vā evamayaṁ paresaṁ sattānaṁ
mokkhāya ussāhaṁ na kareyyāti santajjento kohaññe ṭhatvā
vadati. nihatoti tvaṁ mayā nihato nibbisevanabhāvaṁ gamito parājitoti
attho. antalikkhe carante pañcābhiññepi bandhatīti antalikkhacaro.
rāgapāso hi antalikkhacaresupi kiccasādhanato anutalikkhacaroti
vuccati. teneva naṁ māropi antalikkhacaroti maññati.
manasi jātoti mānaso. manasampayuttoti attho. sesamettha
uttānatthameva.
[60] anujānāmi bhikkhavetiādikāya pana pāliyā yo
pabbajjūpasampadāvinicchayo vattabbo taṁ vitthārato dassetuṁ
pabbajjāpekkhaṁ kulaputtaṁ pabbājentenātiādimāha. tattha
ye puggalā paṭikkhittāti sambandho. sayaṁ pabbājetabboti
kesacchedanādīni sayaṁ karontena pabbājetabbo. kesacchedanaṁ
kāsāyacchādanaṁ saraṇadānanti hi imāni tīṇi karonto pabbājetīti
vuccati. tesu ekaṁ vā dve vāpi karonto tathā vohariyatiyeva.
tasmā etaṁ pabbājehīti kesacchedanaṁ kāsāyacchādanañca

page number: 107

sandhāya vuttaṁ. upajjhāyaṁ uddissa pabbājetīti etthāpi
eseva nayo. khaṇḍasīmaṁ netvāti bhaṇḍukammārocanapariharaṇatthaṁ
vuttaṁ. tena sabhikkhuke vihāre aññampi etassa kese chindāti
vattuṁ na vaṭṭati. pabbājetvāti kesacchedanaṁ sandhāya vadati.
bhikkhuto añño pabbājetuṁ na labhatīti saraṇadānaṁ sandhāya vuttaṁ.
tenevāha sāmaṇero panātiādiṁ. bhabbarūpoti bhabbasabhāvo.
tamevatthaṁ pariyāyantarena vibhāveti sahetukoti. Ñātoti
pākaṭo. yasassīti parivārasampattiyā samannāgato.
vaṇṇasaṇṭhānagandhāsayokāsavasena asucijegucchapaṭikūlabhāvaṁ pākaṭaṁ
karontenāti sambandho. tattha kesā nāmete vaṇṇatopi
paṭikūlā saṇṭhānatopi gandhatopi āsayatopi okāsatopi paṭikūlā.
manuññepi hi yāgupatte vā bhattapatte vā kesavaṇṇaṁ kiñci
disvā kesamissakamidaṁ haratha nanti jigucchanti. evaṁ kesā
vaṇṇato paṭikūlā. rattiṁ bhuñjantāpi kesasaṇṭhānaṁ akkavākaṁ
vā makacivākaṁ vā chupitvā tatheva jigucchanti. evaṁ saṇṭhānatopi
paṭikūlā. telamakkhanapupphadhūpādisaṅkhāravirahitānañca kesānaṁ gandho
paramajeguccho hoti. tato jegucchataro aggimhi pakkhittānaṁ.
kesā hi vaṇṇasaṇṭhānato appaṭikūlāpi siyuṁ gandhena pana
paṭikūlāyeva. yathā hi daharassa kumārakassa vaccaṁ vaṇṇato
haliddavaṇṇaṁ saṇṭhānatopi haliddapiṇḍasaṇṭhānaṁ saṅkāraṭṭhāne

page number: 108

chaḍḍitañca uddhumātakakāḷasunakhasarīraṁ vaṇṇato tālapakkavaṇṇaṁ
saṇṭhānato vaṭṭetvā vissaṭṭhamudiṅgasaṇṭhānaṁ dāḍhāpissa
sumanamakulasadisā taṁ ubhayampi vaṇṇasaṇṭhānato siyā appaṭikūlaṁ
gandhena pana paṭikūlameva evaṁ kesāpi siyuṁ vaṇṇasaṇṭhānato
appaṭikūlā gandhena pana paṭikūlāyevāti. yathā pana asuciṭṭhāne
gāmanissandena jātāni sūpeyyapaṇṇāni nāgarikamanussānaṁ
jegucchāni honti aparibhogāni evaṁ kesāpi
pubbalohitamuttakarīsapittasemhādinissandena jātattā jegucchāti
evaṁ āsayato paṭikūlā. ime ca kesā nāma gūtharāsimhi
uṭṭhitakaṇṇakaṁ 1- viya ekattiṁsakoṭṭhāsarāsimhi jātā te
susānasaṅkāraṭṭhānādīsu jātasākaṁ viya parikhādīsu jātakamalakuvalayādipupphaṁ
viya ca asuciṭṭhāne jātattā paramajegucchāti evaṁ okāsato
paṭikūlātiādinā nayena tacapañcakassa vaṇṇādivasena paṭikūlabhāvaṁ
pakāsentenāti attho. nijjīvanissattabhāvaṁ vā pākaṭaṁ karontenāti
ime kesā nāma sīsakaṭāhapaliveṭhanacamme jātā. tattha yathā vammikamatthake
jātesu kuṇṭhatiṇesu na vammikamatthato jānāti mayi kuṇṭhatiṇāni
jātānīti nāpi kuṇṭhatiṇāni jānanti mayaṁ vammikamatthake jātāti
evameva na sīsakaṭāhapaliveṭhanacammaṁ jānāti mayi kesā jātāti
nāpi kesā jānanti mayaṁ sīsakaṭāhapaliveṭhanacamme jātāti.

footnote: 1. visuddhimagga 2/29. uṭṭhitapaṇṇakanti dissati.

page number: 109

aññamaññaṁ ābhogapaccavekkhaṇarahitā ete dhammā. iti kesā
nāma imasmiṁ sarīre pāṭiyekko koṭṭhāso acetano abyākato
suñño nissatto thaddho paṭhavīdhātūtiādinā nayena nijjīvanissattabhāvaṁ
pakāsentena. pubbeti purimabuddhānaṁ santike. madditasaṅkhāroti
nāmarūpavavatthānena ceva paccayapariggahavasena ca ñāṇena
parimadditasaṅkhāro. bhāvitabhāvanoti kalāpasammasanādinā sabbaso
kusalabhāvanāya pūraṇena bhāvitabhāvano. adinnaṁ na vaṭṭatīti ettha
pabbajjā na rūhatīti vadanti. anuññātā upasampadāti
ñatticatutthakammena anuññātaupasampadā. ßēhānakaraṇasampadanti ettha
urāadīni ṭhānāni saṁvaṭṭādīni karaṇānīti veditabbāni.
anunāsikantaṁ katvā dānakāle antarā vicchedaṁ akatvā dātabbānīti
dassetuṁ ekasambandhānīti vuttaṁ. vicchinditvāti yattha makārantatā
katā tasmiṁyeva dānasamaye vicchedaṁ katvā nāññatra 1-. sabbamassa
kappiyākappiyaṁ ācikkhitabbanti dasasikkhāpadavinimuttaṁ
parāmāsāparāmāsādibhedaṁ kappiyākappiyaṁ ācikkhitabbaṁ. ābhisamācārikesu
vinetabboti iminā sekhiyaupajjhāyavattādiābhisamācārikasīlamanena
pūretabbaṁ tattha ca kattabbassa akaraṇe akattabbassa ca karaṇe
daṇḍakammāraho hotīti dīpeti.
pabbajjāvinicchayo niṭṭhito.

footnote: 1. idaṁ vākyaṁ vicchinditvāti makārantaṁ katvā dānasamaye vicchedaṁ
footnote: katvāti marammapotthake evaṁ dissati.

page number: 110

[61] athakho bhagavā vassaṁ vuṭṭhotiādikāya pana pāliyā
ayaṁ anupubbapadavaṇṇanā. yoniso manasikārāti upāyamanasikārena
aniccādīsu aniccādito manasikaraṇenāti attho. yoniso
sammappadhānāti upāyaviriyena anuppannākusalānuppādanādividhinā
pavattaviriyenāti attho. vimuttīti ukkaṭṭhaniddesena arahattaphalavimutti
vuttā. ajjhabhāsīti ayaṁ attanā viriyaṁ katvā arahattaṁ patvāpi
na tussati idāni aññesampi pāpuṇāthāti ussāhaṁ karoti
paṭibāhessāmi nanti cintetvā abhāsi. mārapāsenāti
kilesapāsena. sesamettha vuttanayameva.
[62] tiṁsabhaddavaggiyavatthumhi. yathābhirantaṁ viharitvāti
yathāajjhāsayaṁ viharitvā. buddhānañhi ekasmiṁ ṭhāne vasantānaṁ
chāyūdakādivipattiṁ vā aphāsukasenāsanaṁ vā manussānaṁ assaddhādibhāvaṁ
vā āgamma anabhirati nāma natthi. tesaṁ sampattiyā idha
phāsuṁ viharāmāti abhiramitvā ciravihāropi natthi. yattha pana
tathāgate viharante sattā saraṇesu vā patiṭṭhahanti sīlāni vā
samādiyanti pabbajanti vā sotāpattimaggādīnaṁ vā paresaṁ upanissayo
hoti. tattha buddhā satte tāsu sampattīsu patiṭṭhāpanājjhāsayena
vasanti. tāsaṁ abhāve pakkamanti. tena vuttaṁ yathāajjhāsayaṁ
viharitvāti. ajjhogāhetvāti pavisitvā. tiṁsamattāti
tiṁsappamāṇā. sesamettha vuttanayameva.

page number: 111

[63] uruvelakassapavatthumhi. jaṭiloti jaṭādharo. jaṭā
assa atthīti hi jaṭilo. netīti nāyako. sāmaṁ vineti attano
laddhiṁ sikkhāpetīti vināyako. sace te kassapa agarūti kassapa
sace tuyhaṁ bhāriyaṁ aphāsukaṁ kiñci natthi. agyāgāreti
aggisālāyaṁ. ubhinnaṁ sañjotibhūtānanti ubhosu sañjotibhūtesu
pajjalitesu. yatra hi nāmāti yo nāma. ajjuṇhoti ajja
ekadivasaṁ. aggisaraṇamhīti agyāgāre. sumanamānasoti
sundaracittasaṅkhātamano. tejodhātukusaloti tejokasiṇasamāpattīsu kusalo.
udiccareti ullokesuṁ. parivāresunti vā attho. pattamhi
odahitvāti patte pakkhipitvā. dhuvabhattenāti niccabhattena.
[64] abhikkantāya rattiyāti ettha abhikkantasaddo khaye vattati.
tena parikkhīṇāya rattiyāti attho. ete hi cattāro mahārājāno
majjhimayāmasamanantare āgatā. niyāmo kiresa devatānaṁ yadidaṁ buddhānaṁ
vā buddhasāvakānaṁ vā upaṭṭhānaṁ āgacchantā majjhimayāmasamanantare
āgacchanti. abhikkantavaṇṇāti abhirūpacchavivaṇṇā. iṭṭhavaṇṇā
manāpavaṇṇāti vuttaṁ hoti. devatā hi manussalokaṁ āgacchamānā pakativaṇṇaṁ
pakatiiddhiṁ jahitvā oḷārikaṁ attabhāvaṁ katvā atirekavaṇṇavatthālaṅkārakāyādīhi
obhāsamuñcanādivasena ca dibbaṁ iddhānubhāvañca nimminitvā naṭasamajjādīni
gacchantā manussā viya

page number: 112

abhisaṅkhatena kāyena āgacchanti. tattha kāmāvacarā anabhisaṅkhatenapi
kāyena āgantuṁ sakkonti oḷārikarūpattā. tathāhi te
kavaḷīkārāhārabhakkhā. rūpāvacarā pana anabhisaṅkhatena kāyena
āgantuṁ na sakkonti sukhumatararūpattā. tesaṁ hi atisukhumova
attabhāvo. na tena iriyāpathakappanaṁ hoti. tasmā brahmalokepi
brahmāno yebhuyyena nimmitarūpeneva pavattanti. mūlapaṭisandhirūpaṁ
hi nesaṁ ativiya sukhumaṁ pabhāvarūpaṁ. kevalaṁ taṁ cittuppādassa
nissayādhiṭṭhānabhūtaṁ saṇṭhānavantaṁ hutvā tiṭṭhati. kevalakappanti
ettha kevalasaddassa anavasesattaṁ attho. kappasaddassa
samantabhāvo. tasmā kevalakappaṁ vanasaṇḍanti anavasesaṁ samantato
vanasaṇḍanti attho. anavasesaṁ pharituṁ samatthassāpi hi obhāsassa
kenaci kāraṇena ekadesapharaṇampi siyā. ayampana sabbasova
pharatīti dassetuṁ samantattho kappasaddo gahito. athavā īsaṁ
asamattaṁ kevalakappaṁ. bhagavato pabhāya anobhāsitameva hi padesaṁ
devatā attano pabhāya obhāsenti. na hi bhagavato pabhā kāyaci
pabhāya abhibhuyyati. suriyādīnampi pana pabhaṁ sā abhibhuyya tiṭṭhatīti.
obhāsetvāti vatthālaṅkārasarīrasamuṭṭhitāya ābhāya pharitvā cando
viya suriyo viya ca ekobhāsaṁ ekapajjotaṁ karitvāti attho.
devatānaṁ hi sarīrābhā dvādasayojanamattaṁ ṭhānaṁ tato bhiyyopi
pharitvā tiṭṭhati. tathā vatthābharaṇādisamuṭṭhitā pabhā. catuddisāti

page number: 113

catūsu disāsu. yatra hi nāmāti yaṁ nāma.
[65] aṅgamagadhāti ubho aṅgamagadharaṭṭhavāsino. iddhipāṭihāriyanti
iddhibhūtaṁ pāṭihāriyaṁ. na ādesanānusāsanīpāṭihāriyanti attho.
tividhaṁ hi pāṭihāriyaṁ iddhipāṭihāriyaṁ ādesanāpāṭihāriyaṁ
anusāsanīpāṭihāriyanti. tattha idha bhikkhu ekopi hutvā bahudhā hoti
bahudhāpi hutvā eko hoti āvibhāvaṁ tirobhāvantiādinayappavattaṁ
iddhividhameva iddhipāṭihāriyaṁ. idha bhikkhu parasattānaṁ parapuggalānaṁ
cittampi ādisati cetasikampi ādisati vitakkitampi ādisati
vicāritampi ādisati evampi te mano itthampi te manotiādinayappavattaṁ
parassa cittaṁ ñatvā kathanaṁ ādesanāpāṭihāriyaṁ. idha bhikkhu evamanussāsati
evaṁ vitakketha mā evaṁ vitakkayittha evaṁ manasikarotha mā evaṁ manasākarittha
idaṁ pajahatha idaṁ upasampajja viharathāti evamādinayappavattā sāvakānaṁ
buddhānañca sabbakālaṁ desetabbadhammadesanā anusāsanīpāṭihāriyaṁ.
tattha pāṭihāriyapadassa vacanatthaṁ paṭipakkhaharaṇato rāgādikilesāpanayanato
pāṭihāriyanti vadanti. bhagavato pana paṭipakkhā rāgādayo na santi ye
haritabbā. puthujjanānampi vigatupakkilese aṭṭhaguṇasamannāgate citte
hatapaṭipakkhe iddhividhaṁ pavattati. tasmā tattha pavattavohārena pana sakkā
idha pāṭihāriyanti vattuṁ. sace pana mahākāruṇikassa bhagavato

page number: 114

veneyyagatā ca kilesā paṭipakkhā tesaṁ haraṇato pāṭihāriyanti vuttaṁ.
evaṁ sati yuttametaṁ. athavā bhagavato ca sāsanassa ca paṭipakkhā titthiyā.
tesaṁ haraṇato pāṭihāriyaṁ. te hi diṭṭhiharaṇavasena diṭṭhippakāsane
asamatthabhāvena ca iddhiādesanānusāsanīhi haritā apanītā hontīti.
paṭīti vā ayaṁ saddo pacchāti etassa atthaṁ bodheti tasmiṁ paṭipaviṭṭhasmiṁ
añño āgañchi brāhmaṇotiādīsu viya. tasmā samāhite citte
vigatupakkilesena katakiccena paṭi pacchā haritabbaṁ pavattetabbanti
paṭihāriyaṁ. attano vā upakkilesesu catutthajjhānamaggehi
haritesu pacchā haraṇaṁ paṭihāriyaṁ. iddhiādesanānusāsaniyo ca
vigatupakkilesena katakiccena ca sattahitatthaṁ puna pavattetabbā.
haritesu ca attano upakkilesesu parasattānaṁ upakkilesaharaṇāni
hontīti paṭihāriyāni bhavanti. paṭihāriyameva pāṭihāriyaṁ.
paṭihāriye vā iddhiādesanānusāsanīsamudāye bhavaṁ ekekaṁ
pāṭihāriyanti vuccati. paṭihāriyaṁ vā catutthajjhānaṁ maggo ca
paṭipakkhaharaṇato. tattha jātaṁ nimittabhūte tato vā āgatanti
pāṭihāriyaṁ. svātanāyāti sve dātabbassa atthāya.
[66] paṁsukūlaṁ uppannaṁ hotīti pariyesamānassa paṭilābhavasena
uppannaṁ hoti. vicittapāṭihāriyadassanatthā ca sā pariyesanā.
yasmā pāṇinā phuṭṭhamatte sā pokkharaṇī nimmitāva ahosi

page number: 115

tasmā vuttaṁ pāṇinā pokkharaṇiṁ khaṇitvāti.
[67] jaṭilāti tāpasā. te hi jaṭādhāritāya idha jaṭilāti
vuttā. antaraṭṭhakāsu himapātasamayeti hemantassa utuno
abbhantarabhūtā māghamāsassa avasāne catasso phagguṇamāsassa
ādimhi catassoti evaṁ ubhinnamantare aṭṭharattīsu himapātakāle.
nevañjarāyaṁ ummujjantīti keci tasmiṁ titthasammate udake paṭhamaṁ
nimmuggasakalasarīrā tato ummujjantā uṭṭhahanti uppilavanti.
nimmujjantīti sasīsaṁ udake osīdanti. ummujjananimmujjanampi
karontīti punappunaṁ ummujjananimmujjanānipi karonti. tattha
hi keci ekummujjaneneva pāpasuddhi hotīti evaṁdiṭṭhikā te
ummujjanameva katvā gacchanti. ummujjanampana nimmujjanamantare
natthīti avinābhāvato nimmujjanampi te karontiyeva. yepi
ekanimmujjaneneva pāpasuddhi hotīti evaṁdiṭṭhikā tepi
ekavārameva nimmujjitvā vuttanayeneva avinābhāvato ummujjanampi
katvā pakkamanti. apare punappunaṁ ummujjananimmujjanāni katvā
nahāte pāpasuddhi hotīti evaṁdiṭṭhikā te kālena kālaṁ
ummujjananimmujjanāni karonti. te sabbepi sandhāya vuttaṁ
ummujjantipi nimmujjantipi ummujjananimmujjanampi karontīti.
ettha ca kiñcāpi nimmujjanapubbakaṁ ummujjanaṁ nimmujjanameva pana
karontā katipayā ummujjanaṁ tadubhayañca karontā bahūti tesaṁ

page number: 116

yebhuyyabhāvadassanatthaṁ ummujjanaṁ paṭhamaṁ vuttaṁ.
[68] udakavāhakoti udakogho. reṇugatāyātī rajogatāya
rajokiṇṇāyāti vuttaṁ hoti.
[69] neva kho tvaṁ kassapa arahāti etena tadā kassapassa
asekhabhāvaṁ paṭikkhipati. nāpi arahattamaggaṁ samāpannoti etena
sekhabhāvaṁ. ubhayenāpissa anariyabhāvameva dīpeti. sāpi te
paṭipadā natthi yāya tvaṁ arahā vā assasi arahattamaggaṁ vā
samāpannoti iminā panassa kalyāṇaputhujjanabhāvampi paṭikkhipati.
tattha paṭipadāti sīlavisuddhiādayo cha visuddhiyo. paṭipajjati
etāya ariyamaggoti paṭipadā ca assasīti bhaveyyāsi. cirapaṭikāti
cirakālato paṭṭhāya. nāgadamanato paṭṭhāyāti attho.
khārikājamissanti ettha khārīti araṇīkamaṇḍalusūciādayo
tāpasaparikkhārā. taṁ haraṇakakājaṁ khārikājaṁ. aggihuttamissanti
dabbiādi aggipūjopakaraṇaṁ. upasaggoti upaddavo.
[70] idāni aḍḍhuḍḍhāni pāṭihāriyasahassāni ekato gaṇetvā
dassetuṁ bhagavato adhiṭṭhānena pañca kaṭṭhasatāni na phāliyiṁsūtiādi
āraddhaṁ. nāgadamanādīni pana soḷasapāṭihāriyāni idha na gaṇitāni.
tehi saddhiṁ soḷasātirekāḍḍhuḍḍhapāṭihāriyasahassānīti veditabbaṁ.
[71] idāni tassa bhikkhusahassassa ādittapariyāyadesanāya

page number: 117

arahattappattiṁ dassetuṁ athakho bhagavātiādi āraddhaṁ. tattha
gayāyaṁ viharati gayāsīseti gayānāmikāya nadiyā avidūre bhavattā
gāmo gayā nāma. tassaṁ gayāyaṁ viharati. samīpatthe cetaṁ
bhummavacanaṁ. gayāgāmassa hi avidūre gayāti ekā pokkharaṇīpi
atthi nadīpi gayāsīsanāmako hatthikumbhasadiso piṭṭhipāsāṇopi.
yattha bhikkhusahassassa okāso pahoti bhagavā tattha viharati.
tena vuttaṁ gayāsīseti. gayāgāmassa āsanne gayāsīsanāmake
piṭṭhipāsāṇe viharatīti vuttaṁ hoti. bhikkhū āmantesīti tesaṁ
sappāyadhammadesanaṁ vicinitvā taṁ desessāmīti āmantesi. bhagavā
hi taṁ iddhimayapattacīvaradharaṁ samaṇasahassaṁ ādāya gayāsīsaṁ gantvā
tena parivārito nisīditvā katarā nukho etesaṁ dhammakathā
sappāyāti cintento ime sāyaṁ pātaṁ aggiṁ paricaranti imesaṁ
dvādasāyatanāni ādittāni sampajjalitāni viya katvā dassessāmi
evaṁ ime arahattaṁ pāpuṇituṁ sakkhissantīti sanniṭṭhānamakāsi.
atha nesaṁ tathā desetuṁ sabbaṁ bhikkhave ādittantiādinā imaṁ
ādittapariyāyaṁ abhāsi.
[72] tattha sabbaṁ nāma catubbidhaṁ sabbasabbaṁ āyatanasabbaṁ
sakkāyasabbaṁ padesasabbanti. tattha
na tassa adiṭṭhamidhatthi kiñci
atho aviññātamajānitabbaṁ

page number: 118

sabbaṁ abhiññāsi yadatthi neyyaṁ
tathāgato tena samantacakkhūti
idaṁ sabbasabbaṁ nāma. sabbaṁ vo bhikkhave desessāmi taṁ suṇāthāti
idaṁ āyatanasabbaṁ nāma. sabbadhammamūlapariyāyaṁ vo bhikkhave
desessāmīti idaṁ sakkāyasabbaṁ nāma. sabbadhammesu vā
paṭhamasamannāhāro uppajjati cittaṁ mano mānasaṁ tajjā
manoviññāṇadhātūti idaṁ padesasabbaṁ nāma. iti pañcārammaṇamattaṁ
padesasabbaṁ. tebhūmikadhammā sakkāyasabbaṁ. catubbhūmikadhammā
āyatanasabbaṁ. yaṅkiñci neyyaṁ sabbasabbaṁ. padesasabbaṁ sakkāyasabbaṁ
na pāpuṇāti tassa tebhūmikadhammesupi ekadesassa asaṅgaṇhanato.
sakkāyasabbaṁ āyatanasabbaṁ na pāpuṇāti lokuttaradhammānaṁ
asaṅgaṇhanato. āyatanasabbaṁ sabbasabbaṁ na pāpuṇāti.
kasmā. yasmā āyatanasabbena catubbhūmikadhammāva pariggahitā na
lakkhaṇapaññattiyo. imasmimpana sutte āyatanasabbaṁ adhippetaṁ.
tathāpi idha vipassanūpagadhammāva gahetabbā.
[73] cakkhunti dve cakkhūni ñāṇacakkhu ceva maṁsacakkhu ca.
tattha ñāṇacakkhu pañcavidhaṁ buddhacakkhu dhammacakkhu samantacakkhu dibbacakkhu
paññācakkhūti. tesu buddhacakkhu nāma āsayānusayañāṇañceva
indriyaparopariyattiñāṇañca yaṁ buddhacakkhunā lokaṁ volokentoti
āgataṁ. dhammacakkhu nāma heṭṭhimā tayo maggā

page number: 119

tīṇi ca phalāni yaṁ virajaṁ vītamalaṁ dhammacakkhuṁ udapādīti āgataṁ.
samantacakkhu nāma sabbaññutañāṇaṁ yaṁ pāsādamāruyha samantacakkhūti
āgataṁ. dibbacakkhu nāma ālokavaḍḍhanena uppannañāṇaṁ
yaṁ dibbena cakkhunā visuddhenāti āgataṁ. paññācakkhu nāma
catussaccaparicchedakañāṇaṁ yaṁ cakkhuṁ udapādīti āgataṁ.
maṁsacakkhupi duvidhaṁ sasambhāracakkhu pasādacakkhūti. tesu yvāyaṁ
akkhikūpake akkhipaṭalehi parivārito maṁsapiṇḍo yattha catasso
dhātuyo vaṇṇagandharasojāsambhavo jīvitaṁ bhāvo cakkhuppasādo
kāyappasādoti saṅkhepato terasasambhārā honti. vitthārato
pana catasso dhātuyo vaṇṇagandharasojāsambhavoti ime nava
catussamuṭṭhānavasena chattiṁsa jīvitaṁ bhāvo cakkhuppasādo
kāyappasādoti ime kammasamuṭṭhānā tāva cattāroti cattāḷīsa
sambhārā honti. idaṁ sasambhāracakkhu nāma. yampanettha
setamaṇḍalaparicchinnena kaṇhamaṇḍalena parivārite diṭṭhamaṇḍale
sanniviṭṭhaṁ rūpadassanasamatthaṁ pasādamattaṁ idaṁ pasādacakkhu nāma.
tassa tato paresañca sotādīnaṁ vitthārakathā visuddhimagge vuttāva.
tattha yadidaṁ pasādacakkhu taṁ gahetvā bhagavā cakkhuṁ bhikkhave
ādittantiādimāha.
[74] tattha ādittanti padittaṁ. sampajjalitaṁ ekādasahi
aggīhi ekajālībhūtanti attho. cakkhusannissitaṁ viññāṇaṁ

page number: 120

cakkhuviññāṇaṁ cakkhussa vā kāraṇabhūtassa viññāṇaṁ
cakkhuviññāṇaṁ. kāmaṁ rūpālokamanasikārādayopi tassa viññāṇassa
kāraṇaṁ te pana sādhāraṇakāraṇaṁ cakkhu asādhāraṇanti
asādhāraṇakāraṇenāyaṁ niddeso yathā yavaṅkuroti. sotaviññāṇādīsupi
eseva nayo. cakkhusannissito phasso cakkhusamphasso.
cakkhuviññāṇasampayuttaphassassetaṁ adhivacanaṁ. sotasamphassādīsupi eseva
nayo. cakkhusamphassapaccayā uppajjati vedayitanti cakkhusamphassaṁ
mūlapaccayaṁ katvā uppannā sampaṭicchannasantīraṇavoṭṭhabbanajavanavedanā.
cakkhuviññāṇasampayuttāya pana vedanāya cakkhusamphassassa
paccayabhāve vattabbameva natthi. cakkhusamphasso hi sahajātāya
vedanāya sahajātādivasena asahajātāya upanissayādivasena paccayo
hoti. teneva cakkhusamphassapaccayā uppajjati vedayitaṁ sukhaṁ vā
dukkhaṁ vā adukkhamasukhaṁ vāti vuttaṁ. sotadvāravedanādīsupi
eseva nayo. ettha pana manoti bhavaṅgacittaṁ manodvārassa
adhippetattā. dhammāti dhammārammaṇaṁ. manoviññāṇanti
sahāvajjanakaṁ javanaṁ. manosamphassoti bhavaṅgasahajāto phasso.
vedayitanti āvajjanavedanāya saddhiṁ javanavedanā. bhavaṅgasampayuttāya
pana vedanāya gahaṇe vattabbameva natthi. āvajjanaṁ vā
bhavaṅgato amocetvā manoti sāvajjanaṁ bhavaṅgaṁ daṭṭhabbaṁ. dhammāti
dhammārammaṇameva. manoviññāṇanti javanaviññāṇaṁ.

page number: 121

manosamphassoti bhavaṅgāvajjanasahajāto phasso. vedayitanti javanasahajātā
vedanā. bhavaṅgāvajjanasahajātāpi vaṭṭatiyeva. rāgagginātiādīsu.
rāgova anudahanaṭṭhena aggīti rāgaggi. rāgo hi tikhiṇaṁ hutvā
uppajjamāno satte anudahati jhāpeti tasmā aggīti vuccati.
itaresupi dvīsu eseva nayo.
[75] tatrīmāni vatthūni. ekā daharabhikkhunī cittalapabbatavihāre
uposathāgāraṁ gantvā dvārapālarūpakaṁ olokayamānā ṭhitā.
athassā anto rāgo tikhiṇataro hutvā uppanno. tasmā
taṁsamuṭṭhānā tejodhātu ativiya tikhiṇabhāvena saddhiṁ attanā
sahajātadhammehi hadayapadesaṁ jhāpesi yathā taṁ bāhiratejodhātu
sannissayaṁ. tena sā bhikkhunī jhāyitvā kālamakāsi. bhikkhuniyo
gacchamānā ayaṁ daharā ṭhitā pakkosatha nanti āhaṁsu. ekā
gantvā kasmā ṭhitāsīti hatthe gaṇhi. gahitamattā parivattitvā
papatā. idaṁ tāva rāgassa anudahanatāya vatthu. dosassa
pana anudahanatāya manopadosikā devā daṭṭhabbā. tesu kira
eko devaputto nakkhattaṁ kīḷissāmīti saparivāro rathena vīthiṁ
paṭipajjati. athañño nikkhamanto taṁ prato gacchantaṁ disvā
kiṁ bho ayaṁ kapaṇo adiṭṭhapubbaṁ viya ekaṁ disvā pītiyā uddhumāto
viya gajjamāno 1- viya gacchatīti kujjhati. purato gacchantopi

footnote: 1. aññattha pana bhijjamānoti dissati.

page number: 122

nivattitvā taṁ kuddhaṁ disvā kuddhā nāma suvijānā hontīti
kuddhabhāvamassa ñatvā tvaṁ kuddho mayhaṁ kiṁ karissasi ayaṁ
sampatti mayā dānasīlādīnaṁ vasena laddhā na tuyhaṁ vasenāti
paṭikujjhati. ekasmiṁ hi kuddhe itaro akuddho rakkhati.
kuddhassa hi so kodho itarasmiṁ akujjhante anupādāno ekavārameva
uppattiyā anāsevano cāvetuṁ na sakkoti udakantaṁ patvā
aggi viya nibbāyati. tasmā akuddho taṁ cavanato rakkhati.
ubhosu pana kuddhesu ekassa kodho itarassa paccayo hoti
tassapi kodho itarassa paccayo hotīti ubho kandantānaṁyeva
orodhānaṁ cavanti. ubhosu hi kuddhesu bhiyyo bhiyyo
aññamaññamhi parivaḍḍhanavasena tikhiṇasamudācāro nissayadahanaraso kodho
uppajjamāno hadayavatthuṁ niddahanto accantasukhumālaṁ karajakāyaṁ
vināseti. tato sakalopi attabhāvo antaradhāyati. idaṁ dosassa
anudahanatāya vatthu. mohassa pana anudahanatāya khiḍḍāpadosikāeva
daṭṭhabbā. mohavasena hi tesaṁ satisammoso hoti.
tasmā khiḍḍāvasena āhārakālaṁ ativattetvā kālaṁ karonti.
te kira puññavisesādhigatena mahantena attano sirīvibhavena nakkhattaṁ
kīḷantā tāya sampattimahantatāya āhāraṁ paribhuñjimhā na
paribhuñjimhātipi na jānanti. atha ekāhārātikkamanato paṭṭhāya
nirantaraṁ khādantāpi pivantāpi cavantiyeva na tiṭṭhanti. kasmā.

page number: 123

kammajatejassa balavatāya. manussānaṁ hi kammajatejo mando
karajakāyo balavā. tesaṁ tejassa mandatāya kāyassa balavatāya
sattāhampi atikkamitvā uṇhodakācchayāguādīhi sakkā vatthuṁ
upatthambhetuṁ. devānampana tejo balavā hoti uḷārapuññanibbattattā
uḷāragarusiniddhasudhāhārajīraṇato ca. karajaṁ mandaṁ
mudusukhumasukhumālabhāvato. teneva hi bhagavā indasālaguhāyaṁ
pakatipaṭhaviyaṁ patiṭṭhātuṁ asakkontaṁ sakkaṁ devarājānaṁ oḷārikaṁ kāyaṁ
adhiṭṭhāhīti āha. tasmā te ekaṁ āhāravelaṁ atikkamitvā
saṇṭhātuṁ na sakkonti. yathā nāma gimhānaṁ majjhantike
tattapāsāṇe ṭhapitaṁ padumaṁ vā uppalaṁ vā sāyaṇhasamaye ghaṭasatenāpi
siñciyamānaṁ pākatiyaṁ na hoti vinassatiyeva evameva pacchā
nirantaraṁ khādantāpi pivantāpi cavantiyeva na tiṭṭhanti. ko pana
nesaṁ āhāro kā āhāravelāti. sabbesampi kāmāvacaradevānaṁ
sudhāhāro. so heṭṭhimehi heṭṭhimehi uparimānaṁ uparimānaṁ
paṇītatamo hoti. taṁ yathāsakaṁ divasavasena divase divase bhuñjanti.
keci pana viḷārapadappamāṇaṁ sudhāhāraṁ bhuñjanti so jivhāya
ṭhapitamatto yāva kesagganakhaggā kāyaṁ pharati tesaṁyeva divasavasena
sattadivasaṁ yāpanasamatthova hotīti vadanti. ke pana te khiḍḍāpadosikā
nāma devā ime nāmāti aṭṭhakathāyaṁ vicāraṇā natthi.
kammajatejo balavā hoti karajaṁ mandanti avisesena

page number: 124

vuttattā pana yekeci kabaḷīkārāhārupajīvino evaṁ karonti te
evaṁ cavantīti veditabbā. keci panāhu nimmānaratiparanimmitavasavattino
te devā khiḍḍāya padussanamatteneva hete khiḍḍāpadosikāti
vuttāti. manopadosikā pana cātummahārājikāti aṭṭhakathāyameva vuttaṁ.
keci pana khiḍḍāpadosikāpi cātummahārājikāyevāti vadanti.
[76] evaṁ tāva rāgādayo tayo anudahanaṭṭhena aggīti
veditabbā. jātiādittayampana nānappakāradukkhavatthubhāvena
anudahanato aggi. sokādīnaṁ anudahanatā pākaṭāyeva. sesamettha
vuttanayameva. iti imasmiṁ sutte dukkhalakkhaṇaṁ kathitaṁ
cakkhādīnaṁ ekādasahi aggīhi ādittabhāvena dukkhamatāya
dukkhabhāvassa kathitattā.
[77] idāni athakho bhagavā gayāsīse yathābhirantaṁ viharitvāti-
ādīsu. yā sā anuttānapadavaṇṇanā taṁ dassetuṁ laṭṭhivaneti
tāluyyānetiādi āraddhaṁ. tattha tāluyyāneti tālarukkhānaṁ
bahubhāvato evaṁladdhanāme uyyāne. appekacce yena bhagavā
tenañjaliṁ paṇāmetvātiādīsu añjaliṁ paṇāmetvāti ye ubhatopakkhikā
te sandhāyetaṁ vuttaṁ. te kira evaṁ cintayiṁsu sace no
micchādiṭṭhikā codessanti kasmā tumhe samaṇaṁ gotamaṁ vanditthāti
tesaṁ kiṁ añjalimattakaraṇenapi vanditaṁ hotīti vakkhāma

page number: 125

sace no sammādiṭṭhikā codessanti kasmā bhagavantaṁ na vanditthāti
kiṁ sīsena bhūmiṁ paharanteneva vanditaṁ hoti nanu añjalikammampi
vandanāevāti vakkhāmāti. nāmagottaṁ sāvetvāti bho
gotama ahaṁ asukassa putto datto nāma mitto nāma idha
āgatoti vadantā nāmaṁ sāventi nāma. bho gotama ahaṁ
vāseṭṭho nāma kaccāno nāma idhāgatoti vadantā gottaṁ
sāventi nāma. ete kira daliddā jiṇṇakulaputtā parisamajjhe
nāmagottavasena pākaṭā bhavissāmāti evaṁ akaṁsu. ye pana
tuṇhībhūtā nisīdiṁsu te kerāṭikā ceva andhabālā ca. tattha
kerāṭikā evaṁ dve kathāsallāpe karonto vissāsiko hoti
atha vissāse sati ekaṁ dve bhikkhā adātuṁ na yuttanti tato
attānaṁ mocentā tuṇhī nisīdanti. andhabālā añāṇatāyeva
avakkhittamattikāpiṇḍo viya yatthakatthaci tuṇhībhūtā nīsīdanti.
[78] kīsakovadānoti ettha kīsakānaṁ ovadānoti kīsakovadānoti
imaṁ tāva atthavikappaṁ dassetuṁ tāpasacariyāya kīsasarīrattātiādi
vuttaṁ. aggihuttanti aggiparicaraṇaṁ. rūpādayova idha kāmanīyaṭṭhena
kāmāti vuttāti āha ete rūpādayo kāmeti. yaññā abhivadantīti
yāgahetu ijjhantīti vadanti. upadhīsūti ettha cattāro upadhī
kāmupadhi khandhupadhi kilesupadhi abhisaṅkhārupadhīti. kāmāpi hi yaṁ pañca
kāmaguṇe paṭicca uppajjati

page number: 126

sukhaṁ somanassaṁ ayaṁ kāmānaṁ assādoti evaṁ vuttassa sukhassa
adhiṭṭhānabhāvato upadhiyati ettha sukhanti iminā vacanatthena upadhīti
vuccanti. khandhāpi khandhamūlakassa dukkhassa adhiṭṭhānabhāvato.
kilesāpi apāyadukkhassa adhiṭṭhānabhāvato. abhisaṅkhārāpi
bhavadukkhassa adhiṭṭhānabhāvato upadhīti vuccanti. tesu khandhupadhi
idhādhippetoti āha khandhupadhīsu malanti ñatvāti. yaññā
malameva vadantīti yāgahetu malameva ijjhatīti vadanti. yiṭṭheti
mahāyāge. huteti divase divase kattabbāggiparicaraṇe.
kāmabhave asattanti kāmabhave alaggaṁ. tabbinimuttanti vuttaṁ
hoti. āsiṁsanāti paṭṭhanā.
[79] dibbasuvaṇṇesupi siṅgisuvaṇṇassa sabbaseṭṭhattā
siṅginikkhasuvaṇṇoti vuttaṁ. yatheva hi manussaparibhoge suvaṇṇe
yuttikataṁ hīnaṁ tato rasaviddhaṁ seṭṭhaṁ rasaviddhato ākaruppannaṁ tato
yaṅkiñci dibbaṁ seṭṭhaṁ evaṁ dibbasuvaṇṇesupi cāmikarato sātakumbhaṁ
sātakumbhato jambūnadaṁ jambhūnadato siṅgisuvaṇṇaṁ. tasmā taṁ
sabbaseṭṭhaṁ. siṅginikkhanti ca nikkhaparimāṇena siṅgisuvaṇṇena
kataṁ suvaṇṇapaṭṭaṁ. onakanikkhena kataṁ hi ghaṭṭanamajjakakkhamaṁ
na hoti. atirekena kataṁ ghaṭṭanamajjanaṁ khamati. vaṇṇavantaṁ pana
na hoti. pharusadhātukaṁ khāyati. nikkhena kataṁ ghaṭṭanamajjanañceva
khamati vaṇṇavantañca hoti. nikkhampana vīsatisuvaṇṇanti keci.

page number: 127

pañcavīsatisuvaṇṇanti apare. majjhimanikāyaṭṭhakathāyampana nikkhaṁ
nāma pañcasuvaṇṇanti vuttaṁ. suvaṇṇo nāma catuddharaṇanti
vadanti.
[80] dasasu ariyavāsesu vuṭṭhavāsoti idha bhikkhave bhikkhu
pañcaṅgavippahīno hoti chaḷaṅgasamannāgato ekārakkho
caturāpasseno panuṇṇapaccekasacco samavayasaṭṭhesano anāvilasaṅkappo
passaddhakāyasaṅkhāro suvimuttacitto suvimuttapañño. kathañca
bhikkhave bhikkhu pañcaṅgavippahīno hoti. idha bhikkhave bhikkhuno
kāmacchando pahīno hoti byāpādo pahīno hoti thīnamiddhaṁ
pahīnaṁ hoti uddhaccakukkuccaṁ pahīnaṁ hoti vicikicchā pahīnā
hoti evaṁ kho bhikkhave bhikkhu pañcaṅgavippahīno hoti.
kathañca bhikkhave bhikkhu chaḷaṅgasamannāgato hoti. idha bhikkhave
bhikkhu cakkhunā rūpaṁ disvā neva sumano hoti na dummano upekkhako
viharati sato sampajāno sotena saddaṁ sutvā ghānena gandhaṁ
ghāyitvā jivhāya rasaṁ sāyitvā kāyena phoṭṭhabbaṁ phusitvā
manasā dhammaṁ viññāya neva sumano hoti na dummano upekkhako
viharati sato sampajāno evaṁ kho bhikkhave bhikkhu chaḷaṅgasamannāgato
hoti. kathañca bhikkhave bhikkhu ekārakkho hoti. idha bhikkhave
bhikkhu satārakkhena cetasā samannāgato hoti evaṁ kho bhikkhave
bhikkhu ekārakkho hoti. kathañca bhikkhave bhikkhu

page number: 128

caturāpasseno hoti. idha bhikkhave bhikkhu saṅkhāyekaṁ paṭisevati
saṅkhāyekaṁ adhivāseti saṅkhāyekaṁ parivajjeti saṅkhāyekaṁ vinodeti
evaṁ kho bhikkhave bhikkhu caturāpasseno hoti. kathañca bhikkhave
bhikkhu panuṇṇapaccekasacco hoti. idha bhikkhave bhikkhu yāni
tāni puthusamaṇabrāhmaṇānaṁ puthupaccekasaccāni sabbānissa tāni
nuṇṇāni honti panuṇṇāni cattāni vantāni muttāni pahīnāni
paṭinissaṭṭhāni evaṁ kho bhikkhave bhikkhu panuṇṇapaccekasacco
hoti. kathañca bhikkhave bhikkhu samavayasaṭṭhesano hoti. idha
bhikkhave bhikkhuno kāmesanā pahīnā hoti bhavesanā pahīnā hoti
brahmacariyesanā paṭippassaddhā evaṁ kho bhikkhave bhikkhu
samavayasaṭṭhesano hoti. kathañca bhikkhave bhikkhu anāvilasaṅkappo
hoti. idha bhikkhave bhikkhuno kāmasaṅkappo pahīno hoti
byāpādasaṅkappo pahīno hoti vihiṁsāsaṅkappo pahīno hoti
evaṁ kho bhikkhave bhikkhu anāvilasaṅkappo hoti. kathañca bhikkhave
bhikkhu passaddhakāyasaṅkhāro hoti. idha bhikkhave bhikkhu sukhassa ca
pahānā dukkhassa ca pahānā pubbeva somanassadomanassānaṁ
atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ
upasampajja viharati evaṁ kho bhikkhave bhikkhu passaddhakāyasaṅkhāro
hoti. kathañca bhikkhave bhikkhu suvimuttacitto hoti. idha
bhikkhave bhikkhuno rāgā cittaṁ vimuttaṁ hoti dosā cittaṁ vimuttaṁ

page number: 129

hoti mohā cittaṁ vimuttaṁ hoti evaṁ kho bhikkhave bhikkhu
suvimuttacitto hoti. kathañca bhikkhave bhikkhu suvimuttapañño
hoti. idha bhikkhave bhikkhu rāgo me pahīno ucchinnamūlo
tālāvatthukato anabhāvaṅgato āyatiṁ anuppādadhammoti pajānāti
doso me pahīno .pe. moho me pahīno ucchinnamūlo
tālāvatthukato anabhāvaṅgato āyatiṁ anuppādadhammoti pajānāti evaṁ
kho bhikkhave bhikkhu suvimuttapañño hotīti evamāgatesu dasasu
ariyavāsesu vuṭṭhavāso.
[81] tattha vasanti etthāti vāsā. ariyānaṁeva vāsāti
ariyavāsā anariyānaṁ tādisānaṁ vāsānaṁ asambhavato. ariyāti
ettha ukkaṭṭhaniddesena khīṇāsavā gahitā. ekārakkhoti ekā
satisaṅkhātā ārakkhā etassāti ekārakkho. khīṇāsavassa hi
tīsu dvāresu sabbakāle sati ārakkhakiccaṁ sādheti. tenevassa
carato ca tiṭṭhato ca suttassa ca jāgarantassa ca satataṁ samitaṁ
ñāṇadassanaṁ paccupaṭṭhitaṁ hotīti vuccati. caturāpassenoti
cattāri apassenāni apassayā etassāti caturāpasseno.
saṅkhāyāti ñāṇena. paṭisevatīti ñāṇena ñatvā sevitabbayuttakameva
sevati. tassa vitthāro paṭisaṅkhā yoniso cīvaraṁ paribhuñjatītiādinā
nayena veditabbo. saṅkhāyekaṁ adhivāsetīti ñāṇena ñatvā
adhivāsetabbayuttakameva adhivāseti. vitthāro

page number: 130

panettha paṭisaṅkhā yoniso khamo hoti sītassātiādinā nayena
veditabbo. parivajjetīti ñāṇena ñatvā parivajjetabbayuttakameva
parivajjeti. tassa vitthāro paṭisaṅkhā yoniso caṇḍaṁ hatthiṁ
parivajjetītiādinā nayena veditabbo. vinodetīti ñāṇena
ñatvā vinodetabbameva vinodeti nūdati nīharati anto vasituṁ na
deti. tassa vitthāro uppannaṁ kāmavitakkaṁ nādhivāsetītiādinā
nayena veditabbo. panuṇṇapaccekasaccoti idameva dassanaṁ saccaṁ
idameva saccanti evaṁ pāṭiyekkaṁ gahitattā paccekasaṅkhātāni
diṭṭhisaccāni panuṇṇāni nīhaṭāni pahīnāni assāti panuṇṇapaccekasacco.
puthusamaṇabrāhmaṇānanti bahunnaṁ samaṇabrāhmaṇānaṁ. ettha
ca samaṇāti pabbajjūpagatā. brāhmaṇāti bhovādino.
puthupaccekasaccānīti bahūni pāṭekkasaccāni. idameva dassanaṁ saccaṁ
idameva saccanti pāṭiyekkaṁ gahitāni bahūni saccānīti attho.
nuṇṇānīti nīhaṭāni. panuṇṇānīti suṭṭhu nīhaṭāni. cattānīti
vissaṭṭhāni. vantānīti vamitāni. muttānīti chinnabandhanāni
katāni. pahīnānīti pajahitāni. paṭinissaṭṭhānīti yathā na puna
cittaṁ ārohanti evaṁ paṭinissajjitāni. sabbāneva cetāni
ariyamaggādhigamato pubbe gahitassa diṭṭhiggāhassa vissaṭṭhabhāvavevacanāni.
samavayasaṭṭhesanoti ettha avayāti anūnā. saṭṭhāti nissaṭṭhā.
sammā avayā saṭṭhā esanā assāti

page number: 131

samavayasaṭṭhesano. sammāvissaṭṭhasabbaesanoti attho. rāgā cittaṁ
vimuttantiādīni maggassa kiccanipphatti kathitā rāgādīnaṁ
pahīnabhāvadīpanato. rāgo me pahīnotiādīhi paccavekkhanāmukhena
ariyaphalaṁ kathitaṁ. adhigate hi aggaphale sabbaso rāgādīnaṁ
anuppādadhammataṁ pajānāti. tañca pajānanaṁ paccavekkhanāñāṇanti.
tattha pañcaṅgavippahānapaccekasaccapanodanaesanāsamavayasajjanāni
saṅkhāyekaṁ paṭisevati adhivāseti parivajjeti vinodetīti vuttesu
apassenesu vinodanā ca maggakiccāneva. itare ca maggeneva
samijjhanti.
[82] dasabaloti kāyabalasaṅkhātāni ñāṇabalasaṅkhātāni ca
dasa balāni etassāti dasabalo. duvidhaṁ hi tathāgatassa balaṁ
kāyabalaṁ ñāṇabalañca. tesu kāyabalaṁ hatthikulānusārena
veditabbaṁ. vuttaṁ hetaṁ porāṇehi
kāḷāvakañca gaṅgeyyaṁ paṇḍaraṁ tambapiṅgalaṁ
gandhaṁ maṅgalahemañca uposathachaddantime dasāti.
imāni hi dasa hatthikulāni. tattha kāḷāvakanti pakatihatthikulaṁ
daṭṭhabbaṁ. yaṁ dasannaṁ purisānaṁ kāyabalaṁ taṁ ekassa kāḷāvakassa
hatthino. yaṁ dasannaṁ kāḷāvakānaṁ balaṁ taṁ ekassa gaṅgeyyassa.
yaṁ dasannaṁ gaṅgeyyānaṁ taṁ ekassa paṇḍarassa. yaṁ dasannaṁ
paṇḍarānaṁ taṁ ekassa tambassa. yaṁ dasannaṁ tambānaṁ taṁ

page number: 132

ekassa piṅgalassa. yaṁ dasannaṁ piṅgalānaṁ taṁ ekassa
gandhahatthino. yaṁ dasannaṁ gandhahatthīnaṁ taṁ ekassa maṅgalassa.
yaṁ dasannaṁ maṅgalānaṁ taṁ ekassa hemavatassa. yaṁ dasannaṁ
hemavatānaṁ taṁ ekassa uposathassa. yaṁ dasannaṁ uposathānaṁ
taṁ ekassa chaddantassa. yaṁ dasannaṁ chaddantānaṁ taṁ ekassa
tathāgatassa kāyabalaṁ. nārāyanasaṅkhātabalantipi idameva vuccati.
tattha nārā vuccanti rasmiyo. tā bahū nānāvidhā tato
uppajjantīti nārāyanaṁ vajiraṁ. tasmā vajirasaṅkhātabalanti attho.
tadetaṁ pakatihatthigaṇanāya hatthīnaṁ koṭisahassassa purisagaṇanāya
dasannaṁ purisakoṭisahassānaṁ balaṁ hoti. idaṁ tāva tathāgatas sa
kāyabalaṁ. Ñāṇabalampana pāliyaṁ āgatameva. tatrāyaṁ pāli
dasa kho panimāni sārīputta tathāgatassa tathāgatabalāni yehi
balehi samannāgato tathāgato āsabhaṇṭhānaṁ paṭijānāti parisāsu
sīhanādaṁ nadati brahmacakkaṁ pavatteti. katamāni dasa. idha
sārīputta tathāgato ṭhānañca ṭhānato aṭṭhānañca aṭṭhānato
yathābhūtaṁ pajānāti yampi sārīputta tathāgato ṭhānañca ṭhānato
aṭṭhānañca aṭṭhānato yathābhūtaṁ pajānāti idampi sārīputta
tathāgatassa tathāgatabalaṁ hoti yaṁ balaṁ āgamma tathāgato āsabhaṇṭhānaṁ
paṭijānāti parisāsu sīhanādaṁ nadati brahmacakkaṁ pavatteti.
puna caparaṁ sārīputta tathāgato atītānāgatapaccuppannānaṁ

page number: 133

kammasamādānānaṁ ṭhānaso hetuso vipākaṁ yathābhūtaṁ pajānāti .pe.
puna caparaṁ sārīputta tathāgato sabbatthagāminiṁ paṭipadaṁ yathābhūtaṁ
pajānāti .pe. puna caparaṁ sārīputta tathāgato anekadhātuṁ
nānādhātuṁ lokaṁ yathābhūtaṁ pajānāti .pe. puna caparaṁ sārīputta
tathāgato sattānaṁ nānādhimuttikataṁ yathābhūtaṁ pajānāti .pe.
puna caparaṁ sārīputta tathāgato parasattānaṁ parapuggalānaṁ
indriyaparopariyattaṁ yathābhūtaṁ pajānāti .pe. puna caparaṁ sārīputta
tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ
yathābhūtaṁ pajānāti .pe. puna caparaṁ sārīputta tathāgato anekavihitaṁ
pubbenivāsaṁ anussarati seyyathīdaṁ ekampi jātiṁ dvepi
jātiyo .pe. iti sākāraṁ sauddesaṁ anekavihitaṁ pubbenivāsaṁ
anussarati .pe. puna caparaṁ sārīputta tathāgato dibbena cakkhunā
visuddhena atikkantamānusakena satte passati cavamāne upapajjamāne
hīne paṇīte suvaṇṇe dubbaṇṇe sugate duggate yathākammupage
satte pajānāti .pe. puna caparaṁ sārīputta tathāgato āsavānaṁ
khayā anāsavaṁ cetovimuttiṁ paññāvimuttiṁ diṭṭheva dhamme sayaṁ
abhiññā sacchikatvā upasampajja viharati yampi sārīputta
tathāgato āsavānaṁ khayā anāsavaṁ cetovimuttiṁ paññāvimuttiṁ
diṭṭheva dhamme sayaṁ abhiññā sacchikatvā upasampajja viharati
idampi sārīputta tathāgatassa tathāgatabalaṁ hoti yaṁ balaṁ

page number: 134

āgamma tathāgato āsabhaṇṭhānaṁ paṭijānāti parisāsu sīhanādaṁ
nadati brahmacakkaṁ pavatteti imāni kho sārīputta dasa
tathāgatassa tathāgatabalānīti.
tattha ṭhānañca ṭhānatoti kāraṇañca kāraṇato. ye ye dhammā yesaṁ
yesaṁ dhammānaṁ hetū paccayā uppādāya taṁ taṁ ṭhānaṁ ye ye dhammā
yesaṁ yesaṁ dhammānaṁ na hetū na paccayā uppādāya taṁ taṁ aṭṭhānanti
pajānanto ṭhānañca ṭhānato aṭṭhānañca aṭṭhānato yathābhūtaṁ
pajānāti. yampīti yena ñāṇena. kammasamādānānanti samādiyitvā
katānaṁ kusalākusalakammānaṁ. kammameva vā kammasamādānaṁ. ßēhānaso
hetusoti paccayato ceva hetuto ca. tattha gatiupadhikālappayogā
vipākassa ṭhānaṁ kammaṁ hetu. sabbatthagāmininti
sabbagatigāminiñca agatigāminiñca. paṭipadanti maggaṁ. yathābhūtaṁ
pajānātīti bahūsupi manussesu ekameva pāṇaṁ ghātentesu kāmaṁ
sabbesampi cetanā tassevekassa jīvitindriyārammaṇā tampana
kammaṁ tesaṁ nānākāraṁ tesu hi eto ādarena chandajāto
karoti eko ehi tvampi karohīti parehi nippīḷito karoti
eko samānacchando viya hutvā appaṭibāhiyamāno vicarati tasmā
tesu eko teneva kammena niraye nibbattati eko tiracchānayoniyaṁ
eko pittivisaye taṁ tathāgato āyūhanakkhaṇeyeva iminā nīhārena
āyūhitattā esa niraye nibbattissati esa

page number: 135

tiracchānayoniyaṁ esa pittivisayeti jānāti. niraye nibbattamānampi esa
mahāniraye nibbattissati esa ussadanirayeti jānāti. tiracchānayoniyaṁ
nibbattamānampi esa apādako bhavissati esa dipādako
esa catuppādo esa bahuppādoti jānāti. pittivisaye
nibbattamānampi esa nijjhāmataṇhiko bhavissati esa khuppipāsiko
esa paradattupajīvīti jānāti. tesu ca kammesu idaṁ kammaṁ
paṭisandhiṁ ākaḍḍhissati etaṁ aññena dinnāya paṭisandhiyā
upadhivepakkaṁ bhavissatīti jānāti. tathā sakalagāmavāsikesu ekato
piṇḍapātaṁ dadamānesu kāmaṁ sabbesampi cetanā piṇḍapātārammaṇāva
tampana kammaṁ tesaṁ nānākāraṁ tesu hi eko ādarena
karotīti sabbaṁ purimasadisaṁ tasmā tesu ca keci devaloke
nibbattanti keci manussaloke taṁ tathāgato āyūhanakkhaṇeyeva
jānāti iminā nīhārena āyūhitattā esa manussaloke nibbattissati
esa devaloke tatthāpi esa khattiyakule esa brāhmaṇakule
esa vessakule esa suddakule esa paranimmitavasavattīsu
esa nimmānaratīsu esa tusitesu esa yāmesu esa tāvatiṁsesu
esa cātummahārājikesu esa bhummadevesūtiādinā tattha tattha
hīnapaṇītasuvaṇṇadubbaṇṇa appaparivāramahāparivāratādibhedaṁ taṁ taṁ
visesaṁ āyūhanakkhaṇeyeva jānāti. tathā vipassanaṁ paṭṭhapentesuyeva
iminā nīhārena esa kiñci sallakkhetuṁ na sakkhissati esa
mahābhūtamattameva vavaṭṭhapessati esa rūpapariggaheeva ṭhassati esa

page number: 136

arūpapariggaheyeva esa nāmarūpapariggaheyeva esa paccayapariggaheyeva
esa lakkhaṇārammaṇikavipassanāyameva esa paṭhamaphaleyeva esa
dutiyaphaleeva esa tatiyaphaleeva esa arahattaṁ pāpuṇissatīti
jānāti. kasiṇaparikammaṁ karontesupi imassa parikammattameva
bhavissati esa nimittaṁ uppādessati esa appanaṁeva pāpuṇissati
esa jhānaṁ pādakaṁ katvā vipassanaṁ paṭṭhapetvā arahattaṁ gaṇhissatīti
jānāti. anekadhātunti cakkhudhātuādīhi kāmadhātuādīhi vā
dhātūhi bahudhātuṁ. nānādhātunti tāsaṁyeva dhātūnaṁ vilakkhaṇattā
nānappakāradhātuṁ. lokanti khandhāyatanadhātulokaṁ. yathābhūtaṁ
pajānātīti tāsaṁ tāsaṁ dhātūnaṁ aviparītato sabhāvaṁ paṭivijjhati.
nānādhimuttikatanti hīnādīhi adhimuttīhi nānādhimuttikabhāvaṁ.
parasattānanti padhānasattānaṁ. parapuggalānanti tato paresaṁ
hīnasattānaṁ. ekatthameva vā etaṁ padadvayaṁ veneyyavasena dvedhā
vuttaṁ. indriyaparopariyattanti saddhādīnaṁ indriyānaṁ parabhāvañca
aparabhāvañca. vuḍḍhiñca hāniñcāti attho. jhānavimokkhasamādhisamāpattīnanti
paṭhamādīnaṁ catunnaṁ jhānānaṁ rūpī rūpāni passatītiādīnaṁ
aṭṭhannaṁ vimokkhānaṁ savitakkasavicārādīnaṁ tiṇṇaṁ samādhīnaṁ
paṭhamajjhānasamāpattiādīnañca navannaṁ anupubbasamāpattīnaṁ.
saṅkilesanti hānabhāgiyadhammaṁ. vodānanti visesabhāgiyadhammaṁ.
vuṭṭhānanti vodānampi vuṭṭhānaṁ. tamhā tamhā samādhimhā

page number: 137

vuṭṭhānampi vuṭṭhānanti evaṁ vuttaṁ paguṇajjhānañceva bhavaṅgaphalasamāpattiyo
ca. heṭṭhimaṁ heṭṭhimaṁ hi paguṇajjhānaṁ uparimassa uparimassa
padaṭṭhānaṁ hoti tasmā vodānampi vuṭṭhānanti vuttaṁ.
bhavaṅgena pana sabbajjhānehi vuṭṭhānaṁ hoti phalasamāpattiyā
nirodhasamāpattito vuṭṭhānaṁ hoti. tametaṁ sandhāya tamhā tamhā
samādhimhā vuṭṭhānampi vuṭṭhānanti vuttaṁ. sabbañāṇānañca
vitthārakathāya vinicchayo sammohavinodaniyaṁ vibhaṅgaṭṭhakathāyaṁ vutto.
pubbenivāsānussatidibbacakkhuñāṇāasavakkhayañāṇakathā pana
verañjakaṇḍe vitthāritāyeva. imāni kho sārīputtāti yāni pubbe
dasa kho panimāni sārīputta tathāgatassa tathāgatabalānīti avocaṁ
imāni tānīti appanaṁ karoti. tattha paravādikathā hoti
dasabalañāṇaṁ nāma pāṭiyekkaṁ natthi sabbaññutañāṇassevāyaṁ
pabhedoti. taṁ na tathā daṭṭhabbaṁ. aññameva hi dasabalañāṇaṁ
aññaṁ sabbaññutañāṇaṁ. dasabalañāṇaṁ sakasakakiccameva
jānāti. sabbaññutañāṇaṁ tampi tato avasesampi pajānāti.
dasabalañāṇesu hi paṭhamaṁ kāraṇākāraṇameva jānāti. dutiyaṁ
kammantaravipākantarameva. tatiyaṁ kammaparicchedameva. catutthaṁ
dhātunānattakāraṇameva. pañcamaṁ sattānaṁ ajjhāsayādhimuttimeva.
chaṭṭhaṁ indriyānaṁ tikkhamudubhāvameva. sattamaṁ jhānādīhi saddhiṁ
tesaṁ saṅkilesādimeva. aṭṭhamaṁ pubbe nivuṭṭhakkhandhasantatimeva.

page number: 138

navamaṁ sattānaṁ cutipaṭisandhimeva. dasamaṁ saccaparicchedameva.
sabbaññutañāṇampana etehi jānitabbañca tato uttariñca
pajānāti. etesampana kiccaṁ na sabbaṁ karoti. taṁ hi jhānaṁ
hutvā appetuṁ na sakkoti iddhi hutvā vikubbituṁ na sakkoti
maggo hutvā kilese khepetuṁ na sakkoti. iti yathāvuttakāyabalena
ceva ñāṇabalena ca samannāgatattā bhagavā dasabaloti vuccati.
[83] dasahi asekkhehi aṅgehi upetoti asekkhā sammādiṭṭhi
asekkho sammāsaṅkappo asekkhā sammāvācā asekkho
sammābhammanto asekkho sammāājīvo asekkho sammāvāyāmo asekkhā
sammāsati asekkho sammāsamādhi asekkhaṁ sammāñāṇaṁ asekkhā
sammāvimuttīti evaṁ vuttehi dasahi asekkhadhammehi samannāgato.
asekkhāsammādiṭṭhiādayo ca sabbe phalasampayuttadhammāeva.
ettha ca sammādiṭṭhi sammāñāṇanti dvīsu ṭhānesu paññāva kathitā.
sammādassanaṭṭhena sammādiṭṭhi sammājānanaṭṭhena sammāñāṇanti.
atthi hi dassanajānanānaṁ savisaye pavattiākāraviseso.
sammāvimuttīti iminā pana padena vuttāva sesā
phalasamāpattisahagatadhammā saṅgahitāti veditabbā.
ariyaphalasampayuttadhammāpi hi sabbaso paṭipakkhato vimuttataṁ upādāya
vimuttīti vattabbataṁ labhanti.

page number: 139

[84] vacanasaddena appasaddanti ārāmupacārena gacchato
addhikajanassāpi vacanasaddena appasaddaṁ. nagaranigghosasaddenāti
āvibhāvaṭṭhena nagaramanussānaṁ nigaghosasaddena. manussehi samāgamma
ekajjhaṁ pavattitasaddo hi nigghoso. anusañcaraṇajanassāti
anto sañcārino janassa. manussānaṁ rahassakiriyaṭṭhāniyanti
manussānaṁ rahassakaraṇassa yuttaṁ anucchavikaṁ. vivekānurūpanti
ekībhāvassa anurūpaṁ. sesamettha uttānameva.
[85] idāni tena kho pana samayena sañjayo paribbājakoti-
ādīsu anupubbapadavaṇṇanaṁ dassento sārīputtamoggallānāti-
ādimāha. tattha sārībrāhmaṇiyā putto sārīputto.
moggallībrāhmaṇiyā putto moggallāno. amhākaṁ kira
bhagavato nibbattito puretarameva sārīputto rājagahanagarassa avidūre
upatissagāme sārībrāhmaṇiyā nāma kucchiyaṁ paṭisandhiṁ gaṇhi.
taṁdivasamevassa sahāyopi rājagahasseva avidūre kolitagāme
moggallībrāhmaṇiyā kucchiyaṁ paṭisandhiṁ gaṇhi. tāni kira dvepi
kulāni yāva sattamā kulaparivaṭṭā akhaṇḍapaṭibaddhasahāyāneva. tesaṁ
dvinnaṁ ekadivasameva gabbhaparihāraṁ akaṁsu. dasamāsaccayena
jātānampi tesaṁ chassaṭṭhī dhātiyo upanayiṁsu. nāmaggahaṇadivase
sārībrāhmaṇiyā puttassa upatissagāme jeṭṭhakulassa puttattā
upatissoti nāmaṁ akaṁsu. itarassa kolitagāme jeṭṭhakulassa puttattā

page number: 140

kolitoti nāmaṁ akaṁsu. tena vuttaṁ gihikāle upatisso kolitoti
evaṁ paññāyamānanāmāti. aḍḍhateyyasatamāṇavakaparivārāti
ettha pañcapañcasatamāṇavakaparivārātipi vadanti. vuttaṁ hetaṁ
aṅguttaranikāyaṭṭhakathāyaṁ upatissamāṇavakassa kīḷanatthāya nadiṁ vā
uyyānaṁ vā gamanakāle pañca suvaṇṇasivikāsatāni parivārāni
honti kolitamāṇavakassa pañca ājaññarathasatāni dvepi janā
pañcapañcamāṇavakasataparivārā hontīti. rājagahe ca anusaṁvaccharaṁ
giraggasamajjaṁ nāma hoti. tesaṁ dvinnampi ekaṭṭhāneyeva
mañcakaṁ bandhanti. dvepi ekatova nisīditvā samajjaṁ passitvā
hasitabbaṭṭhāne hasanti saṁvegaṭṭhāne saṁvijjanti dāyaṁ dātuṁ yuttaṭṭhāne
dāyaṁ denti. tesaṁ imināva niyāmena ekadisaṁ samajjaṁ
passantānaṁ paripākagatattā ñāṇassa purimadivasesu viya hasitabbaṭṭhāne
hāso vā saṁvegaṭṭhāne saṁvijjanaṁ 1- vā dāyaṁ dātuṁ yuttaṭṭhāne
dānaṁ vā nāhosi. dvepi pana janā evaṁ cintayiṁsu kiṁ ettha
oloketabbaṁ atthi sabbepīme appatte vassasate apaṇṇattikabhāvaṁ
gamissanti amhehi pana ekaṁ mokkhadhammaṁ gavesituṁ vaṭṭatīti
ārammaṇaṁ gahetvā nisīdiṁsu. tato kolito upatissaṁ āha samma
upatissa na tvaṁ aññadivasesu viya haṭṭhapahaṭṭho anattamanadhātukosi
kinte sallakkhitanti. samma kolita etesaṁ olokane

footnote: 1. saṁvegotipi pāṭho dissati. so yuttatarova.

page number: 141

sāro natthi niratthakametaṁ attano mokkhadhammaṁ gavesituṁ vaṭṭatīti
idaṁ cintayanto nisinnomhīti tvampana kasmā anattamanoti.
sopi tatheva āha. athassa attanā saddhiṁ ekajjhāsayataṁ ñatvā
upatisso evamāha amhākaṁ ubhinnampi sucintitaṁ
mokkhadhammampana gavesantehi ekā pabbajjā laddhuṁ vaṭṭati kassa
santike pabbajāmāti. tena kho pana samayena sañjayo paribbājako
rājagahe paṭivasati mahatiyā paribbājakaparisāya saddhiṁ. te
tassa santike pabbajissāmāti pañcahi māṇavakasatehi saddhiṁ
sañjayassa santike pabbajiṁsu. tesaṁ pabbajitakālato paṭṭhāya
sañjayo atirekalābhaggayasaggappatto ahosi. te katipāheneva
sabbaṁ sañjayassa samayaṁ parimadditvā ācariya tumhākaṁ jānanasamayo
ettakova udāhu uttarimpi atthīti pucchiṁsu. sañjayo
ettakova sabbaṁ tumhehi ñātanti āha. tassa kathaṁ sutvā
cintayiṁsu evaṁ sati imassa santike brahmacariyavāso niratthako
mayaṁ mokkhadhammaṁ gavesituṁ nikkhantā so imassa santike uppādetuṁ
na sakkā mahā kho pana jambūdīpo gāmanigamarājadhāniyo 1-
carantā avassaṁ mokkhadhammadesakaṁ ācariyaṁ labhissāmāti. te
tato paṭṭhāya yattha yattha paṇḍitā samaṇabrāhmaṇā atthīti
suṇanti tattha tattha gantvā pañhasākacchaṁ karonti. tehi

footnote: 1. gāmanigamajanapadarājadhāniyotipi pāṭho.

page number: 142

puṭṭhaṁ pañhaṁ añño kathetuṁ samattho nāma natthi. te pana
tesaṁ pañhaṁ vissajjenti. evaṁ sakalajambūdīpaṁ pariggaṇhitvā
nivattitvā sakaṭṭhānameva āgantvā samma kolita yo paṭhamaṁ
amataṁ adhigacchati so ārocetūti katikaṁ akaṁsu. imameva vatthuṁ
saṅkhipitvā dassento tatra nesaṁ mahājanaṁ disvā .pe. katikaṁ
akaṁsūti āha. tattha channaparibbājakassāti setapaṭadharassa
paribbājakassa. tena nāyaṁ naggaparibbājakoti dasseti. pāsādikena
abhikkantenātiādīsu pāsādikenāti pasādāvahena sāruppena
samaṇānucchavikena. abhikkantenāti gamanena. paṭikkantenāti
nivattanena. ālokitenāti purato dassanena. vilokitenāti
ito cito ca dassanena. sammiñjitenāti pabbasaṅkocanena.
pasāritenāti tesaṁyeva pasāraṇena. sabbattha itthambhūtākhyānatthe
karaṇavacanaṁ. tasmā satisampajaññehi abhisaṅkhatattā pāsādikābhikkanta
paṭikkanta ālokita vilokita sammiñjita pasārito hutvāti vuttaṁ
hoti. okkhittacakkhūti heṭṭhā khittacakkhu. iriyāpathasampannoti
tāya pāsādikābhikkantāditāya sampannairiyāpatho. atthikehi
upañātanti maraṇe sati amatenāpi bhavitabbanti evaṁ anumānañāṇena
atthīti upagataṁ nibbānaṁ nāma taṁ magganto pariyesanto
yannūnāhaṁ imaṁ bhikkhuṁ piṭṭhito piṭṭhito anubandheyyanti
sambandho. sudinnakaṇḍe vuttappakāranti dānapatīnaṁ gharesu

page number: 143

sālā honti āsanāni cettha paññattāni honti upaṭṭhāpitaṁ
udakakañjiyaṁ tattha pabbajitā piṇḍāya caritvā nisīditvā
bhuñjanti sace icchanti dānapatīnampi santakaṁ gaṇhanti tasmā
tampi aññatarassa kulassa īdisāya sālāya aññataraṁ kuḍḍamūlanti
veditabbanti evaṁ vuttappakāraṁ. appaṁ vā bahuṁ vā bhāsassūti
paribbājako ahaṁ uptisso nāma tvaṁ yathāsattiyā appaṁ vā
bahuṁ vā vada etaṁ nayasatena nayasahassena paṭivijjhituṁ mayhaṁ
bhāroti cintetvā evamāha. nirodho ca nirodhupāyo ca
ekadesasarūpekasesanayena nirodhoti vuttoti dassento athavāti-
ādimāha. paṭipādentoti nigamento. imaṁ dhammapariyāyaṁ
sutvā virajaṁ vītamalaṁ dhammacakkhuṁ udapādīti ettha paribbājako
paṭhamapadadvayameva sutvā sahassanayasampanne sotāpattiphale patiṭṭhahi.
itaraṁ padadvayaṁ sotāpannakāle niṭṭhāsīti 1- veditabbaṁ. bahukehi
kappanahutehīti ettha dasa dasakāni sataṁ dasa satāni sahassaṁ
sahassānaṁ sataṁ satasahassaṁ satasahassānaṁ sataṁ koṭi koṭisatasahassānaṁ
sataṁ pakoṭi pakoṭisatasahassānaṁ sataṁ koṭippakoṭi koṭippakoṭisatasahassānaṁ
sataṁ ekaṁ nahutanti vetitabbaṁ.
[86] atha kho sārīputto paribbājako yena moggallāno
paribbājako tenupasaṅkamīti sotāpanno hutvā uparivisese

footnote: 1. niṭṭhāpesītipi pāṭho dissati.

page number: 144

appavattante bhavissati ettha kāraṇanti sallakkhetvā theraṁ
āha bhante mā upari dhammadesanaṁ vaḍḍhayittha ettakameva
hotu kahaṁ amhākaṁ satthā vasatīti. veḷuvane paribbājakāti.
bhante tumhe purato yātha mayhaṁ eko sahāyako atthi amhehi
ca aññamaññaṁ katikā katā yo paṭhamaṁ amataṁ adhigacchati so
ārocetūti ahaṁ taṁ paṭiññaṁ mocetvā sahāyakaṁ gahetvā
tumhākaṁ gatamaggeneva satthu santikaṁ āgamissāmīti pañcapatiṭṭhitena
therassa pādesu nipatitvā tikkhattuṁ padakkhiṇaṁ katvā theraṁ
uyyojetvā paribbājakārāmābhimukho agamāsi. sārīputtaṁ
paribbājakaṁ etadavocāti ajja mayhaṁ sahāyakassa mukhavaṇṇo na
aññadivasesu viya addhānena amataṁ adhigataṁ bhavissatīti amatādhigamaṁ
pucchanto etadavoca. sopissa āmāvuso amataṁ adhigatanti
paṭijānitvā sabbaṁ pavattiṁ ārocetvā tameva gāthaṁ abhāsi.
gāthāpariyosāne moggallāno paribbājako sotāpattiphale
patiṭṭhahi. tena vuttaṁ atha kho moggallānassa paribbājakassa
.pe. dhammacakkhuṁ udapādīti.
[87] gacchāma mayaṁ āvuso bhagavato santiketi kahaṁ samma
satthā vasatīti pucchitvā veḷuvane kira samma evanno ācariyena
assajittherena kathitanti vutte evamāha. sārīputtatthero ca
nāmesa sadāpi ācariyapūjakova tasmā sahāyaṁ moggallānaṁ

page number: 145

paribbājakaṁ evamāha amhehi adhigataṁ amataṁ amhākaṁ ācariyassa
sañjayaparibbājakassapi kathessāma bujjhamāno paṭivijjhissati
appaṭivijjhanto amhākaṁ saddahitvā satthu santikaṁ gamissati
buddhānaṁ desanaṁ sutvā maggaphalapaṭivedhaṁ karissatīti. tato dvepi
janā sañjayassa santikaṁ agamaṁsu. tena vuttaṁ atha kho
sārīputtamoggallānā yena sañjayo paribbājako tenupasaṅkamiṁsūti.
upasaṅkamitvā ca ācariya tvaṁ kiṁ karosi loke buddho
uppanno svākkhāto dhammo supaṭipanno saṅgho āyāma
dasabalaṁ passissāmāti. so kiṁ vadetha tātāti tepi vāretvā
lābhaggayasaggappattimeva tesaṁ dīpeti. te amhākaṁ evarūpo
antevāsikavāso niccameva hotu tumhākampana gamanaṁ vā agamanaṁ
vā jānāthāti āhaṁsu. sañjayo ime ettakaṁ jānantā mama
vacanaṁ na karissantīti ñatvā gacchatha tumhe tātā ahaṁ
mahallakakāle antevāsikavāsaṁ vasituṁ na sakkomīti āha. te
anekehipi kāraṇasatehi taṁ bodhetuṁ asakkontā attano ovāde
vattamānaṁ janaṁ ādāya veḷuvanaṁ agamaṁsu. pañcasu antevāsikasatesu
aḍḍhateyyasatā nivattiṁsu. aḍḍhateyyasatā tehi saddhiṁ agamaṁsu.
tena vuttaṁ atha kho sārīputtamoggallānā tāni aḍḍhateyyāni
paribbājakasatāni ādāya yena veḷuvanaṁ tenupasaṅkamiṁsūti.

page number: 146

[88] vimutteti yathāvuttalakkhaṇe nibbāne tadārammaṇāya
phalavimuttiyā adhimutte ne sārīputtamoggallāne byākāsīti
sambandho. evaṁ byākaritvā ca satthā catupparisamajjhe dhammaṁ
desento nesaṁ parisāya cariyavasena dhammadesanaṁ vaḍḍhesi. ßēhapetvā
dve aggasāvake sabbepi aḍḍhateyyasatā paribbājakā arahattaṁ
pāpuṇiṁsu. satthā etha bhikkhavoti hatthaṁ pasāresi. sabbesampi
kesamassuṁ antaradhāyi. iddhimayapattacīvaraṁ kāyapaṭibaddhaṁ
ahosi. aggasāvakānampi iddhimayapattacīvaraṁ āgataṁ. upari
maggattayakiccampana na niṭṭhāti. kasmā. sāvakapāramīñāṇassa
mahantatāya. athāyasmā mahāmoggallāno pabbajitadivasato
sattame divase magadharaṭṭhe kallavāḷagāmakaṁ upanissāya samaṇadhammaṁ
karonto thīnamiddhaṁ okkamanto 1- satthārā saṁvejito thīnamiddhaṁ
vinodetvā tathāgatena dinnaṁ dhātukammaṭṭhānaṁ suṇantova
uparimaggattayakiccaṁ niṭṭhāpetvā sāvakapāramīñāṇassa matthakaṁ patto.
sārīputtattheropi pabbajitadivasato aḍḍhamāsaṁ atikkamitvā satthārā
saddhiṁ tameva rājagahaṁ upanissāya sūkarakhātaleṇe viharanto attano
bhāgineyyassa dīghanakhaparibbājakassa vedanāpariggahasuttante
desiyamāne suttānusārena ñāṇaṁ pesetvā parassa vaḍḍhitabhattaṁ
bhuñjanto viya sāvakapāramīñāṇassa matthakaṁ patto. tenevāha

footnote: 1. thīnamiddhe okkamantetipi pāṭho dissati.

page number: 147

mahāmoggallānatthero sattahi divasehi arahatte patiṭṭhito
sārīputtatthero aḍḍhamāsenāti.
[89] yadipi mahāmoggallānatthero nacirasseva arahattaṁ
patto. dhammasenāpati tato cirena. evaṁ santepi
sārīputtattherova mahāpaññataro. mahāmoggallānatthero hi sāvakānaṁ
sammasanacāraṁ yaṭṭhikoṭiyā uppīḷento viya ekekadesameva sammasanto
satta divase vāyamitvā arahattaṁ patto. sārīputtatthero
ṭhapetvā buddhānaṁ paccekabuddhānañca sammasanacāraṁ sāvakānaṁ
sammasanacāraṁ nippadesaṁ sammasi. evaṁ sammasanto aḍḍhamāsaṁ vāyami
ukkaṁsagatassa sāvakānaṁ sammasanacārassa nippadesena pavattiyamānattā
sāvakapāramitāñāṇassa ca tathā paripācetabbattā. yathā
hi puriso veḷuyaṭṭhiṁ gaṇhissāmīti mahājaṭaṁ veḷuṁ disvā jaṭaṁ
chindantassa papañco bhavissatīti antarena hatthaṁ pavesetvā
sampattameva yaṭṭhiṁ mūle ca agge ca chinditvā ādāya pakkameyya.
so kiñcāpi paṭhamataraṁ gacchati. yaṭṭhimpana sāraṁ vā ujuṁ vā
na labhati. aparo tathārūpameva veḷuṁ disvā sace sampattayaṭṭhiṁ
gaṇhissāmi sāraṁ vā ujuṁ vā na labhissāmīti kacchaṁ bandhitvā
mahantena satthena veḷujaṭaṁ chinditvā sārā ceva ujū ca yaṭṭhiyo
uccinitvā ādāya pakkameyya. ayaṁ kiñcāpi pacchā gacchati.
yaṭṭhiyo pana sārā ceva ujū ca labhati. evaṁ sampadamidaṁ imesaṁ

page number: 148

dvinnaṁ therānaṁ padhānaṁ. sammasanacāro ca nāmettha vipassanābhūmi
veditabbā sammasanaṁ carati etthāti sammasanacāroti katvā.
tattha buddhānaṁ sammasanacāro dasasahassīlokadhātuyaṁ sattasantānagatā
anindriyabaddhā ca saṅkhārāti vadanti. koṭisatasahassacakkavāḷesūti
apare. tathāhi attaniyavasena paṭiccasamuppādanayaṁ otaritvā
chattiṁsakoṭisatasahassamukhena buddhānaṁ mahāvajirañāṇaṁ pavattaṁ.
paccekabuddhānaṁ sasantānagatehi saddhiṁ majjhimadesavāsisattasantānagatā
anindriyabaddhā ca saṅkhārā sammasanacāroti vadanti.
jambūdīpavāsisantānagatāti keci. sasantānagate sabbadhamme
parasantānagate ca santānavibhāgaṁ akatvā bahiddhābhāvasāmaññato
sammasanaṁ ayaṁ sāvakānaṁ sammasanacāro. moggallānatthero
pana bahiddhādhammepi santānavibhāgena keci keci uddharitvā sammasi.
tañca kho ñāṇena phuṭṭhamattaṁ katvā. tena vuttaṁ yaṭṭhikoṭiyā
uppīḷento viya ekekadesameva sammasantoti. tattha ñāṇena
nāma yāvatā neyyaṁ vattitabbaṁ tāvatā avattanato yaṭṭhikoṭiyā
uppīḷento viyāti vuttaṁ. anupadadhammavipassanāya abhāvato
ekekadesameva sammasantoti vuttaṁ. dhammasenāpatinopi
yathāvuttānaṁ sāvakānaṁ vipassanābhūmiyeva sammasanacāro. tattha pana
thero sātisayaṁ niravasesaṁ anupadañca dhammaṁ vipassi. tena vuttaṁ
sāvakānaṁ sammasanacāraṁ nippadesaṁ sammasīti. ettha ca sukkhavipassakā

page number: 149

lokiyābhiññappattā pakatisāvakā mahāsāvakā aggasāvakā
paccekabuddhā sammāsambuddhāti chasu janesu sukkhavipassakānaṁ
jhānābhiññāhi anadhigatañāṇe suññattā andhānaṁ viya
icchitappadesokkamanaṁ vipassanākāle icchiticchitadhammavibhāvanā
natthi. te yathāpariggahitadhammamatteyeva vipassanaṁ vaḍḍhenti.
lokiyābhiññappattā pana pakatisāvakā yena mukhena vipassanaṁ ārabhanti
tato aññenapi vipassanaṁ vitthārikaṁ kātuṁ sakkonti vipulañāṇattā.
mahāsāvakā abhinīhārasampannattā tato sātisayaṁ vipassanaṁ vitthārikaṁ
kātuṁ sakkonti. aggasāvakesu dutiyo abhinīhārasampattiyā
samādhānassa sātisayattā vipassanaṁ tatopi vitthārikaṁ karoti.
paṭhamo pana tatopi mahāpaññatāya sāvakehi asādhāraṇaṁ katvā vipassanaṁ
vitthārikaṁ karoti. paccekabuddhā tehipi mahābhinīhāratāya attano
abhinīhārānurūpaṁ tatopi vitthārikaṁ vipassanaṁ karonti. buddhānaṁ
sammadeva paripūritapaññāpāramippabhāvitā sabbaññutañāṇādhigamassa
anurūpā yathā nāma katavālavedhaparicayena sarabhaṅgasadisena dhanuggahena
khitto saro antarā rukkhalatādīsu asajjamāno lakkheyeva patati na sajjati
na virajjhati evaṁ antarā asajjamānā avirajjhamānā vipassanāsammasanīyadhammesu
yāthāvato nānānayehi pavattati yaṁ mahāvajirañāṇanti vuccati.
etesu ca sukkhavipassakānaṁ vipassanācāro khajjotappabhāsadiso.

page number: 150

abhiññappattapakatisāvakānaṁ dīpappabhāsadiso. mahāsāvakānaṁ
ukkappabhāsadiso. aggasāvakānaṁ osadhitārakappabhāsadiso.
paccekabuddhānaṁ candappabhāsadiso. sammāsambuddhānaṁ rasmisahassa-
paṭimaṇḍitasaradasuriyamaṇḍalasadiso hutvā upaṭṭhāti. tathā
sukkhavipassakānaṁ vipassanācāro andhānaṁ yaṭṭhikoṭiyā gamanasadiso.
lokiyābhiññappattapakatisāvakānaṁ daṇḍakasetugamanasadiso. mahāsāvakānaṁ
jaṅghasetugamanasadiso. aggasāvakānaṁ sakaṭasetugamanasadiso.
paccekabuddhānaṁ mahājaṅghamaggagamanasadiso. sammāsambuddhānaṁ
mahāsakaṭamaggagamanasadiso. tathā buddhānaṁ paccekabuddhānañca
vipassanā cintāmayañāṇasaṁvaḍḍhitattā sayambhūñāṇabhūtā. itaresaṁ
sutamayañāṇasaṁvaḍḍhitattā paropadesasambhūtāti veditabbā.
[90] idāni ubhinnaṁpi therānaṁ pubbayogaṁ dassetuṁ atīte
kirātiādimāha. taṁ sabbaṁ uttānatthameva.
[91] giribbajanagaranti samantāpabbataparikkhittaṁ vajasadisaṁ hutvā
tiṭṭhatīti giribbajanti evaṁladdhanāmaṁ rājagahanagaraṁ. ussūyanakiriyāya
kammabhāvaṁ sandhāya upayogatthe vāti vuttaṁ.
sārīputtamoggallānapabbajjā niṭṭhitā.
[92] vajjāvajjaṁ upanijjhāyatīti upajjhāyo. natthi
upajjhāyo etesanti anupajjhāyakā. tenāha vajjāvajjaṁ

page number: 151

upanijjhāyakena garunā virahitāti. tattha vajjāvajjanti khuddakaṁ
mahantañca vajjaṁ. vuḍḍhiattho hi ayamakāro phalāphalantiādīsu
viya. uttiṭṭhapattanti ettha ucchiṭṭhasaddasamānattho
uttiṭṭhasaddo. tenevāha tasmiṁ hi manussā ucchiṭṭhasaññino
tasmā uttiṭṭhapattanti vuttanti. piṇḍāya caraṇakapattanti iminā
pana pattassa sarūpadassanamukhena ucchiṭṭhakappanāya kāraṇaṁ vibhāvitaṁ.
tasminti tasmiṁ piṇḍāya caraṇakapatte. sagāravā sappatissāti
ettha garubhāvo gāravaṁ pāsāṇacchattaṁ viya garukaraṇīyatā. saha
gāravenāti sagāravā. garunā kismiñci vutte gāravavasena
patissavanaṁ patisso. patissavabhūtaṁ taṁsabhāgañca yaṅkiñci gāravanti
attho. saha patissenāti sappatissā. ovādaṁ sampaṭicchantāti
attho. patissiyatīti vā patisso garukātabbo. tena saha
patissenāti sappatissā. aṭṭhakathāyampana byañjanavicāraṁ akatvā
atthamattameva dassetuṁ garukabhāvañceva jeṭṭhakabhāvañca
upaṭṭhapetvāti vuttaṁ. sāhūti sādhu. lahūti agaru. mama tuyhaṁ
upajjhāyabhāve bhāriyannāma natthīti attho. opāyikanti
upāyapaṭisaṁyuttaṁ tava upajjhāyaggahaṇaṁ. iminā upāyena tvaṁ me
ito paṭṭhāya bhāro jātosīti vuttaṁ hoti. paṭirūpanti anurūpaṁ
te upajjhāyaggahaṇanti attho. pāsādikenāti pasādāvahena
kāyavacīpayogena. sampādehīti tividhasikkhaṁ nipphādehīti attho.

page number: 152

kāyena vāti hatthamuddhādiṁ dassento kāyena vā viññāpeti.
gahito tayā .pe. viññāpetīti sāhūtiādīsu ekaṁ vadantoyeva
imamatthaṁ viññāpetīti vuccati. tenevāha idameva hītiādiṁ.
sādhūti sampaṭicchanaṁ sandhāyāti upajjhāyena sāhūti vutte
saddhivihārikassa sādhati sampaṭicchanavacanaṁ sandhāya. kasmā na
taṁ pamāṇanti āha āyācanadānamattena hītiādiṁ.
saddhivihārikassa upajjhāyo me bhante hohīti āyācanavacanamattena
upajjhāyassa ca sāhūtiādidānavacanamattenāti attho. na
ettha sampaṭicchanaṁ aṅganti saddhivihārikassa sampaṭicchanavacanaṁ ettha
upajjhāyaggahaṇe aṅgaṁ na hoti.
[93] sammāvattanāti sammāpavatti. assāti
saddhivihārikassa. tādisameva mukhadhovanodakaṁ dātabbanti utumhi
sarīrasabhāve ca ekākāre tādisameva dātabbaṁ. dve cīvarānīti
pārupanaṁ saṅghāṭiñca sandhāya vadati. yadi evaṁ saṅghāṭiyoti
kasmā vuttanti āha sabbaṁ hi cīvaraṁ saṅghāṭitattā saṅghāṭīti
vuccatīti. padavītihārehīti ettha padaṁ vītiharati etthāti
padavītihāro. padavītiharaṇaṭṭhānaṁ dūtavilambitaṁ akatvā samagamane
dvinnaṁ padānaṁ antare muṭṭhiratanamattaṁ padānaṁ vā vītiharaṇaṁ
abhimukhaṁ haritvā nikkhepo padavītihāroti evampettha attho
daṭṭhabbo. ito paṭṭhāyāti na upajjhāyassa bhaṇamānassāti

page number: 153

ettha vuttanakārato paṭṭhāya. sabbattha dukkaṭāpatti
veditabbāti īdisesu gilānopi na muccatīti dassanatthaṁ vuttaṁ.
aññaṁpi hi yathāvuttaṁ upajjhāyavattaṁ anādariyena akarontassa
agilānassa vattabhede sabbattha dukkaṭameva. teneva vakkhati
agilānena hi saddhivihārikena saṭṭhivassenāpi sabbaṁ upajjhāyavattaṁ
kātabbaṁ anādarena akarontassa vattabhede dukkaṭaṁ
nakārapaṭisaṁyuttesu pana padesu gilānassāpi paṭikkhittakiriyaṁ karontassa
dukkaṭamevāti. āpattiyā āsannavācanti āpattijanakameva
vacanaṁ sandhāya vadati. yāya hi vācāya āpattiṁ āpajjati sā
vācā tassā āpattiyā āsannāti vuccati. cīvarena pattaṁ
veṭhetvāti ettha uttarāsaṅgassa ekena kaṇṇena veṭhetvāti
tīsupi gaṇṭhīpadesu vuttaṁ. gāmeti gāmapariyāpanne tādise
kismiñci padese. antaraghareti antogehe. paṭikkamaneti
āsanasālānaṁ. tikkhattuṁ pānīyena pucchitabboti sambandho.
ādimhi majjhe anteti evaṁ tikkhattuṁ pucchitabboti attho.
upakaṭṭhoti āsanno. dhotavālikāyāti nīrajāya parisuddhavālikāya.
sace pahotīti vuttamevatthaṁ vibhāveti na kenaci gelaññena abhibhūto
hotīti. pariveṇaṁ gantvāti upajjhāyassa pariveṇaṁ gantvā.
upajjhāyavattakathā niṭṭhitā.

page number: 154

[94] saddhivihārikavattakathā uttānatthāyeva.
[95] nasammāvattanādikathāyaṁ. gehasitapemanti pitā me
ayanti evaṁ uppannapemaṁ. upajjhāyamhi pitucittupaṭṭhāpanameva
hi idha gehasitapemaṁ nāma. na hi idaṁ akusalapakkhiyaṁ gehasitapemaṁ
sandhāya vuttaṁ paṭividdhasaccānaṁ pahīnānurodhānaṁ 1- tadasambhavato.
na ca bhagavā bhikkhū saṅkilese niyojeti. gehasitapemasadisattā
pana pemamukhena mettāsneho idha vuttoti veditabbaṁ. tesu
eko vattasampanno bhikkhu .pe. tesaṁ anāpattīti vacanato
sace eko vattasampanno bhikkhu bhante tumhe appossukkā
hotha ahaṁ tumhākaṁ saddhivihārikaṁ antevāsikaṁ vā gilānaṁ
upaṭṭhahissāmi ovaditabbaṁ ovadissāmi iti karaṇīyesu ussukkaṁ
āpajjissāmīti vadati teeva vā saddhivihārikādayo bhante
tumhe kevalaṁ appossukkā hothāti vadanti vattaṁ vā na
sādiyanti tato paṭṭhāya ācariyupajjhāyānaṁ anāpattīti vadanti.
sesamettha uttānatthameva.
nasammāvattanādikathā niṭṭhitā.
[96] rādhabrāhmaṇavatthumhi. kīso ahosīti khādituṁ vā
bhuñjituṁ vā asakkonto tanuko ahosi appamaṁsalohito.
uppaṇḍuppaṇḍukajātoti sañjātuppaṇḍuppaṇḍukabhāvo

footnote: 1. ma. pahīnānugedhānaṁ.

page number: 155

paṇḍupalāsapaṭibhāgo. dhamanisanthatagattoti pariyādinnamaṁsalohitattā
sirājāleneva santharitagatto. adhikāranti adhikakiriyaṁ. sakkāranti
vuttaṁ hoti. kataṁ jānantīti kataññuno. kataṁ pākaṭaṁ katvā
jānantīti katavedino. kiṁ pana thero bhagavatā bārāṇasiyaṁ tīhi
saraṇagamanehi anuññātaṁ pabbajjaṁ upasampadañca na jānātīti.
no na jānāti. yadi evaṁ kathāhaṁ bhante taṁ brāhmaṇaṁ
pabbājemi upasampādemīti kasmā āhāti imaṁ anuyogaṁ sandhāyāha
kiñcāpi āyasmā sārīputtotiādiṁ. parimaṇḍalehīti
paripuṇṇehi. aññathā vā vattabbaṁ aññathā vadatīti bhanteti
vattabbaṁ bhadanteti 1- vadati.
[97] samanantarāti anantaraṁ. paṇṇattivītikkamaṁ karotīti
sikkhāpadavītikkamaṁ karoti.
[98] attabhāvapariharaṇatthaṁ nissiyantīti nissayā
piṇḍiyālopabhojanādikā cattāro paccayā. tattha piṇḍiyālopabhojananti
jaṅghapiṇḍiyabalena caritvā ālopamattaṁ laddhabhojanaṁ. atirekalābhoti
piṇḍiyālopabhojanaṁ nissāyāti evaṁ vuttabhikkhāhāralābhato
adhikalābho saṅghabhattādi. tattha sakalassa saṅghassa dātabbabhattaṁ
saṅghabhattaṁ. katipaye bhikkhū uddisitvā dātabbabhattaṁ uddesabhattaṁ.
nimantetvā dātabbabhattaṁ nimantanaṁ. salākaṁ gāhetvā

footnote: 1. ma. bandheti.

page number: 156

dātabbabhattaṁ salākabhattaṁ. ekasmiṁ pakkhe ekadivasaṁ dātabbabhattaṁ
pakkhikaṁ. uposathe dātabbabhattaṁ uposathikaṁ. pāṭipadadivase
dātabbabhattaṁ pāṭipadikaṁ. vitthārakathā nesaṁ senāsanakkhandhakavaṇṇanāyaṁ
āvibhavissati. vihāroti pākāraparicchanno sakalo āvāso.
aḍḍhayogoti dīghapāsādo. garuḷasaṇṭhānapāsādotipi vadanti.
pāsādoti caturassapāsādo. hammiyanti muṇḍacchadanapāsādo.
apare pana bhaṇanti vihāro nāma dīghamukhapāsādo aḍḍhayogo
ekapassacchadanakasenāsanaṁ tassa kira ekapasse bhitti uccatarā
hoti itarapasse nīcā tena taṁ ekapassacchadanakaṁ hoti pāsādo
āyatacaturassapāsādo hammiyaṁ muṇḍacchadanaṁ candikaṅgaṇayuttanti.
guhāti pabbataguhā. pūtimuttanti yaṅakiñci muttaṁ. yathā suvaṇṇavaṇṇopi
kāyo pūtikāyoti vuccati evaṁ abhinavampi muttaṁ pūtimuttameva.
sesamettha uttānatthameva.
[99] upasenavatthumhi. āciṇṇanti cārittaṁ vattaṁ
anudhammatā. kacci bhikkhu khamanīyanti bhikkhu kacci tuyhaṁ idaṁ
catuccakkaṁ navadvāraṁ sarīrayantaṁ khamanīyaṁ sakkā khamituṁ sahituṁ
pariharituṁ na kiñci dukkhaṁ uppādetīti. kacci yāpanīyanti
kacci sabbakiccesu yāpetuṁ gametuṁ sakkā na kiñci antarāyaṁ
dassetīti. jānantāpi tathāgatātievamādi yaṁ parato

page number: 157

kativassosi tvaṁ bhikkhūtiādinā pucchi tassa parihāradassanatthaṁ
vuttaṁ. tatrāyaṁ saṅkhepattho. tathāgatā nāma jānantāpi
sace tādisaṁ pucchākāraṇaṁ hoti pucchanti. sace pana tādisaṁ
pucchākāraṇaṁ natthi jānantāpi na pucchanti. yasmā pana
buddhānaṁ ajānanaṁ nāma natthi tasmā ajānantāpīti na vuttaṁ.
kālaṁ viditvā pucchantīti sace tassā pucchāya so kālo hoti
evaṁ taṁ kālaṁ viditvā pucchanti. sace na hoti evampi
kālaṁ viditvāva na pucchanti. evaṁ pucchantāpi ca atthasañhitaṁ
tathāgatā pucchanti yaṁ atthanissitaṁ kāraṇanissitaṁ tadeva
pucchanti no anatthasañhitaṁ. kasmā. yasmā anatthasañhite
setughāto tathāgatānaṁ. setu vuccati maggo. maggeneva
tādisassa vacanassa ghāto samucchedoti vuttaṁ hoti. idāni
atthasañhitanti ettha yaṁ atthanissitaṁ vacanaṁ tathāgatā pucchanti
taṁ dassento dvīhi ākārehītiādimāha. tattha ākārehīti
kāraṇehi. dhammaṁ vā desessāmāti atthuppattiyuttaṁ suttaṁ
vā pubbacaritakāraṇayuttaṁ jātakaṁ vā kathayissāma. sāvakānaṁ
vā sikkhāpadaṁ paññāpessāmāti sāvakānaṁ vā tāya pucchāya
vītikkamaṁ pākaṭaṁ katvā garukaṁ vā lahukaṁ vā sikkhāpadaṁ
paññāpessāma āṇaṁ ṭhapessāma. atilahunti atisīghaṁ.
[100] aññatitthiyavatthumhi. aññatitthiyapubboti pubbe

page number: 158

aññatitthiyo bhūtoti aññatitthiyapubbo. ettha ca titthaṁ
jānitabbaṁ titthakaro jānitabbo titthiyā jānitabbā titthiyasāvakā
jānitabbā. tattha titthaṁ nāma dvāsaṭṭhī diṭṭhiyo.
ettha hi sattā taranti uppilavanti ummujjanimmujjaṁ karonti
tasmā titthanti vuccati. tāsaṁ diṭṭhīnaṁ uppādetā titthakaro
nāma pūraṇakassapādiko. tassa laddhiṁ gahetvā pabbajitā
titthiyā nāma. te hi titthe jātāti titthiyā. yathāvuttaṁ
vā diṭṭhigatasaṅkhātaṁ titthaṁ etesaṁ atthīti titthikā. titthikāeva
titthiyā. tesaṁ paccayadāyakā titthiyasāvakāti veditabbā.
sahadhammikaṁ vuccamānoti sahadhammikena vuccamāno. karaṇatthe
upayogavacanaṁ. pañcahi sahadhammikehi sikkhitabbattā tesaṁ vā
santakattā sahadhammikanti laddhanāmena buddhapaññattena sikkhāpadena
vuccamānoti attho. pasūroti tassa nāmaṁ. paribbājakoti
gihibandhanaṁ pahāya pabbajjūpagato. taṁyeva titthāyatananti ettha
dvāsaṭṭhidiṭṭhisaṅkhātaṁ titthameva āyatananti titthāyatanaṁ. titthaṁ
vā etesaṁ atthīti titthino titthiyā. tesaṁ āyatanantipi
titthāyatanaṁ. āyatananti ca assānaṁ kambojo āyatanaṁ gunnaṁ
dakkhiṇāpatho āyatananti ettha sañjātaṭṭhānaṁ āyatanaṁ nāma.
manorame āyatane sevanti naṁ vihaṅgamā
chāyaṁ chāyatthino yanti phalatthaṁ phalabhojinoti

page number: 159

ettha samosaraṇaṭṭhānaṁ. pañcimāni bhikkhave vimuttāyatanānīti
ettha kāraṇaṁ. taṁ idha sabbampi labbhati. sabbepi hi
diṭṭhigatikā sañjāyamānā imāsuyeva dvāsaṭṭhiyā diṭṭhīsu sañjāyanti.
samosaramānāpi etāsuyeva samosaranti sannipatanti. diṭṭhigatikabhāve
ca nesaṁ imāyeva dvāsaṭṭhī diṭṭhiyo kāraṇaṁ. tasmā yathāvuttaṁ
titthameva sañjātiādinā atthena āyatananti titthāyatanaṁ.
tenevatthena titthiyānaṁ āyatanantipi titthiyāyatanaṁ.
[101] āyasmato nissāya vacchāmīti ettha āyasmatoti
upayogatthe sāmivacanaṁ. āyasmantaṁ nissāya vasissāmīti attho.
byatto .pe. vuttalakkhaṇoyevāti parisupaṭṭhāpakabahussutaṁ sandhāya
vadati. pañcahi upāli aṅgehītiādīsu yaṁ vattabbaṁ taṁ parato
āvibhavissati. yaṁ pubbe lakkhaṇaṁ vuttanti sambandho. teneva
lakkhaṇena nissayantevāsikassa āpatti veditabbāti potthakesu
pāṭho dissati. na teneva lakkhaṇena nissayantevāsikassa āpatti
veditabbāti evampanettha pāṭho veditabbo. saddhivihārikassa
vuttalakkhaṇena nissayantevāsikassa āpatti na veditabbāti evaṁ
panettha atthopi veditabbo. aññathā nissayantevāsikena hi
yāva ācariyaṁ nissāya vasati tāva sabbaṁ ācariyavattaṁ kātabbanti
idaṁ virujjheyya. idaṁ hi vacanaṁ nissayantevāsikassa
amuttanissayasseva vattaṁ akarontassa āpattīti dīpeti. tasmā

page number: 160

saddhivihārikassa yathāvuttavattaṁ akarontassa nissayamuttakassa
amuttakassāpi āpatti. nissayantevāsikassa pana amuttanissayasseva
vattaṁ akarontassa āpattīti gahetabbaṁ. teneva visuddhimaggepi
ñātipalibodhakathāyaṁ ñātīti vihāre ācariyupajjhāyasaddhivihārika-
antevāsikasamānupajjhāyakasamānācariyakā ghare mātāpitābhaginī-
bhātātievamādikā te gilānā imassa palibodhā honti
tasmā so palibodhopi upaṭṭhahitvā tesaṁ pākatikakaraṇena
upacchinditabbo. tattha upajjhāyo tāva gilāno sace lahuṁ
na vuṭṭhāti yāvajīvaṁ paṭijaggitabbo tathā pabbajjācariyo
upasampadācariyo saddhivihāriko upasampāditapabbājitāntevāsika-
samānupajjhāyakā ca. nissayācariyauddesācariyanissayantevāsika-
uddesantevāsikasamānācariyakā pana yāva nissayauddesā anupacchinnā
tāva paṭijaggitabbāti vibhāgena vuttaṁ. ayañca vibhāgo
teneva lakkhaṇena nissayantevāsikassa āpatti veditabbāti evaṁ
pāṭhe sati na yujjeyya. ayaṁ hi pāṭho saddhivihārikassa viya
nissayantevāsikassāpi yathāvuttavattaṁ akarontassa nissayamuttakassa
amuttakassāpi āpattīti imamatthaṁ dīpeti. tasmā vuttanayenevettha
pāṭho gahetabbo. pabbajjāupasampadādhammantevāsikehi pana .pe.
tāva vattaṁ kātabbanti pabbajjācariyaupasampadācariyadhammācariyānaṁ
etehi yathāvuttaṁ vattaṁ kātabbaṁ. tattha yena

page number: 161

sikkhāpadāni dinnāni ayaṁ pabbajjācariyo. yena upasampadakammavācā
vuttā ayaṁ upasampadācariyo. yo uddesaṁ paripucchaṁ vā deti ayaṁ
dhammācariyoti veditabbaṁ. sesamettha uttānameva.
[102] nissayapaṭippassaddhikathāyaṁ. disaṅgatoti puna āgantukāmo
anāgantukāmo vā hutvā vāsatthāya yaṅkiñci disaṁ gato.
bhikkhusabhāgatanti pesalabhāvaṁ. oloketvā upaparikkhitvā.
vibbhante .pe. tattha gantabbanti ettha sace kenaci
karaṇīyena tadaheva gantuṁ asakkonto katipāhena gamissāmīti
gamane saussāho hoti rakkhatīti vadanti. mā idha paṭikkamīti
mā idha pavisi. tatreva vasitabbanti tattheva nissayaṁ gahetvā
vasitabbaṁ. taṁyeva vihāraṁ .pe. vasituṁ vaṭṭatīti ettha upajjhāyena
ca pariccattattā upajjhāyasamodhānaparihāro natthi tasmā
upajjhāyena samodhānagatassāpi ācariyasantike gahitanissayo na
paṭippassambhati. ācariyamhā nissayapaṭippassaddhīsu ācariyo
pakkanto vā hotīti ettha pakkantoti disaṁ gatotiādinā
upajjhāyassa pakkamane yo vinicchayo vutto so tattha
vuttanayeneva idhāpi sakkā viññātunti taṁ avatvā koci ācariyo
āpucchitvā pakkamatītiādinā aññoyeva nayo āraddho.
ayañca nayo upajjhāyapakkamanepi veditabboyeva. Ōdisesu hi

page number: 162

ßēhānesu ekattha vuttalakkhaṇaṁ aññatthāpi daṭṭhabbaṁ. sace dve
leḍḍupāte atikkamitvā nivattati nissayo paṭippassaddho hotīti
ettha ettāvatā disāpakkanto nāma hotīti antevāsike
anikkhittadhurepi nissayo paṭippassambhati. ācariyupajjhāyā dve
leḍḍupāte atikkamma aññasmiṁ vihāre vasantīti bahiupacārasīmāyaṁ
antevāsikasaddhivihārikānaṁ vasanaṭṭhānato dve leḍḍupāte
atikkamma aññasmiṁ senāsane vasanti. antoupacārasīmāyampana
dve leḍḍupāte atikkamitvāpi vasato nissayo na paṭippassambhati.
sacepi ācariyo muñcitukāmova hutvā nissayapaṇāmanāya
paṇāmetītiādi sabbaṁ upajjhāyassa āṇattiyampi veditabbaṁ.
sesamettha uttānameva.
nissayapaṭippassaddhikathā niṭṭhitā.
[103] pañcahi bhikkhave aṅgehi samannāgatenātiādīsu
na sāmaṇero upaṭṭhāpetabbo upajjhāyena hutvā sāmaṇero
na gahetabbo. ayamattho aṅguttaranikāyaṭṭhakathāyaṁ vuttoyeva.
attānameva paṭhamaṁ paṭirūpe nivesaye
athaññamanusāseyya na kilisseyya paṇḍitoti 1-
imassa anurūpavasena paṭhamantāva attānaṁ sampattiyaṁ niyojetuṁ
na asekhena sīlakkhandhenātiādi vuttaṁ. na āpattiaṅgavasena.

footnote: 1. khu. dha. 25/36.

page number: 163

tattha asekhena sīlakkhandhenāti asekhassa sīlakkhandho asekho
sīlakkhandho nāma. asekhassa ayanti hi asekho sīlakkhandho.
evaṁ sabbattha. evañca katvā vimuttiñāṇadassanasaṅkhātassa
paccavekkhaṇañāṇassāpi asekhatā uppannā. asekhasīlanti ca na
aggaphalasīlameva adhippetaṁ. athakho yaṅkiñci asekhasantāne
pavattasīlaṁ lokiyalokuttaramissakassa sīlassa idhādhippetattā.
samādhikkhandhādīsupi vimuttikkhandhapariyosānesu ayameva nayo. tasmā
yathā sīlasamādhipaññākkhandhā missakā adhippetā evaṁ vimuttikkhandhopīti
tadaṅgavimuttiādayopi veditabbā na paṭippassaddhivimuttieva.
vimuttiñāṇadassanampana lokiyameva. teneva saṁyuttanikāyaṭṭhakathāyaṁ
vuttaṁ purimehi catūhi padehi lokiyalokuttarā sīlasamādhipaññāvimuttiyo
kathitā vimuttiñāṇadassanaṁ paccavekkhaṇañāṇaṁ hoti taṁ lokiyamevāti.
assaddhotiādīsu. tīsu vatthūsu saddhā etassa natthīti assaddho.
sukkapakkhe saddahatīti saddho. saddhā vā etassa atthītipi saddho.
natthi etassa hirīti ahiriko. akusalasamāpattiyā ajigucchamānassetaṁ
adhivacanaṁ. hirī etassa atthīti hirimā. na ottappatīti anottāpī.
akusalasamāpattiyā na bhāyatīti vuttaṁ hoti. tabbiparīto ottāpī.
kucchitaṁ sīdatīti kusīto. hīnavīriyassetaṁ adhivacanaṁ. āraddhaṁ vīriyaṁ
etassāti āraddhavīriyo. sammappadhānayuttassetaṁ

page number: 164

adhivacanaṁ. muṭṭhā sati etassāti muṭṭhassati. naṭṭhassatīti
vuttaṁ hoti. upaṭṭhitā sati etassāti upaṭṭhitassati. niccaṁ
ārammaṇābhimukhappavattassatissetaṁ adhivacanaṁ. adhisīle sīlavipanno
ca ajjhācāre ācāravipanno ca āpajjitvā avuṭṭhito.
sassatucchedasaṅkhātaṁ antaṁ gaṇhāti gāhayatīti vā antaggāhikā
micchādiṭṭhi. purimāni dve padānīti na paṭibalo hoti antevāsiṁ
vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā
anabhiratiṁ vūpakāsetuṁ vā vūpakāsāpetuṁ vāti imāni dve padāni.
abhivisiṭṭho uttamo samācāroti abhisamācāro. abhisamācārova
sikkhitabbato sikkhāti abhisamācārikā sikkhā. abhisamācāraṁ vā
ārabbha paññattā sikkhā abhisamācārikā sikkhā. maggabrahmacariyassa
ādibhūtāti ādibrahmacariyakā. ubhatovibhaṅgapariyāpannasikkhāyetaṁ
adhivacanaṁ. teneva ubhatovibhaṅgapariyāpannaṁ ādibrahmacariyakaṁ
khandhakavattapariyāpannaṁ abhisamācārikanti visuddhimagge vuttaṁ. tasmā
sekhapaṇṇattiyanti ettha sikkhitabbato sabbāpi ubhatovibhaṅgapariyāpannā
paṇṇatti sekhapaṇṇattīti gahetabbā. teneva gaṇṭhīpadepi vuttaṁ
sekhapaṇṇattiyanti pārājikamādiṁ katvā sikkhitabbasikkhāpadapaññattiyanti.
sesamettha uttānameva.
[104] aññatitthiyavatthumhi. ājīvako acelakoti dubbidho

page number: 165

naggaparibbājakoti āha naggaparibbājakasseva ājīvakassa vātiādiṁ.
tattha ājīvako upari ekameva vatthaṁ upakacchake pavesetvā
paridahati heṭṭhā naggo. acelako sabbena sabbaṁ naggoyeva.
āmisakiñcikkhasampadānaṁ nāma appamattakassa deyyadhammassa
anuppadānaṁ. rūpupajīvikāti attano rūpaṁyeva nissāya jīvantiyo.
vesiyagocaro mittasanthavavasena upasaṅkamitabbaṭṭhānaṁ assāti
vesiyagocaro. esa nayo sabbattha. yobbanappattā vā
yobbanātītā vāti ubhayenāpi mahallikāyo aniviṭṭhakumārikāyo vadati.
bhikkhuniyo nāma ussannabrahmacariyā tathā bhikkhūpi. tesaṁ
aññamaññavisabhāgavatthubhāvato santhavavasena upasaṅkamane katipāheneva
brahmacariyantarāyo siyāti āha tāhi saddhiṁ khippameva
vissāso hoti tato sīlaṁ bhijjatīti. sesamettha uttānameva.
[105] pañcābādhavatthumhi. nakhapiṭṭhippamāṇanti ettha
kaniṭṭhaṅgulinakhapiṭṭhi adhippetāti tīsupi gaṇṭhīpadesu vuttaṁ. tañce
nakhapiṭṭhippamāṇaṁpi vaḍḍhanakapakkhe ṭhitaṁ hoti na pabbājetabboti
iminā sāmaññato lakkhaṇaṁ dassitaṁ. tasmā yattha katthaci
sarīrāvayavesu nakhapiṭṭhippamāṇaṁ vaḍḍhanakapakkhe ṭhitañce na vaṭṭatīti
siddhaṁ. evañca sati nakhapiṭṭhippamāṇampi avaḍḍhanakapakkhe ṭhitañce
sabbattha vaṭṭatīti ādinnaṁ 1-. tañca na sāmaññato adhippetanti

footnote: 1. ma. āpannaṁ.

page number: 166

padesaviseseyeva niyametvā dassento sace panātiādimāha.
sace hi avisesena nakhapiṭṭhippamāṇaṁ avaḍḍhanakapakkhe ṭhitaṁ vaṭṭeyya
nivāsanapārupanehi pakatipaṭicchanne ṭhāneti padesaniyamaṁ na kareyya.
tasmā nivāsanapārupanehi pakatipaṭicchannaṭṭhānato aññattha
nakhapiṭṭhippamāṇaṁ avaḍḍhanakapakkhe ṭhitampi na vaṭṭatīti siddhaṁ.
nakhapiṭṭhippamāṇato khuddakataraṁ pana avaḍḍhanakapakkhe vaḍḍhanakapakkhe
vā ṭhitaṁ hotu vaṭṭati nakhapiṭṭhippamāṇato khuddakatarassa vaḍḍhanakapakkhe
avaḍḍhanakapakkhe vā ṭhitassa mukhādīsuyeva paṭikkhittattā.
gaṇḍepi imināva nayena vinicchayo veditabbo. tattha pana mukhādīsu
kolaṭṭhimattato khuddakataropi gaṇḍo na vaṭṭatīti visuṁ na dassito.
mukhādike appaṭicchannaṭṭhāne avaḍḍhanakapakkhe ṭhitepi na vaṭṭatīti
ettakameva hi tattha vuttaṁ. tathāpi kuṭṭhe vuttanayena mukhādīsu
kolaṭṭhippamāṇato khuddakataropi gaṇḍo na vaṭṭatīti viññāyati.
tasmā avaḍḍhanakapakkhe ṭhitepīti ettha pisaddo avuttasampiṇḍanattho.
tena kolaṭṭhimattato khuddakataropi na vaṭṭatīti ayamattho
dassitoyevāti ayamamhākaṁ khanti. pakativaṇṇe jāteti
rogahetukassa vikāravaṇṇassa abhāvaṁ sandhāya vuttaṁ.
kolaṭṭhimattakoti badaraṭṭhippamāṇo. sañchaviṁ kāretvāti sañjātacchaviṁ
kāretvā. sacchaviṁ kāretvātipi pāṭho. vijjamānacchaviṁ
kāretvāti attho. padumapuṇḍarīkapattavaṇṇanti

page number: 167

rattapadumasetapadumapattavaṇṇaṁ. sosabyādhīti khayarogo.
[106] rājabhaṭādivatthūsu. āhaṁsūti manussā vadiṁsu.
tasmā .pe. evamāhāti yasmā sayaṁ dhammasāmī tasmā
bhikkhūhi apabbājetabbampi coraṁ aṅgulimālaṁ pabbājetvā āyatiṁ
akaraṇatthāya bhikkhūnaṁ sikkhāpadaṁ paññapento na bhikkhave dhajabandho
coro pabbājetabbo yo pabbājeyya āpatti dukkaṭassāti
āha. uparamantīti viramanti nivattanti. bhinditvāti
andubandhanaṁ bhinditvā. chinditvāti saṅkhalikabandhanaṁ chinditvā.
muñcitvāti rajjubandhanaṁ muñcitvā. vivaritvāti gāmabandhanādīsu
gāmadvārādīni vivaritvā. apassamānānaṁ vā palāyatīti
purisaguttiyaṁ purisānaṁ adissamānānaṁ 1- palāyati. upaḍḍhupaḍḍhanti
thokaṁ thokaṁ. abhisekādīsu bandhanāgārādīni sodhenti taṁ
sandhāyāha sabbasādhāraṇena vā nayenāti. sace sayameva paṇṇaṁ
āropenti na vaṭṭatīti tā bhujissitthiyo mayampi dāsiyo homāti
sayameva dāsīpaṇṇaṁ likhāpenti na vaṭṭati. takkaṁ sīse
āsittakasadisāva hontīti yathā adāse karontā takkena sīsaṁ
dhovitvā adāsaṁ karonti evaṁ ārāmikavacanena dinnattā
adāsāva teti adhippāyo. takkāsiñcanaṁ pana sīhaladīpe
cārittanti vadanti. neva pabbājetabboti vuttanti kappiyavacanena

footnote: 1. ma. apassamānānaṁ.

page number: 168

dinnepi saṅghassa ārāmikadāsattā evaṁ vuttaṁ. nissāmikadāso
nāma yassa sāmikā saputtadārādayo matā honti na koci
tassa pariggāhako sopi pabbājetuṁ na vaṭṭati. taṁ pana
attanāpi bhujissaṁ kātuṁ vaṭṭati. ye vā pana tasmiṁ raṭṭhe
sāmino tehipi kārāpetuṁ vaṭṭati. deva dāsīputtaṁ pabbājetuṁ
vaṭṭatīti tīsu gaṇṭhīpadesu vuttaṁ. dāsassa pabbajitvā attano
sāmike disvā palāyantassa āpatti natthīti vadanti. sesaṁ
sabbattha uttānameva.
[107] nissayamuccanakassa vattesu pañcakachakkesu pana.
ubhayāni kho pana .pe. anubyañjanasoti ettha sabbopi cāyaṁ
pabhedo mātikaṭṭhakathāya ñātāya ñāto hotīti tīsupi gaṇṭhīpadesu
vuttaṁ. āpattiṁ jānāti anāpattiṁ jānātītiādīsu ca pāṭhe
avattamānepi idaṁ nāma katvā idaṁ āpajjatīti jānāti ce
vaṭṭatīti tattheva vuttaṁ. tañca kho tato pubbe pāṭhe paguṇe
kateti gahetabbanti ca ācariyupajjhāyānaṁpi eseva nayoti ca keci
vadanti 1-. sesamettha uttānameva.
[108] rāhulavatthumhi. tattheva vihariṁsūti sabbepi te
arahattaṁ pattakālato paṭṭhāya ariyā nāma majjhattāva hontīti
rañño pahitasāsanaṁ dasabalassa anārocetvāva tattha vihariṁsu.

footnote: 1. idaṁ vākyaṁ marammapotthake na dissati.

page number: 169

ekadivase jātaṁ kāḷudāyiṁ nāma amaccanti ayaṁ kira padumuttarabuddhakāle
haṁsavatīnagare kulagehe nibbatto satthu dhammadesanaṁ suṇanto
satthāraṁ ekaṁ bhikkhuṁ kulappasādakānaṁ aggaṭṭhāne ṭhapentaṁ
disvā adhikārakammaṁ katvā taṁ ṭhānantaraṁ paṭṭhesi. so yāvajīvaṁ
kusalaṁ katvā devamanussesu saṁsaranto amhākaṁ bodhisattassa mātu
kucchiyaṁ paṭisandhiggahaṇadivase kapilavatthusmiṁyeva amaccagehe paṭisandhiṁ
gaṇhi. jātadivase bodhisattena saddhiṁyeva jātoti taṁdivasaṁyeva
dukūlacumbaṭe nipajjāpetvā bodhisattassa upaṭṭhānatthāya nayiṁsu.
bodhisattena hi saddhiṁ bodhirukkho rāhulamātā catasso nidhikumbhiyo
ārohanīyahatthī kaṇṭhako channo kāḷudāyīti ime satta ekadivase
jātattā sahajātā nāma ahesuṁ. athassa nāmaggahaṇadivase
sakalanagarassa udaggacittadivase jātoti udāyītveva nāmaṁ akaṁsu.
thokaṁ kāḷadhātukattā pana kāḷudāyī nāma jāto. so
bodhisattena saddhiṁ kumārakīḷikaṁ kīḷanto vuḍḍhiṁ agamāsi.
saṭṭhimattāhi gāthāhīti
aṅgārinodāni dumā bhadante
phalesino chadanaṁ vippahāya
te accimantova pabhāsayanti
samayo mahāvīra aṅgīrasānaṁ

page number: 170

nātisītaṁ nātiuṇhaṁ nātidubbhikkhachātakaṁ
saddalā haritā bhūmi esa kālo mahāmunīti-
ādikāhi saṭṭhimattāhi gāthāhi. pokkharavassanti
pokkharapattavaṇṇamudakanti gaṇṭhīpadesu vuttaṁ. pokkharapattappamāṇamajjhe
uṭṭhahitvā anukkamena satapaṭalasahassapaṭalaṁ hutvā vassanakavassantipi
vadanti. tasmiṁ kira vassante temetukāmāva tementi na
itare. ekopi rājā vā .pe. gato natthīti dhammadesanaṁ
sutvā pakkamantesu ñātīsu ekopi rājā vā rājamahāmatto vā
sve amhākaṁ bhikkhaṁ gaṇhathāti nimantetvā gato natthi.
pitāpissa suddhodanamahārājā mayhaṁ putto mama gehaṁ anāgantvā
kahaṁ gamissatīti animantetvāva agamāsi. gantvā pana gehe
vīsatiyā bhikkhusahassānaṁ yāguādīni paṭiyādāpetvā āsanāni
paññāpesi. kulanagareti ñātikulassa nagare. uṇhīsato
paṭṭhāyāti sīsato paṭṭhāya. uṇhīsanti hi uṇhīsasadisattā
bhagavato paripuṇṇanalāṭassa paripuṇṇasīsassa ca etaṁ adhivacanaṁ.
bhagavato hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā
sakalanalāṭaṁ chādayamānaṁ pūrayamānaṁ gantvā vāmakaṇṇacūḷikāya
patiṭṭhitaṁ saṇhatamatāya suvaṇṇavaṇṇatāya pabhassaratāya paripuṇṇatāya
ca rañño bandhauṇhīsapaṭṭo viya virocati. bhagavato kira imaṁ
lakkhaṇaṁ disvā rājūnaṁ uṇhīsapaṭṭaṁ akaṁsu. aññe

page number: 171

pana janā aparipuṇṇasīsā honti keci kappasīsā 1- keci phalasīsā
keci aṭṭhisīsā keci tumbasīsā 2- keci pabbhārasīsā. bhagavato
pana āraggena vaṭṭetvā ṭhapitaṁ viya suparipuṇṇaṁ udakabubbuḷasadisampi
hoti. teneva uṇhīsaveṭhitasīsasadisattā uṇhīsaṁ viya sabbattha
parimaṇḍalasīsattā ca uṇhīsasīsoti bhagavā vuccati.
narasīhagāthāhi nāma aṭṭhahi gāthāhīti
siniddhanīlamudukuñcitakeso
suriyanimmalatalābhinalāṭo
yuttatuṅgamudukāyatanāso
raṁsijālavitato 3- narasīhoti
evamādikāhi aṭṭhahi gāthāhi. gaṇṭhīpadesu pana
cakkavaraṅkitarattasupādo
lakkhaṇamaṇḍitāayatapaṇhi
cāmarachattavibhūsitapādo
esa hi tuyha pitā narasīho
sakyakumāravaro sukhumālo
lakkhaṇacittitapuṇṇasarīro
lokahitāya gato naravīro
esa hi tuyha pitā narasīho

footnote: 1. ma. kapisīsā. 2. ma. etthantare keci kumbhasīsāti atthi.
footnote: 3. ma. raṁsijālavihato.

page number: 172

puṇṇasasikanibho 1- mukhavaṇṇo
devanarāna piyo naranāgo
mattagajindavilāsitagāmī
esa hi tuyha pitā narasīho
khattiyasambhavāggakulīno
devamanussanamassitapādo
sīlasamādhipatiṭṭhitacitto
esa hi tuyha pitā narasīho
āyatayuttasusaṇṭhitanāso
gopamukho abhinīlasunetto
indadhanūabhinīlabhamuko
esa hi tuyha pitā narasīho
vaṭṭasuvaṭṭasusaṇṭhitagīvo
sīhahanu migarājasarīro
kāñcanasucchaviuttamavaṇṇo
esa hi tuyha pitā narasīho
siniddhasugambhīramañjasughoso
hiṅgulabandhukarattasujivho
vīsativīsatisetasudanto

footnote: 1. ma. puṇṇasusaṅkhanibho.

page number: 173

esa hi tuyha pitā narasīho
añjanavaṇṇasunīlasukeso
kāñcanapaṭṭavisuddhanalāṭo
osadhipaṇḍarasuddhasūṇṇo
esa hi tuyha pitā narasīho
gacchati nīlapathe 1- viya cando
tāragaṇapariveṭhitarūpo
sāvakamajjhagato samaṇindo
esa hi tuyha pitā narasīhoti
imā nava gāthāyopi ettha dassitā. tā pana aṭṭhahi gāthāhīti
vacanena na samenti. uṇhīsato paṭṭhāya yāva pādatalāti
vuttānukkamopi tattha na dissati. bhikkhāya caratīti bhikkhācāro.
uttiṭṭheti uttiṭṭhitvā paresaṁ gharadvāre ṭhatvā gahetabbapiṇḍe.
nappamajjeyyāti piṇḍacārikavattaṁ hāpetvā paṇītabhojanāni
pariyesanto uttiṭṭhe pamajjati nāma sapadānaṁ piṇḍāya
caranto pana nappamajjati nāma evaṁ karonto uttiṭṭhe
nappamajjeyya. dhammanti anesanaṁ pahāya sapadānaṁ canto tameva
bhikkhācariyadhammaṁ sucaritaṁ care. sukhaṁ setīti desanāmattametaṁ.
evaṁ panetaṁ bhikkhācariyadhammaṁ caranto dhammacārī idhaloke ca

footnote: 1. gacchatinīlapatheti maññe. gacchati anīlapatheti chedo.

page number: 174

paraloke ca catūhipi iriyāpathehi sukhaṁ viharatīti attho. dutiyagāthāya.
na naṁ duccaritanti vesiyādibhede agocare caranto naṁ bhikkhācariyadhammaṁ
duccaritaṁ carati nāma. evaṁ acaritvā taṁ dhammaṁ care sucaritaṁ
na naṁ duccaritaṁ care. sesamettha vuttatthameva. imampana
dutiyagāthaṁ pitu nivesanaṁ gantvā abhāsīti veditabbaṁ. teneva
theragāthāsaṁvaṇṇanāyaṁ ācariyadhammapālattherena vuttaṁ dutiyadivase
piṇḍāya paviṭṭho uttiṭṭhe nappamajjeyyāti gāthāya pitaraṁ
sotāpattiphale patiṭṭhāpetvā nivesanaṁ gantvā dhammaṁ careti
gāthāya mahāpajāpatiṁ sotāpattiphale rājānañca sakadāgāmiphale
patiṭṭhāpesīti. dhammapadaṭṭhakathāyampi vuttaṁ punadivase piṇḍāya
paviṭṭho uttiṭṭhe nappamajjeyyāti gāthāya pitaraṁ sotāpattiphale
patiṭṭhāpetvā dhammaṁ careti gāthāya mahāpajāpatiṁ sotāpattiphale
rājānañca sakadāgāmiphale patiṭṭhāpesīti. dhammapālajātakaṁ sutvā
anāgāmiphale patiṭṭhāsīti punekadivasaṁ rājanivesane katapātarāso
ekamantaṁ nisinnena raññā bhante tumhākaṁ dukkarakārikakāle
ekā devatā maṁ upasaṅkamitvā putto te kālakatoti āha
ahaṁ tassā vacanaṁ asaddahanto na mayhaṁ putto bodhiṁ appatvā
kālaṁ karotīti paṭikkhipinti vutte idāni kiṁ saddahissatha pubbepi
aṭṭhikāni dssetvā putto te matoti vutte na saddahitthāti
imissā atthuppattiyā mahādhammapālajātakaṁ kathesi taṁ sutvā

page number: 175

rājā anāgāmiphale patiṭṭhahi. kesavissajjananti kulamariyādavasena
kesoropanaṁ. paṭṭabandhoti yuvarājapaṭṭabandho. abhinavagharappavesanamaho
gharamaṅgalaṁ vivāhakaraṇamaho āvāhamaṅgalaṁ. chattamaṅgalanti
yuvarājachattamaṅgalaṁ. janapadakalyāṇīti janapadamhi kalyāṇī
uttamā chasarīradosarahitā pañcakalyāṇasamannāgatā. sā hi yasmā
nātidīghā nātirassā nātikīsā nātithūlā nātikāḷī nātiodātāti
atikkantā mānusavaṇṇaṁ appattā dibbavaṇṇaṁ tasmā
chasarīradosarahitā. chavikalyāṇaṁ maṁsakalyāṇaṁ nahārukalyāṇaṁ
aṭṭhikalyāṇaṁ vayakalyāṇanti imehi pana pañcahi kalyāṇehi
samannāgatattā pañcakalyāṇasamannāgatā nāma. tassā hi
āgantukobhāsakiccaṁ natthi. attano sarīrobhāseneva
dvādasahatthaṭṭhāne ālokaṁ karoti. piyaṅgusāmā vā hoti
suvaṇṇasāmā vā. ayamassā chavikalyāṇatā. cattāro panassā
hatthapādā mukhapariyosānañca lākhārasaparikammakataṁ viya
rattapavālarattakambalasadisaṁ hoti. ayamassā maṁsakalyāṇatā.
vīsati pana nakhapattāni maṁsato amuttaṭṭhāne lākhārasapūritāni viya
muttaṭṭhāne khīradhārāsadisāni honti. ayamassā nahārukalyāṇatā.
dvattiṁsa dantā suphusitā sudhotavajirapanti viya khāyanti. ayamassā
aṭṭhikalyāṇatā. vīsativassasatikāpi samānā soḷasavassuddesikā
viya hoti nivalipalitā. ayamassā vayakalyāṇatā. iti imehi

page number: 176

pañcahi kalyāṇehi samannāgatattā janapadakalyāṇīti vuccati.
tuvaṭanti sīghaṁ. sopi bhagavantaṁ pattaṁ gaṇhathāti vattuṁ
avisahamāno vihāraṁyeva agamāsīti so kira tathāgate gāravena pattaṁ
vo bhante gaṇhathāti vattuṁ nāsakkhi. evaṁ pana cintesi
sopāṇasīse pattaṁ gaṇhissatīti. satthā tasmimpi ṭhāne na gaṇhi.
itaro sopāṇapādamūle gaṇhissatīti cintesi. satthā tatthāpi
na gaṇhi. itaro rājaṅgaṇe gaṇhissatīti cintesi. satthā
tatthāpi na gaṇhi. kumāro nivattitukāmo aruciyā gacchanto
satthugāravena pattaṁ gaṇhathāpi vattumpi asakkonto idha gaṇhissati
ettha gaṇhissatīti cintento gacchati. janapadakalyāṇiyā ca
vuttavacanaṁ tassa hadaye tiriyaṁ patitvā viya ṭhitaṁ. nandakumāraṁ hi
abhisekamaṅgalaṁ na tathā pīḷesi yathā janapadakalyāṇiyā
vuttavacanaṁ. tenassa cittasantāpo balavā ahosi. atha naṁ imasmiṁ
ṭhāne nivattessati imasmiṁ ṭhāne nivattessatīti cintentameva
satthā vihāraṁ netvā pabbajissasi nandāti āha. so
buddhagāravena na pabbajissāmīti avatvā āma pabbajissāmīti āha.
satthā tenahi nandaṁ pabbājethāti vatvā pabbājesi. tena
vuttaṁ taṁ anicchamānaṁyeva bhagavā pabbājesīti. satthā kapilapuraṁ
gantvā tatiyadivase nandaṁ pabbājesīti dhammapadaṭṭhakathāyaṁ vuttaṁ.
aṅguttaranikāyaṭṭhakathāyaṁ pana mahāsattopi sabbaññutaṁ patvā

page number: 177

pavattitapavaradhammacakko lokānuggahaṁ karonto rājagahato kapilavatthuṁ
gantvā paṭhamadassaneneva pitaraṁ sotāpattiphale patiṭṭhāpesi
punadivase pitu nivesanaṁ gantvā rāhulamātāya ovādaṁ
katvā sesajanassāpi dhammaṁ kathesi punadivase nandakumārassa
abhisekagehappavesanāavāhamaṅgalesu vattamānesu tassa nivesanaṁ gantvā
kumāraṁ pattaṁ gāhāpetvā pabbājetuṁ vihārābhimukho pāyāsīti
vuttaṁ. idha pana bhagavā kapilapuraṁ āgantvā dutiyadivase nandaṁ
pabbājesīti vuttaṁ. sabbampetaṁ ācariyena taṁtaṁbhāṇakānaṁ tathā
tathā anussavavasena pariharitvā āgatabhāvato tattha tattha tathā
tathā vuttanti natthettha ācariyavacane pubbāparavirodho.
brahmarūpavaṇṇanti brahmarūpasamānarūpaṁ. tyassāti te assa.
vaṭṭānugatanti vaṭṭapariyāpannaṁ. savighātanti dukkhasahitattā
savighātaṁ. sadukkhanti attho. sattavidhaṁ ariyadhananti
saddhādhanaṁ sīladhanaṁ hirī ottappiyaṁ dhanaṁ
sutadhanañca cāgo ca paññā ve sattamaṁ dhananti
evaṁ vuttaṁ sattavidhaṁ ariyadhanaṁ. uñchācariyāyāti bhikkhācariyāya.
putatasineho uppajjamāno sakalasarīraṁ khobhetvā aṭṭhimiñjaṁ āhacca
tiṭṭhatīti āha puttapemaṁ bhante .pe. aṭṭhimiñjaṁ āhacca
tiṭṭhatīti. puttasineho hi balavabhāvato sahajātapītivegassa
savipphāratāya taṁsamuṭṭhānarūpadhammehi pharaṇavasena sakalasarīraṁ āloḷetvā

page number: 178

aṭṭhimiñjaṁ āhacca tiṭṭhati. yatra hi nāmāti yo nāma.
sesamettha uttānameva.
[109] anujānāmi bhikkhave sāmaṇerānaṁ dasa sikkhāpadānītiādīsu.
sikkhitabbāni padāni sikkhāpadāni. sikkhākoṭṭhāsāti attho. sikkhāya
vā padāni sikkhāpadāni. adhisīlādhicittādhipaññāsikkhāya adhigamupāyāti
attho. atthato pana kāmāvacarakusalacittasampayuttā viratiyo.
taṁsampayuttadhammā panettha taggahaṇeneva gahetabbā. saraseneva
patanasabhāvassa antarāeva ativa pātanaṁ atipāto. sanikaṁ patituṁ adatvā
sīghapātananti attho. atikkamma vā satthādīhi abhibhavitvā pātanaṁ atipāto.
pāṇassa atipāto pāṇātipāto. pāṇavadho pāṇaghātoti vuttaṁ hoti.
pāṇoti cettha vohārato satto paramatthato jīvitindriyaṁ. tasmiṁ pana pāṇe
pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ
aññataradvārappavattā vadhakacetanā pāṇātipāto. tato pāṇātipātā.
veramaṇīti verahetutāya verasaññitaṁ pāṇātipātādipāpadhammaṁ maṇati
mayi idha ṭhitāya kathamāgacchasīti tajjentī viya nīharatīti veramaṇī.
viramati etāyāti vā viramaṇīti vattabbe niruttinayena veramaṇīti
vuttaṁ. atthato pana veramaṇīti kāmāvacarakusalacittasampayuttā
virati. yā sā pāṇātipātā viramantassa yā tasmiṁ samaye

page number: 179

pāṇātipātā āratī virati paṭivirati veramaṇī akiriyā akaraṇaṁ
anajjhāpatti velānatikkamo setughātotievamādinā nayena vibhaṅge
vuttā. kāmañcesā veramaṇī nāma lokuttarāpi atthi. idha
pana samādānavasappavattā virati adhippetāti lokuttarāya viratiyā
samādānavasena pavattiyā asambhavato kāmāvacarakusalacittasampayuttā
viratiyeva gahetabbā. adinnādānāveramaṇītiādīsu adinnassa
ādānaṁ adinnādānaṁ parassa haraṇaṁ. theyyaṁ corikāti vuttaṁ
hoti. tattha adinnanti parapariggahitaṁ. yattha paro
yathākāmakāritaṁ āpajjanto adaṇḍāraho anupavajjo ca hoti tasmiṁ
pana parapariggahite parapariggahitasaññino tadādāyakaupakkamasamuṭṭhāpikā
theyyacetanā adinnādānaṁ. abrahmacariyaṁ nāma aseṭṭhacariyaṁ
dvayadvayasamāpatti. sā hi appassādā kāmā bahudukkhā
bahūpāyāsā ādīnavo ettha bhiyyotiādinā hīḷitattā aseṭṭhā
appasatthā cariyāti vā aseṭṭhānaṁ nihīnānaṁ itthīpurisānaṁ
cariyāti vā aseṭṭhacariyaṁ aseṭṭhacariyattā abrahmacariyanti
vuccati. atthato pana asaddhammasevanādhippāyena kāyadvārappavattā
maggena maggapaṭipattisamuṭṭhāpikā cetanā abrahmacariyaṁ.
musāti abhūtaṁ atacchaṁ vatthu. vādoti tassa bhūtato tacchato
viññāpanaṁ. lakkhaṇato pana atthaṁ vatthuṁ tathato paraṁ
viññāpetukāmassa tathāviññattisamuṭṭhāpikā cetanā musāvādo musā

page number: 180

vadiyati vuccati etāyāti katvā. surāmerayamajjapamādaṭṭhānāti
ettha. surāti pūvasurā piṭṭhasurā odanasurā kiṇṇapakkhittā
sambhārasaṁyuttāti pañca surā. merayanti pupphāsavo phalāsavo
madhvāsavo guḷāsavo sambhārasaṁyuttoti pañca āsavā. tattha
pūvaṁ bhājane pakkhipitvā tajjaṁ udakaṁ datvā madditvā katā
pūvasurā. evaṁ sesasurāpi. kiṇṇāti pana tassā surāya
bījaṁ vuccati. ye surāmodakātipi vuccanti te pakkhipitvā
katā kiṇṇapakkhittā. harītakīsāsapādinānāsambhārehi saṁyojitā
sambhārasaṁyuttā. madhukatālanāḷīkerādipuppharaso ciraparivāsito
pupphāsavo. panasādiphalaraso phalāsavo. muddikāraso madhvāsavo.
ucchuraso guḷāsavo. harītakāmalakakaṭukabhaṇḍādinānāsambhārānaṁ
raso ciraparivāsito sambhārasaṁyutto. taṁ sabbampi madakaraṇavasena
majjaṁ pivantaṁ madayatīti katvā. pamādaṭṭhānanti pamādakāraṇaṁ.
yāya cetanāya taṁ majjaṁ pivanti tassā etaṁ adhivacanaṁ.
surāmerayamajje pamādaṭṭhānaṁ surāmerayamajjapamādaṭṭhānaṁ.
tasmā surāmerayamajjapamādaṭṭhānā. vikālabhojanāti
aruṇuggamanato paṭṭhāya yāva majjhantikā ayaṁ buddhādīnaṁ ariyānaṁ
āciṇṇasamāciṇṇo bhojanassa kālo nāma. tadañño
vikālo. bhuñjitabbaṭṭhena bhojanaṁ yāgubhattādi sabbaṁ
yāvakālikavatthu. yathā ca rattūparatoti ettha rattibhojanaṁ rattīti

page number: 181

uttarapadalopena vuccati evamettha bhojanajjhoharaṇaṁ bhojananti.
vikāle bhojanaṁ vikālabhojanaṁ. tato vikālabhojanā. vikāle
yāvakālikavatthussa ajjhoharaṇāti attho. athavā na ettha
kammasādhano bhuñjitabbatthavācako bhojanasaddo athakho
bhāvasādhano ajjhoharaṇatthavācako gahetabbo. tasmā vikāle
bhojanaṁ ajjhoharaṇaṁ vikālabhojanaṁ. kassa pana ajjhoharaṇanti.
yāmakālikādīnaṁ anuññātattā vikālabhojanasaddassa vā
yāvakālikajjhoharaṇe nirūḷhattā yāvakālikassāti viññāyati.
atthato pana kāyadvārappavattā vikāle yāvakālikajjhoharaṇacetanā
vikālabhojananti veditabbā. naccagītavāditavisūkadassanāti
ettha sāsanassa ananulomattā visūkaṁ paṭāṇibhūtaṁ dassananti
visūkadassanaṁ. naccādīnaṁ hi dassanaṁ sacchandarāgappavattito
saṅkhepato sabbapāpassa akaraṇantiādinayappavattaṁ bhagavato sāsanaṁ
na anulometi. naccañca gītañca vāditañca visūkadassanañca
naccagītavāditavisūkadassanaṁ. attanā payojiyamānaṁ parehi
payojāpiyamānañcettha naccaṁ naccabhāvasāmaññato pāliyaṁ
ekeneva naccasaddena gahitaṁ. tathā gītavāditasaddena
gāyanagāyāpanavādanavādāpanāni. tasmā attanā naccananaccāpanādivasena
naccā ca gītā ca vāditā ca antamaso mayūranaccādivasenāpi pavattānaṁ
naccādīnaṁ visūkabhūtā dassanā ca veramaṇīti evamettha attho

page number: 182

daṭṭhabbo. naccādīni attanā payojetuṁ vā parehi payojāpetuṁ
vā payuttāni passituṁ vā neva bhikkhūnaṁ na bhikkhunīādīnaṁ vaṭṭati.
dassanena cettha savanampi saṅgahitaṁ virūpekasesanayena. yathāsakaṁ
visayassa ālocanasabhāvatāya vā pañcannaṁ viññāṇānaṁ
savanakiriyāyapi dassanasaṅkhepasambhavato dassanā icceva vuttaṁ. tenetaṁ
vuttaṁ pañcahi viññāṇehi na kiñci dhammaṁ paṭivijānāti aññatra
abhinipātamattāti. dassanakamyatāya upasaṅkamitvā passatoeva
cettha vītikkamo hoti. ßēhitanisinnasayanokāse pana āgataṁ
gacchantassa vā āpāthagataṁ passato siyā saṅkileso na vītikkamo.
mālāgandhavilepanadhāraṇamaṇḍanavibhūsanaṭṭhānāti ettha mālāti
yaṅkiñci pupphaṁ. kiñcāpi hi mālāsaddo loke baddhamālāvācako.
sāsane pana rūḷhiyā pupphesupi vattati. tasmā yaṅkiñci pupphaṁ
baddhamabaddhaṁ vā taṁ sabbaṁ mālāti daṭṭhabbaṁ. gandhanti vāsacuṇṇadhūpādikaṁ
vilepanato aññaṁ yaṅkiñci gandhajātaṁ. vilepananti vilepanatthaṁ piṁsitvā
paṭiyattaṁ yaṅkiñci chavirāgakaraṇaṁ. pilandhanaṁ dhāraṇaṁ. ⏓naṭṭhānapūraṇaṁ
maṇḍanaṁ. gandhavasena chavirāgavasena ca sādiyanaṁ vibhūsanaṁ. teneva
dīghanikāyaṭṭhakathāyaṁ majjhimanikāyaṭṭhakathāyañca pilandhanto dhāreti nāma
ūnaṭṭhānaṁ pūrento maṇḍeti nāma gandhavasena ca chavirāgavasena ca sādiyanto
vibhūseti nāmāti vuttaṁ. paramatthajotikāyaṁ pana khuddakaṭṭhakathāyaṁ mālādīsu

page number: 183

dhāraṇādīni yathāsaṅkhaṁ yojetabbānīti ettakameva vuttaṁ. ßēhānaṁ
vuccati kāraṇaṁ. tasmā yāya dussīlyacetanāya tāni
mālādhāraṇādīni mahājano karoti sā dhāraṇamaṇḍanavibhūsanaṭṭhānaṁ.
uccāsayanamahāsayanāti ettha. uccāti uccasaddena samānatthaṁ
ekaṁ saddantaraṁ seti etthāti sayanaṁ. uccāsayanañca
mahāsayanañca uccāsayanamahāsayanaṁ. uccāsayanaṁ vuccati
pamāṇātikkantaṁ mañcādi. mahāsayanaṁ akappiyattharaṇehi atthataṁ
āsandādi. āsanañcettha sayaneneva saṅgahitanti daṭṭhabbaṁ.
yasmā pana ādhāre paṭikkhitte tadādhārā kiriyā paṭikkhittāva
hoti tasmā uccāsayanamahāsayanāicceva vuttaṁ. atthato pana
tadupabhogabhūtanisajjananipajjanehi virati dassitāti daṭṭhabbā. athavā
uccāsayanamahāsayanāti etasmiṁ atthe ekasesanayena ayaṁ niddeso
kato yathā nāmarūpapaccayā saḷāyatananti. āsanakiriyāpubbakattā
sayanakiriyāya sayanaggahaṇeneva āsanampi gahitanti veditabbaṁ.
jātarūparajatapaṭiggahaṇāti ettha jātarūpanti suvaṇṇaṁ. rajatanti
kahāpaṇo lohamāsako jatumāsako dārumāsakoti ye vohāraṁ
gacchanti. tassa ubhayassāpi paṭiggahaṇaṁ jātarūparajatapaṭiggahaṇaṁ.
tividhañcettha paṭiggahaṇaṁ kāyena vācāya manasāti tattha kāyena
paṭiggahaṇaṁ uggahaṇaṁ vācāya paṭiggahaṇaṁ uggahāpanaṁ manasā paṭiggahaṇaṁ
sādiyananti tividhampi paṭiggahaṇaṁ

page number: 184

sāmaññaniddesena ekasesanayena vā gahetvā paṭiggahaṇāti
vuttaṁ. tasmā neva uggahetuṁ na uggahāpetuṁ na upanikkhittaṁ
vā sādiyituṁ vaṭṭati. imāni pana dasa sikkhāpadāni gahaṭṭhānampi
sādhāraṇāni. vuttaṁ hetaṁ visuddhimagge upāsakaupāsikānaṁ
niccasīlavasena pañca sikkhāpadāni sati vā ussāhe dasa
uposathaṅgavasena aṭṭhāti idaṁ gahaṭṭhasīlanti. ettha hi dasāti
sāmaṇerehi rakkhitabbasīlamāha ghaṭikārādīnaṁ viya. paramatthajotikāyaṁ
pana khuddakaṭṭhakathāyaṁ ādito dve catutthapañcamāni ca upāsakānaṁ
sāmaṇerānañca sādhāraṇāni niccasīlavasena uposathavasena pana
upāsakānaṁ sattamaṁ aṭṭhamañcekaṁ aṅgaṁ katvā sabbapacchimavajjāni
sabbānipi sāmaṇerehi sādhāraṇāni pacchimampana sāmaṇerānameva
visesabhūtanti vuttaṁ. taṁ sati vā ussāhe dasāti iminā
na sameti.
[110] nāsanāvatthūti liṅganāsanāya vatthu. adhiṭṭhānaṁ
kāraṇanti vuttaṁ hoti. kintīti kena nukho upāyena. attano
pariveṇanti idaṁ puggalikaṁ sandhāya vuttanti gaṇṭhīpadesu vuttaṁ.
ayamettha gaṇṭhīpadakārānaṁ adhippāyo vassaggena pattasenāsananti
iminā tassa vassaggena pattaṁ saṅghikasenāsanaṁ vuttaṁ attano
pariveṇanti imināpi tasseva puggalikasenāsanaṁ vuttanti. ayaṁ
panettha amhākaṁ khanti yattha vā vasatīti iminā saṅghikaṁ vā

page number: 185

hotu puggalikaṁ vā tassa nibaddhavasanakasenāsanaṁ vuttaṁ yattha vā
paṭikkamatīti iminā pana yaṁ ācariyassa upajjhāyassa vā vasanaṭṭhānaṁ
upaṭṭhānādinimittaṁ nibaddhaṁ pavisati taṁ ācariyupajjhāyānaṁ
vasanaṭṭhānaṁ vuttaṁ. tasmā tadubhayaṁ dassetuṁ ubhayenāpi attano
pariveṇañca vassaggena pattasenāsanañca vuttanti āha. tattha
attano pariveṇanti iminā ācariyupajjhāyānaṁ vasanaṭṭhānaṁ dassitaṁ.
vassaggena pattasenāsananti iminā pana tassa vasanaṭṭhānaṁ.
tadubhayampi saṅghikaṁ vā hotu puggalikaṁ vā āvaraṇaṁ kātabbamevāti.
mukhadvārikanti mukhadvārena bhuñjitabbaṁ. daṇḍakammaṁ katvāti
daṇḍakammaṁ yojetvā. daṇḍenti vinenti etenāti
daṇḍo. soyeva kātabbattā kammanti daṇḍakammaṁ āvaraṇādi.
daṇḍakammamassa karothāti assa daṇḍakammaṁ yojetha āṇāpetha.
daṇḍakammanti vā niggahakammaṁ. tasmā niggahamassa karothāti
vuttaṁ hoti. esa nayo sabbattha īdisesu ṭhānesu. senāsanaggāho
ca paṭippassambhatīti imināva chinnavasso ca hotīti dīpeti.
sace ākiṇṇadosova hoti āyatiṁ saṁvare na tiṭṭhati nikkaḍḍhitabboti
ettha sace yāvatatiyaṁ vuccamāno na oramati saṅghaṁ apaloketvā
nāsetabbo. puna pabbajjaṁ yācantopi apaloketvā pabbājetabboti
vadanti. pacchimikāya vassāvāsikaṁ lacchatīti pacchimikāya puna vassaṁ
upagatattā lacchati. apaloketvā lābho

page number: 186

dātabboti chinnavassatāya vuttaṁ. itarāni pañca sikkhāpadānīti
vikālabhojanādīni pañca. accayaṁ desāpetabboti accayo maṁ
bhante accagamātiādinā nayena desāpetabbo.
[111] paṇḍakavatthumhi. yo kāḷapakkhe kāḷapakkhe itthī
hoti juṇhapakkhe puriso ayaṁ pakkhapaṇḍakoti keci vadanti.
aṭṭhakathāyampana kāḷapakkhe kāḷapakkhe paṇḍako hoti juṇhapakkhe
panassa pariḷāho vūpasammatīti apaṇḍakapakkhe pariḷāhavūpasamasseva
vuttattā paṇḍakapakkhe ussannapariḷāhattā paṇḍakabhāvāpattīti
viññāyati. vīmaṁsitvā yuttataraṁ gahetabbaṁ 1-. itthībhāvo
pumbhāvo vā natthi etassāti abhāvako. tasmiṁyevassa pakkhe
pabbajjā vāritāti ettha apaṇḍakapakkhe pabbājetvā paṇḍakapakkhe
nāsetabboti tīsupi gaṇṭhīpadesu vuttaṁ. keci pana apaṇḍakapakkhe
pabbajito sace kilesakkhayaṁ pāpuṇāti na nāsetabboti vadanti.
taṁ tesaṁ matimattaṁ paṇḍakassa kilesakkhayāsambhavato khīṇakilesassa ca
paṇḍakabhāvānupapattito. ahetukapaṭisandhikathāyaṁ hi avisesena paṇḍakassa
ahetukapaṭisandhitā vuttā. āsittausuyyapakkhapaṇḍakānañca
paṭisandhito paṭṭhāyeva paṇḍakasabhāvo na pavattiyaṁyevāti vadanti.
teneva ahetukapaṭisandhiniddese jaccandhajaccabadhirādayo viya paṇḍako
jātisaddena

footnote: 1. idaṁ vākyaṁ marammapotthake evaṁ dissati tasmā idamevettha sārato paccetabbaṁ.

page number: 187

visesetvā na niddiṭṭho. idhāpi catutthapārājikasaṁvaṇṇanāyaṁ
abhabbapuggale dassentena paṇḍakatiracchānagataubhatobyañjanakā tayo
vatthuvipannā ahetukapaṭisandhikā tesaṁ saggo avārito maggo
pana vāritoti avisesena vuttaṁ.
[112] theyyasaṁvāsakavatthumhi. kolaññāti mātuvaṁse pituvaṁse
ca jātā mātupituppabhūti sabbañātayo. theyyāya saṁvāso
etassāti theyyasaṁvāsako. so ca na saṁvāsamattasseva thenako
idhādhippeto athakho liṅgassa tadubhayassa ca thenakopīti āha
tayo theyyasaṁvāsakātiādiṁ. na yathāvuḍḍhaṁ vandanaṁ sādiyatīti
yathāvuḍḍhaṁ bhikkhūnaṁ vā sāmaṇerānaṁ vā vandanaṁ na sādiyati.
yathāvuḍḍhaṁ vandanaṁ sādiyatīti attanā musāvādaṁ katvā dassitavassānurūpaṁ
yathāvuḍḍhaṁ vandanaṁ sādiyati. bhikkhuvassagaṇanādikoti iminā
na ekakammādikova idha saṁvāso nāmāti dasseti. rāja
.pe. bhayenāti ettha bhayasaddo paccekaṁ yojetabbo rājabhayena
dubbhikkhabhayenātiādinā. saṁvāsaṁ nādhivāseti yāva so
suddhamānasoti rājabhayādīhi gahitaliṅgatāya so suddhamānaso
yāva saṁvāsaṁ nādhivāsetīti attho. yo hi rājabhayādiṁ vinā
kevalaṁ bhikkhū vañcetvā tehi saddhiṁ saṁvasitukāmatāya liṅgaṁ gaṇhāti
so asuddhacittatāya liṅgaggahaṇeneva theyyasaṁvāsako nāma hoti.
ayaṁ pana tādisena asuddhacittena bhikkhū vañcetukāmatāya abhāvato

page number: 188

yāva saṁvāsaṁ nādhivāseti tāva theyyasaṁvāsako nāma na hoti.
teneva rājabhayādīhi gahitaliṅgānaṁ gihī maṁ samaṇoti jānantūti
vañcanācitte satipi bhikkhūnaṁ vañcetukāmatāya abhāvā doso na
jātoti tīsupi gaṇṭhīpadesu vuttaṁ. keci pana avūpasantabhayatā
idha suddhacittatāti vadanti. evañca sati so vūpasantabhayo
yāva saṁvāsaṁ nādhivāseti tāva theyyasaṁvāsako na hotīti ayamattho
viññāyati. imasmiñca atthe viññāyamāne avūpasantabhayassa
saṁvāsasādiyanepi theyyasaṁvāsakatā na hotīti āpajjeyya. na ca
aṭṭhakathāyaṁ avūpasantabhayassa saṁvāsasādiyanepi atheyyasaṁvāsakatā
dassitā. sabbapāsaṇḍiyabhattāni bhuñjantoti ca iminā
avūpasantabhayenāpi saṁvāsaṁ asādiyanteneva vasitabbanti dīpeti.
teneva tīsupi gaṇṭhīpadesu vuttaṁ yasmā vihāraṁ āgantvā saṅghikaṁ
gaṇhantassa saṁvāsaṁ pariharituṁ dukkaraṁ tasmā sabbapāsaṇḍiyabhattāni
bhuñjantoti idaṁ vuttanti. tasmā rājabhayādīhi gahitaliṅgatāyevettha
suddhacittatāti gahetabbaṁ. sabbapāsaṇḍiyabhattānīti sabbasāmayikānaṁ
sādhāraṇaṁ katvā vīthicatukkādīsu ṭhapetvā dātabbabhattāni.
kāyaparihāriyānīti kāyena pariharitabbāni. abbhuggacchantīti abhimukhaṁ
gacchanti. kāmantānuṭṭhānenāti kasigorakkhādikammakaraṇena. tadeva
pattacīvaraṁ ādāya vihāraṁ gacchatīti cīvarāni nivāsanapārupanavasena
ādāya pattañca aṁsakūṭe laggetvā

page number: 189

vihāraṁ gacchati. nāpi sayaṁ jānātīti yo evaṁ pabbajati so
theyyasaṁvāsako nāma hotīti vā evaṁ kātuṁ na labhatīti vā evaṁ
pabbajito samaṇo na hotīti vā na jānāti. yo evaṁ pabbajati
so theyyasaṁvāsako nāma hotīti idaṁ pana nidassanamattaṁ.
anupasampannakāleyevāti iminā upasampannakāle sutvā sacepi
nāroceti theyyasaṁvāsako na hotīti dīpeti. sikkhaṁ appaccakkhāya
.pe. theyyasaṁvāsako na hotīti idaṁ bhikkhūhi dinnaliṅgassa
apariccattattā na liṅgatthenako hoti liṅgānurūpassa saṁvāsassa
sāditattā nāpi saṁvāsatthenako hotīti vuttaṁ. eko bhikkhu
kāsāye saussāhova odātaṁ nivāsetvāti etthāpi idameva
kāraṇaṁ daṭṭhabbaṁ. parato sāmaṇero saliṅge ṭhitotiādinā
sāmaṇerassa vuttavidhānesupi atheyyasaṁvāsakapakkhe ayameva nayo.
bhikkhuniyāpi eseva nayoti vuttamevatthaṁ sāpi gihibhāvaṁ
paṭṭhayamānātiādinā vibhāveti. yokoci vuḍḍhapabbajitoti sāmaṇeraṁ
sandhāya vuttaṁ. mahāpeḷādīsūti etena gihisantakaṁ dassitaṁ.
sayaṁ sāmaṇerova sāmaṇerapaṭipāṭiyā .pe. theyyasaṁvāsako na
hotīti ettha kiñcāpi theyyasaṁvāsako na hoti pārājikampana
āpajjatiyeva. sesamettha uttānameva.
theyyasaṁvāsakakathā niṭṭhitā.
[113] titthiyapakkantakakathāyaṁ. tesaṁ liṅge ādinnamatte

page number: 190

titthiyapakkantako hotīti titthiyo bhavissāmīti gatassa
liṅgaggahaṇeneva tesaṁ laddhipi gahitāyeva hotīti katvā vuttaṁ.
kenaci pana tesaṁ liṅge ādinnamatte laddhiyā gahitāyapi aggahitāyapi
titthiyapakkantako hotīti vuttaṁ. taṁ na gahetabbaṁ. na hi
titthiyo bhavissāmīti gatassa liṅgasampaṭicchanato aññaṁ
laddhiggahaṇaṁ nāma atthi. liṅgasampaṭicchaneneva hi so gahitaladdhiko
hoti. teneva vīmaṁsanatthaṁ kusacīrādīni .pe. yāva na sampaṭicchati
tāva taṁ laddhi rakkhati sampaṭicchitamatte titthiyapakkantako
hotīti vuttaṁ. naggova ājīvakānaṁ upassayaṁ gacchati padavāre
padavāre dukkaṭanti ājīvako bhavissanti asuddhacittena gamanapaccayā
dukkaṭaṁ vuttaṁ. naggena hutvā gamanapaccayāpi dukkaṭā na
muccatiyeva. kūṭavassaṁ gaṇentoti kūṭavassaṁ gaṇetvā saṁvāsaṁ
sādiyantoti adhippāyo.
titthiyapakkantakathā niṭṭhitā.
[114] tiracchānagatavatthu uttānatthameva.
[115] mātughātakādivatthūsu. apavāhananti apagamanaṁ.
bahikaraṇanti 1- attho. yathā samānajātiyassa vikopane kammaṁ
garutaraṁ na tathā vijātiyassāti āha manussitthībhūtāti.
puttasambandhena mātupitusamaññā dattakittimādivasenapi puttavohāro

footnote: 1. ma. paṭikaraṇanti.

page number: 191

loke dissati so ca kho pariyāyatoti nippariyāyato siddhataṁ
dassetuṁ janikā mātāti vuttaṁ. yathā manussattabhāve ṭhitasseva
kusaladhammānaṁ tikkhavisadasūrabhāvāpatti yathā taṁ tiṇṇampi
bodhisattānaṁ bodhittayanipphattiyaṁ evaṁ manussattabhāve ṭhitasseva
akusaladhammānampi tikkhavisadasūrabhāvāpattīti āha sayampi
manussajātikenevāti. cutianantaraṁ phalaṁ anantaraṁ nāma. tasmiṁ
anantare niyuttaṁ taṁnibbattanena anantarakaraṇasīlaṁ anantarappayojanaṁ
vā ānantariyaṁ. tena ānantariyena mātughātakammena. pitughātakepi
yena manussabhūto janako pitā sayampi manussajātikeneva satā
sañcicca jīvitā voropito ayaṁ ānantariyena pitughātakammena
pitughātakotiādinā sabbaṁ veditabbanti āha pitughātakepi eseva
nayoti. parivattitaliṅgampi mātaraṁ pitaraṁ vā jīvitā
voropentassa ānantariyakammaṁ hotiyeva. satipi hi liṅgaparivatte
soeva ekakammanibbatto bhavaṅgappabandho jīvitindriyappabandho
ca na aññoti. yo pana sayaṁ manusso tiracchānabhūtaṁ mātaraṁ
vā pitaraṁ vā sayaṁ vā tiracchānabhūto manussabhūtaṁ tiracchānabhūtoyeva
vā tiracchānabhūtaṁ jīvitā voropeti tassa kammaṁ ānantariyaṁ
na hoti bhāriyaṁ pana hoti ānantariyaṁ āhacceva tiṭṭhati.
eḷakacatukkaṁ saṅgāmacatukkaṁ coracatukkañcettha kathetabbaṁ. eḷakaṁ
māremīti abhisandhināpi hi eḷakaṭṭhāne ṭhitaṁ manusso manussabhūtaṁ

page number: 192

mātaraṁ vā pitaraṁ vā mārento ānantariyaṁ phusati maraṇādhippāyeneva
ānantariyavatthuno vikopitattā. eḷakābhisandhinā pana
mātāpitiabhisandhinā vā eḷakaṁ mārento ānantariyaṁ na phusati
anānantariyavatthubhāvato. mātāpitiabhisandhinā mātāpitaro mārento
phusateva. esa nayo itarasmiṁpi catukkadvaye. yathā ca
mātāpitūsu evaṁ arahantepi etāni catukkāni veditabbāni.
sabbattha hi purimaṁ abhisandhicittaṁ appamāṇaṁ. vadhakacittaṁ pana
tadārammaṇaṁ jīvitindriyañca ānantariyānānantariyabhāve pamāṇaṁ.
katānantariyakammo ca tassa kammassa vipākaṁ paṭibāhissāmīti
sakalacakkavāḷaṁ mahācetiyappamāṇehi kāñcanathūpehi pūretvāpi
sakalacakkavāḷaṁ pūretvā nisinnassa bhikkhusaṅghassa mahādānaṁ datvāpi
buddhassa bhagavato saṅghāṭikaṇṇaṁ amuñcanto vicaritvāpi kāyassa
bhedā nirayameva upapajjati pabbajjañca na labhati. icchamānanti
odātavatthavasanaṁ icchamānaṁ. tenevāha gihibhāve sampaṭicchitamatteyevāti.
saṅghabhedakakathāya vitthāro parato āvibhavissati. catunnaṁ
kammānanti apalokanādīnaṁ catunnaṁ kammānaṁ. duṭṭhacittenāti
vuttamevatthaṁ vibhāveti vadhakacittenāti. vadhakacetanāya hi dūsitaṁ cittaṁ
idha duṭṭhacittaṁ nāma. lohitaṁ uppādetīti ettha tathāgatassa
abhejjakāyatāya parupakkamena cammacchedaṁ katvā lohitapaggharaṇaṁ
nāma natthi. sarīrassa pana antoyeva ekasmiṁ ṭhāne lohitaṁ

page number: 193

samosarati āghātena pakuppamānaṁ sañcitaṁ hoti. devadattena
paviddhasilato bhijjitvā gatā sakkhalikāpi tathāgatassa pādantaṁ
pahari. pharasunā pahaṭo viya pādo antolohitoyeva ahosi.
jīvako pana tathāgatassa ruciyā satthakena cammaṁ chinditvā tamhā
ṭhānā duṭṭhalohitaṁ nīharitvā phāsukamakāsi. tenassa
puññakammameva ahosi. tenāha jīvako viyātiādiṁ. atha ye
parinibbute tathāgate cetiyaṁ bhindanti bodhiṁ chindanti dhātumhi
upakkamanti tesaṁ kiṁ hotīti. bhāriyaṁ kammaṁ hoti ānantariyasadisaṁ.
sadhātukaṁ pana thūpaṁ vā paṭimaṁ vā bādhamānaṁ bodhisākhaṁ
chindituṁ vaṭṭati. sacepi tattha nilīnā sakuṇā cetiye vaccaṁ
pātenti. chindituṁ vaṭṭatiyeva. paribhogacetiyato hi sarīracetiyaṁ
garutaraṁ. cetiyavatthuṁ bhinditvā gacchantaṁ bodhimūlaṁpi chinditvā
harituṁ vaṭṭati. yā pana bodhisākhā bodhigharaṁ bādhati taṁ
geharakkhaṇatthaṁ chindituṁ na labhati. bodhiatthaṁ hi gehaṁ na gehatthāya
bodhiṁ 1-. āsanagharepi eseva nayo. yasmiṁ pana āsanaghare dhātu
nihitā hoti tassa rakkhaṇatthāya bodhisākhaṁ chindituṁ vaṭṭati.
bodhijagganatthaṁ ojoharaṇasākhaṁ vā pūtiṭṭhānaṁ vā chindituṁ
vaṭṭatiyeva. satthu rūpakāyapaṭijaggane viya puññampi hoti.
[116] ubhato byañjanamassa atthīti ubhatobyañjanakoti

footnote: 1. bodhīti maññe.

page number: 194

iminā asamānādhikaraṇavisayo bāhiratthasamāsoyaṁ purimapade ca
vibhattialopoti dasseti. byañjananti cettha itthīnimittañca
purisanimittañca adhippetaṁ. atha ubhatobyañjanakassa ekameva indriyaṁ
udāhu dveti. ekameva yassa itthindriyaṁ uppajjati tassa
purisindriyaṁ uppajjatīti no yassa vā pana purisindriyaṁ
uppajjati tassa itthindriyaṁ uppajjatīti noti ekasmiṁ santāne
indriyadvayassa paṭisiddhattā. tañca kho itthīubhatobyañjanakassa
itthindriyaṁ purisaubhatobyañjanakassa purisindriyaṁ. yadi evaṁ
dutiyabyañjanakassa abhāvo āpajjati indriyaṁ hi byañjanakāraṇaṁ vuttaṁ
tañca tassa natthīti. vuccate. na tassa indriyaṁ dutiyabyañjanakāraṇaṁ.
kasmā. sadā abhāvato. itthīubhatobyañjanakassa hi yadā itthiyā
rāgacittaṁ uppajjati tadā purisabyañjanaṁ pākaṭaṁ hoti itthībyañjanaṁ
paṭicchannaṁ guḷhaṁva hoti. tathā itarassa itaraṁ. yadi ca tesaṁ
indriyaṁ dutiyabyañjanakāraṇaṁ bhaveyya sadāpi byañjanadvayaṁ tiṭṭheyya
na pana tiṭṭhati. tasmā veditabbametaṁ na tassa taṁ byañjanakāraṇaṁ
kammasahāyaṁ pana rāgacittamevettha kāraṇanti. yasmā cassa ekameva
indriyaṁ hoti tasmā itthīubhatobyañjanako sayampi gabbhaṁ gaṇhāti
paraṁpi gaṇhāpeti. purisaubhatobyañjanako paraṁ gabbhaṁ gaṇhāpeti
sayaṁ pana na gaṇhāti. yadi paṭisandhiyaṁ purisaliṅgaṁ yadi paṭisandhiyaṁ

page number: 195

itthīliṅganti ca paṭisandhiyaṁ liṅgasabbhāvo kurundiyaṁ vutto.
so ce ayutto. pavattiyaṁyeva hi itthīliṅgādīni samuṭṭhahanti
na paṭisandhiyaṁ. paṭisandhiyaṁ pana indriyameva samuṭṭhāti na liṅgādīni
na ca indriyameva liṅganti sakkā vattuṁ indriyaliṅgānaṁ
bhinnasabhāvattā. vuttaṁ hetaṁ aṭṭhasāliniyaṁ itthattaṁ
itthībhāvoti ubhayaṁ ekatthaṁ itthīsabhāvoti attho ayaṁ kammajo
paṭisandhisamuṭṭhito itthīliṅgādi pana itthindriyaṁ paṭicca
pavatte samuṭṭhitaṁ yathā bīje sati bījaṁ paṭicca bījapaccayā rukkho
vaḍḍhitvā sākhāviṭapasampanno ākāsaṁ pūretvā tiṭṭhati evameva
itthībhāvasaṅkhāte itthindriye sati itthīliṅgādīni honti bījaṁ
viya hi itthindriyaṁ bījaṁ paṭicca vaḍḍhitvā ākāsaṁ pūretvā
ṭhitarukkho viya itthindriyaṁ paṭicca itthīliṅgādīni pavatte samuṭṭhahanti
tattha itthindriyaṁ na cakkhuviññeyyaṁ manoviññeyyameva
itthīliṅgādīni cakkhuviññeyyānipi manoviññeyyānipīti. tenevāha
tattha vicāraṇakkamo vitthārato aṭṭhasāliniyā dhammasaṅgahaṭṭhakathāyaṁ
veditabboti.
[117] sikkhāpadaṁ appaññattaṁ hotīti idheva paññattasikkhāpadaṁ
sandhāya vuttaṁ. upajjhaṁ aggāhāpetvāti upajjhāyo me bhante
hohīti evaṁ upajjhaṁ aggāhāpetvā. kammavācāya pana upajjhākittanaṁ
kataṁyevāti daṭṭhabbaṁ. aññathā puggalaṁ

page number: 196

na parāmasatīti vuttakammavipattisambhavato kammaṁ kuppeyya.
teneva upajjhāyaṁ akittetvāti avatvā upajjhaṁ aggāhāpetvā
icceva vuttaṁ. yathā ca aparipuṇṇapattacīvarassa upasampādanakāle
kammavācāya paripuṇṇassa pattacīvaranti asantaṁ vatthuṁ
kittetvā kammavācāya katāyapi upasampadā rūhati evaṁ ayaṁ
buddharakkhito āyasmato dhammarakkhitassa upasampadāpekkhoti asantaṁ
puggalaṁ kittetvā kevalaṁ santapadanīhārena kammavācāya katāya
upasampadā rūhatiyevāti daṭṭhabbaṁ. tenevāha kammaṁ pana na
kuppatīti. na bhikkhave anupajjhāyako upasampādetabbo yo
upasampādeyya āpatti dukkaṭassāti ettakameva vatvā so ca
puggalo anupasampannoti avuttattā kammavipattilakkhaṇassa ca
asambhavato taṁ na gahetabbanti vuttaṁ. pañcavaggakaraṇañce
bhikkhave kammaṁ paṇḍakapañcamo kammaṁ kareyya akammaṁ na ca
karaṇīyantiādivacanato paṇḍakādīnampi ubhatobyañjanakapariyantānaṁ
gaṇapūrakabhāveyeva kammaṁ kuppati na aññathāti āha
ubhatobyañjanakupajjhāyapariyosānesupi eseva nayoti. aññe vā
bhikkhū dātukāmā hontīti sambandho. anāmaṭṭhapiṇḍapātanti
aggahitāggaṁ piṇḍapātaṁ. sāmaṇerabhāgasamako āmisabhāgoti
ettha kiñcāpi sāmaṇerānampi āmisabhāgassa samakameva diyyamānattā
visuṁ sāmaṇerabhāgo nāma natthi heṭṭhā gacchantaṁ pana

page number: 197

bhattaṁ kadāci mandaṁ bhaveyya tasmā upari aggahetvā sāmaṇerapāliyāva
gahetvā dātabboti adhippāyo. niyatapabbajjasseva cāyaṁ bhāgo
dīyati. teneva apakkaṁ pattantiādi vuttaṁ.
[118] ajapadaketi ajapadasaṇṭhāne padese. brahmujugattoti
brahmā viya ujugatto. avaseso sattoti iminā lakkhaṇena
rahitasatto. etena ṭhapetvā mahāpurisaṁ cakkavattiñca itare
sattā khujjapakkhikāti dasseti. yebhuyyena hi sattā khandhe
kaṭiyaṁ jāṇūsūti tīsu ṭhānesu namanti. te kaṭiyaṁ namantā pacchato
namanti. itaresu dvīsu ṭhānesu namantā purato namanti.
dīghasarīrā pana ekena passena vaṅkā honti. eke mukhaṁ
unnāmetvā nakkhattāni gaṇayantā viya caranti. eke
appamaṁsalohitā sūlasadisā honti. eke purato pabbhārā honti
pavedhamānā gacchanti. parivaṭumoti samantato vaṭṭalo.
aṭṭhisirācammasarīroti aṭṭhisirācammamattasarīro. kappasīsoti dvidhā
bhūtasīso. kekaroti tiriyaṁ passanto. udakatārakā nāma
udakabubbuḷanti gaṇṭhīpadesu vuttaṁ. akkhitārakāti akkhigaṇḍakā.
nippakhumakkhīti akkhidalalomehi virahitākkhiko. pakhumasaddo hi
loke akkhidalalomesu nirūḷho. kharaṅkamaṇḍūko 1- nāma
mahāmukhamaṇḍūko. eḷamukhoti niccapaggharaṇakalālamukho. sabbañcetanti

footnote: 1. ma. paṭaṅgamaṇḍūko.

page number: 198

kacchugatto vātiādiṁ sandhāya vadati. vātaṇḍikoti aṇḍakesu
vuḍḍhirogena samannāgato. vikaṭoti tiriyaṅgamanapādehi samannāgato
yassa caṅkamato jāṇukā bahi nigacchanti. saṇḍoti
pacchato parivattapādehi samannāgato yassa caṅkamato jāṇukā
anto pavisanti. kudaṇḍapādatāya kāraṇaṁ vibhāveti majjhe
saṅkuṭitapādattāti. agge saṅkuṭitapādattāti kuṇḍapādatāya
kāraṇanidassanaṁ. kuṇḍapādasseva gamanasabhāvaṁ vibhāveti
piṭṭhipādaggena caṅkamantoti. mammananti khalitavacanaṁ. yo ekameva
akkharaṁ catupañcakkhattuṁ vadati tassetaṁ adhivacanaṁ.
hatthacchinnādivatthukathā niṭṭhitā.
[119] nissayapaṭisaṁyuttavatthūsu. bhikkhūhi samāno sīlādiguṇabhāgo
assāti bhikkhusabhāgo. tassa bhāvo bhikkhusabhāgatā. dve
tīṇi divasāni vasitvā gantukāmena anissitena vasitabbanti
ettha yāva bhikkhusabhāgataṁ jānāmīti ābhogaṁ vināpi anissitena
vasituṁ vaṭṭatīti adhippāyo. bhikkhusabhāgataṁ pana jānanto sve
gamissāmi kiṁ me nissayenāti aruṇaṁ uṭṭhāpetuṁ na labhati.
purāruṇā uṭṭhahitvāva gamissāmīti ābhogena sayantassa sace
aruṇo uggacchati vaṭṭati. sattāhaṁ vasissāmīti ālayaṁ
karontena pana nissayo gahetabboti sattāhamattaṁ vasissāmi kiṁ
bhikkhusabhāgatājānanenāti jānane dhuraṁ nikkhipitvā vasituṁ na labhati

page number: 199

bhikkhusabhāgataṁ upaparikkhitvā nissayo gahetabboti attho.
antarāmagge vissamanto vā .pe. anāpattīti asati nissayadāyake
anāpatti. tassa nissāyāti pālianurūpato vuttaṁ. taṁ nissāyāti
attho. sace pana āsāḷhamāse .pe. tattha gantabbanti
ettha sace so vassupanāyikāya āsannāya gantukāmo
suṇāti asuko mahāthero āgamissatīti tañce āgameti
vaṭṭati. āgamentasseva ce vassupanāyikadivaso hoti 1- gantabbaṁ
tattha yattha nissayadāyakaṁ labhati. keci pana sace so
gacchanto jīvitantarāyaṁ brahmacariyantarāyaṁ vā passati tattheva
vasitabbanti vadanti.
[120] itthannāmo itthannāmassa āyasmatoti nāmakittanassa
anussāvanāya āgatattā nāhaṁ ussahāmi therassa nāmaṁ gahetunti
vuttaṁ. āyasmato pipphalissa upasampadāpekkhoti evaṁ nāmaṁ
gahetuṁ na ussahāmīti attho. gottenapi anussāvetunti vacanato
yena vohārena voharanti tena vaṭṭatīti siddhaṁ. ko nāma te
upajjhāyoti puṭṭhenapi gottameva nāmaṁ katvā vattabbanti siddhaṁ
hoti. tasmā catubbidhesu nāmesu yena kenaci nāmena anussāvanā
kātabbāti vadanti. ekassa bahūni nāmāni honti. tattha ekaṁ
nāmaṁ ñattiyā ekaṁ

footnote: 1. ma. etthantare hotūti atthi.

page number: 200

anussāvanāya kātuṁ na vaṭṭati. atthato byañjanato ca abhinnāhi
anussāvanāhi bhavitabbanti. kiñcāpi itthannāmo itthannāmassa
āyasmatoti pāliyaṁ āyasmatoti padaṁ pacchā vuttaṁ. kammavācāpāliyampana
ayaṁ buddharakkhito āyasmato dhammarakkhitassāti paṭhamaṁ likhitanti.
taṁ uppaṭipāṭiyā vuttanti na paccetabbaṁ. pāliyaṁ hi itthannāmo
itthannāmassa āyasmatoti atthamattaṁ dassitaṁ. tasmā pāliyaṁ
avuttopi ayaṁ buddharakkhito āyasmato dhammarakkhitassāti kammavācāpāliyaṁ
payogo dassito. na me diṭṭho ito pubbe iccāyasmā sārīputtoti
ca āyasmā sārīputto atthakusaloti ca paṭhamaṁ āyasmāti payogassa
dassanatoti vadanti. katthaci āyasmato buddharakkhitattherassāti vatvā
katthaci kevalaṁ buddharakkhitassāti sāveti sāvanaṁ hāpetīti na vuccati
nāmassa ahāpitattāti eke. sace katthaci āyasmato buddharakkhitassāti
vatvā katthaci buddharakkhitassāyasmatoti sāveti pāṭhānurūpattā khettameva
otiṇṇantipi eke. byañjanabhedappasaṅgato anussāvanānaṁ taṁ na vaṭṭatīti
vadanti. sace pana sabbaṭṭhānepi ekeneva pakārena vadati vaṭṭati.
ekānussāvaneti ettha ekato anussāvanaṁ etesanti ekānussāvanāti
asamānādhikaraṇavisayo bāhiratthasamāsoti daṭṭhabbaṁ. tenevāha
dve ekato anussāvaneti. tattha ekatoti ekakkhaṇeti

page number: 201

attho. vibhattialopena cāyaṁ niddeso. purimanayeneva ekato
anussāvane kātunti ekena ekassa aññena itarassātiādinā
pubbe vuttanayena dvīhi vā tīhi vā ācariyehi ekena vā
ekato anussāvaneva kātuṁ.
[121] vajjāvajjaṁ upanijjhāyatīti upajjhāti iminā
upajjhāyasaddasamānattho upajjhāsaddopīti dasseti.
[122] sambhogeti dhammasambhoge āmisasambhoge ca.
anāpatti sambhoge saṁvāseti ettha ca ayamadhippāyo yasmā ayaṁ
osāraṇakammassa katattā pakatattaṭṭhāne ṭhito tasmā na
ukkhittakena saddhiṁ sambhogādipaccayā pācittiyaṁ nāpi alajjinā
saddhiṁ paribhogapaccayā dukkaṭaṁ alajjilakkhaṇānupapattito. yo hi
ucchurasakasaṭānaṁ sattāhakālikayāvajīvikattā vaṭṭati vikāle ucchuṁ
khāditunti saññaṁ uppādetvā taṁ khāditvā tappaccayā pācittiyaṁ
na passati vaṭṭatīti tathasaññitāya yo vā pana āpattimāpannabhāvaṁ
paṭijānitvāna paṭikaromīti abhinivisati ayaṁ
sañcicca āpattiṁ āpajjati āpattiṁ parigūhati
agatigamanañca gacchati ediso vuccati alajjipuggaloti
vuttalakkhaṇe apatanato alajjī nāma na hoti. tasmā yathā
pubbepi yāva ukkhepanīyakammaṁ na kataṁ tāva tena saddhiṁ sambhoge
saṁvāse ca anāpatti evamidhāpīti sabbathā anāpattiṭṭhāneyeva

page number: 202

anāpatti vuttāti veditabbaṁ. na hi bhagavā alajjinā saddhiṁ
sambhogapaccayā āpattisambhave sati anāpatti sambhoge saṁvāseti
vadati. tato yamettha kenaci anāpatti sambhoge saṁvāseti
iminā pācittiyena anāpatti vuttā alajjiparibhogapaccayā
dukkaṭaṁ pana āpajjatiyevāti vatvā bahudhā papañcitaṁ. na taṁ
sārato paccetabbaṁ. sesamettha uttānameva.
iti samantapāsādikāya vinayaṭṭhakathāya sāratthadīpaniyaṁ
mahākhandhakavaṇṇanā niṭṭhitā.
----------------

page number: 203

uposathakkhandhakavaṇṇanā
[123] uposathakkhandhake. taranti plavanti ettha bālāti
titthaṁ. itoti imasmiṁ sāsane laddhito. taṁ kathentīti imasmiṁ
nāma divase muhutte vā idaṁ kattabbantiādinā kathenti.
[124] suṇātu me bhantetiādīsu yaṁ vattabbaṁ taṁ mātikaṭṭhakathāyaṁ
vitthārato āgatamevāti na idha vitthārayissāma atthikehi
pana tatoyeva gahetabbaṁ. āpajjitvā vā vuṭṭhitoti ettha
ārocitāpi āpatti asantī nāma hotīti veditabbaṁ. teneva
mātikaṭṭhakathāyaṁ vuttaṁ yassa pana evaṁ anāpannā vā āpatti
āpajjitvā ca pana vuṭṭhitā vā desitā vā ārocitā vā
āpatti tassa sā āpatti asantī nāma hotīti. musāvādo
nāma vacībhedapaccayā hotīti āha na musāvādalakkhaṇenāti.
bhagavato pana vacanenāti sampajānamusāvādo kiṁ hoti dukkaṭaṁ
hotīti iminā vacanena. vacīdvāre akiriyasamuṭṭhānā āpatti
hotīti. yasmā yassa bhikkhuno adhammikāya paṭiññāya tuṇhībhūtassa
nisinnassa manodvāre āpatti nāma natthi yasmā pana
āvikātabbaṁ na āvikāsi tenassa vacīdvāre akiriyasamuṭṭhānā
āpatti hoti. vācāti vācāya. yakāralopenāyaṁ niddeso.
kenaci manujena vācāya anālapantoti yojetabbaṁ. giraṁ no ca
pare bhaṇeyyāti itime sossantīti parapuggale sandhāya saddampi

page number: 204

na nicchāreyya. āpajjeyya vācasikanti vācato samuṭṭhitaṁ
āpattiṁ āpajjeyya. antarāyakaroti vippaṭisāravatthutāya
pāmujjādisambhavaṁ nivāretvā paṭhamajjhānādīnaṁ adhigamāya
antarāyakaro. tassa bhikkhuno phāsu hotīti avippaṭisāramūlakānaṁ
pāmujjādīnaṁ vasena tassa bhikkhuno sukhā paṭipadā sampajjatīti attho.
[125] itaropīti 1- suddhapaṁsupabbatādiṁ sandhāya vadati.
hatthippamāṇo nāma pabbato heṭṭhimakoṭiyā aḍḍhaṭṭhamaratanubbedho.
tasmāti yasmā ekena na vaṭṭati tasmā dvattiṁsapalaguḷapiṇḍappamāṇatā
thūlatāya gahetabbā na tulagaṇanāya. antosāramissakānanti
antosārarukkhehi missakānaṁ. sūcidaṇḍakappamāṇoti sīhaladīpe
lekhanadaṇḍappamāṇoti vadanti. so ca kaniṭṭhaṅguliparimāṇoti
daṭṭhabbaṁ. etanti navamūlasākhāniggamanaṁ. parabhāge kittetuṁ
vaṭṭatīti bahi nikkhamitvā ṭhitesu aṭṭhasu maggesu ekissā
disāya ekaṁ aparāya ekanti evaṁ catusu ṭhānesu kittetuṁ
vaṭṭati. yattha katthaci uttarantiyā bhikkhuniyā antaravāsako
temiyatīti sikkhākaraṇiyaṁ āgatalakkhaṇena timanḍalaṁ paṭicchādetvā
antaravāsakaṁ anukkhipitvā titthena vā atitthena vā uttarantiyā
bhikkhuniyā ekadvaṅgulamattampi antaravāsako temiyati. bhikkhuniyāyeva
gahaṇañcettha bhikkhunīvibhaṅge bhikkhuniyā vasena nadīlakkhaṇassa

footnote: 1. ito paresūti samantappāsādikāyaṁ dissati.

page number: 205

pāliyaṁ āgatattā teneva nayena dassanatthaṁ kataṁ. sīmaṁ bandhantānaṁ
nimittaṁ hotīti ayaṁ vuttalakkhaṇā nadī samuddaṁ vā pavisatu taḷākaṁ
vā pabhavato paṭṭhāya nimittaṁ hoti. ajjhottharitvā āvaraṇaṁ
pavattatiyevāti āvaraṇaṁ ajjhottharitvā sandatiyeva.
appavattamānāti asandamānudakā. āvaraṇaṁ hi patvā nadiyā
yattake padese udakaṁ asandamānaṁ santiṭṭhati tattha nadīnimittaṁ
kātuṁ na vaṭṭati. upari sandamānaṭṭhāneyeva vaṭṭati.
asandamānaṭṭhāne pana udakanimittaṁ kātuṁ vaṭṭati. ßēhitameva hi udakaṁ
udakanimitte vaṭṭati na sandamānaṁ. tenevāha pavattanaṭṭhāne
nadīnimittaṁ appavattanaṭṭhāne udakanimittaṁ kātuṁ vaṭṭatīti.
nadiṁ bhinditvāti mātikāmukhadvāre nadīkūlaṁ bhinditvā. ukkhepimanti
kūpato viya ukkhipitvā gahetabbaṁ. siṅghāṭakasaṇṭhānāti
tikoṇaracchāsaṇṭhānā. mudiṅgasaṇṭhānāti mudiṅgabherī viya majjhe
vitthatā ubhosu koṭīsu saṅkuṭitā hoti. upacāraṁ ṭhapetvāti pacchā
sīmaṁ bandhantānaṁ sīmāya okāsaṁ ṭhapetvā. antonimittagatehi
panāti ekassa gāmassa upaḍḍhaṁ anto kattukāmatāya sati
sabbesaṁ āgamane payojanaṁ natthīti katvā vuttaṁ. āgantabbanti
ca sāmīcivasena vuttaṁ. nāyaṁ niyamo āgantabbamevāti.
tenevāha āgamanampi anāgamanampi vaṭṭatīti. abaddhāya hi sīmāya
nānāgāmakkhettānaṁ nānāsīmasabhāvattā tesaṁ anāgamanepi vaggakammaṁ

page number: 206

na hoti. tasmā anāgamanampi vaṭṭati. baddhāya pana sīmāya
ekasīmabhāvato puna aññasmiṁ kamme kariyamāne antosīmagatehi
āgantabbamevāti āha avippavāsasīmāya .pe. āgantabbanti.
nimittakittanakāle asodhitāyapi sīmāya nevatthi doso
nimittakittanassa apalokanādīsu aññatarābhāvato. bhaṇḍukammāpucchanaṁ
sandhāya pabbajjāgahaṇaṁ. sukhakaraṇatthanti sabbesaṁ sannipātanaparissamaṁ
pahāya appatarehi sukhakaraṇatthaṁ. ekavīsati bhikkhū
gaṇhātīti vīsativaggakaraṇīyaparamattā saṅghakammassa kammārahena
saddhiṁ ekavīsati bhikkhū gaṇhāti. idañca nisinnānaṁ vasena
vuttaṁ. heṭṭhimantato hi yattha ekavīsati bhikkhū nisīdituṁ sakkonti
tattake padese sīmaṁ bandhituṁ vaṭṭati. na sakkhissantīti
avippavāsasīmāya bandhabhāvaṁ asallakkhetvā samānasaṁvāsakameva
samūhanissāmāti vāyamantā na sakkhissanti. baddhāya hi
avippavāsasīmāya taṁ asamūhanitvā samānasaṁvāsakasīmaṁ samūhanissāmāti
katāyapi kammavācāya asamūhatāva hoti sīmā. paṭhamaṁ hi avippavāsaṁ
samūhanitvā pacchā sīmā samūhanitabbā. ekaratanappamāṇā
suviññeyyatarā hotīti katvā vuttaṁ ekaratanappamāṇā vaṭṭatīti.
ekaṅgulamattāpi sīmantarikā vaṭṭatiyeva. tattakenāpi hi sīmā
asambhinnāva hoti. avasesanimittānīti mahāsīmāya bāhirapasse
nimittāni. khaṇḍasīmato paṭṭhāya bandhanaṁ āciṇṇaṁ.

page number: 207

āciṇṇakaraṇeneva ca sammoho na hotīti āha khaṇḍasīmatova paṭṭhāya
bandhitabbāti. kuṭigeheti kuṭighare. bhūmighareti attho.
udukkhalanti khuddakāvāṭaṁ. nimittaṁ na kātabbanti taṁ rājiṁ vā
udukkhalaṁ vā nimittaṁ na kātabbaṁ. heṭṭhā na otaratīti bhittito
oraṁ nimittāni ṭhapetvā kittitattā heṭṭhā ākāsappadesaṁ
na otarati. heṭṭhāpi otaratīti sace heṭṭhā antobhittiyaṁ
ekavīsatiyā bhikkhūnaṁ okāso hoti otarati otaramānā ca
na upari sīmappamāṇena otarati samantā bhittippamāṇena
otarati. otaraṇānotaraṇaṁ vuttanayeneva veditabbanti sace
heṭṭhā ekavīsatiyā bhikkhūnaṁ okāso hoti otarati no ce
na otaratīti adhippāyo. sabbo pāsādo sīmaṭṭho hotīti
uparimatalena saddhiṁ ekābaddhabhittiko vā hotu mā vā sabbopi
pāsādo sīmaṭṭhova hoti. tālamūlakapabbateti tālamūlasadise
pabbate. so ca heṭṭhā mahanto hutvā anupubbena tanuko
hotīti daṭṭhabbaṁ. paṇavasaṇṭhāno majjhe tanuko hoti mūle
agge ca vitthato. heṭṭhā vā majjhe vāti mudiṅgasaṇṭhānassa
heṭṭhā paṇavasaṇṭhānassa majjhe. ākāsapabbhāranti bhittiyā
aparikkhittapabbhāraṁ. anto leṇaṁ hotīti pabbatassa anto
leṇaṁ hoti. sīmamālaketi khaṇḍasīmamālake. mahāsīmaṁ sodhetvā
vā kammaṁ kātabbanti mahāsīmagatā bhikkhū hatthapāsaṁ vā

page number: 208

ānetabbā sīmato vā bahi kātabbāti adhippāyo. gaṇṭhīpadesu
pana mahāsīmagatehi bhikkhūhi taṁ sākhaṁ vā pārohaṁ vā anāmasitvā
ṭhātabbanti adhippāyoti vuttaṁ. taṁ na gahetabbaṁ. purimanayepīti
khaṇḍasīmāya uṭṭhahitvā mahāsīmāya onatarukkhepi. ukkhipāpetvā
kātuṁ na vaṭṭatīti khaṇḍasīmāya anto ṭhitattā rukkhassa tattha ṭhito
hatthapāsaṁyeva ānetabboti ukkhipāpetvā kātuṁ na vaṭṭati.
[126] pārayatīti ajjhottharati. pārāti sīmāpekkho
itthīliṅganiddeso. assāti bhaveyya. idhādhippetanāvāya pamāṇaṁ
dassento āha yā sabbantimena paricchedena .pe. tayo jane
vahatīti. iminā ca vuttappamāṇato khuddakā nāvā vijjamānāpi
idha asantapakkhaṁ bhajatīti dīpeti. avassaṁ labbhaneyyā pana
dhuvanāvāva hotīti sambandho. rukkhaṁ chinditvā katoti pāṭhaseso.
paratīre sammukhaṭṭhāneti orimatīre sabbapariyantanimittassa
sammukhaṭṭhāne. sabbanimittānaṁ anto ṭhite bhikkhū hatthapāsagate
katvāti ettha sace ekaṁ gāmakkhettaṁ hoti ubhosu tīresu
sabbanimittānaṁ anto ṭhite bhikkhū hatthapāsagate katvā sammannitabbā.
nānāgāmakkhettañce samānasaṁvāsakasīmābandhanakāle
anāgantumpi vaṭṭati. avippavāsasīmāsammatiyampana āgantabbameva.
yasmā ubhosu tīresu nimittakittanamattena dīpako saṅgahito

page number: 209

nāma na hoti tasmā dīpakepi nimittāni visuṁ kittetabbānevāti
āha dīpakassa orimante ca pārimante ca nimittaṁ kittetabbanti.
dīpakasikharanti dīpakamatthakaṁ. pabbatasaṇṭhānāti dīpakassa ekato
adhikatarattā vuttaṁ.
[127] vatthuvasena vuttanti mayañcamha asammatāya bhūmiyā
nisinnā pāṭimokkhaṁ assumhāti vatthumhi pāṭimokkhasavanassa
āgatattā vuttaṁ. uposathamukhaṁ nāma uposathāgārassa sammukhaṭṭhānaṁ.
pāliyaṁ paṭhamaṁ nimittā kittetabbāti ettakameva vatvā
sīmāsammatiyaṁ viya pabbatanimittaṁ pāsāṇanimittantiādinā visesetvā
nimittānaṁ adassitattā khuddakāni vā .pe. yāni kānici
nimittānīti vuttaṁ. kittetuṁ vaṭṭatīti iminā sambandho.
[128] assāti bhikkhunīsaṅghassa. dvepi sīmāyoti paṭhamaṁ
vuttā avippavāsasīmā samānasaṁvāsakasīmā ca. na kammavācaṁ
vaggaṁ 1- karontīti kammavācaṁ na bhindanti. kammaṁ na kopentīti
adhippāyo. etthāti ṭhapetvā gāmañca gāmupacārañcāti
ettha. gāmañca gāmupacārañca na ottharatīti ṭhapetvā gāmañca
gāmupacārañcāti vuttattā. sīmāsaṅkhaṁyeva gacchatīti
avippavāsasīmāsaṅkhaṁ gacchati. ekampi kulaṁ paviṭṭhaṁ vāti
abhinavakatagehesu sabbapaṭhamaṁ ekampi kulaṁ paviṭṭhaṁ atthi. āgataṁ
vāti porāṇakagāme

footnote: 1. aṭṭhakathāyampana na kammavācāvaggaṁ karontīti pāṭho dissati. yojanāyampi tādisova.

page number: 210

aññesu gehāni chaḍḍetvā gatesu ekampi kulaṁ āgataṁ
atthi. avippavāsasīmā na samūhantabbāti mahāsīmaṁ sandhāya
vadati. nirāsaṅkaṭṭhānesu ṭhatvāti cetiyaṅgaṇādīnaṁ khaṇḍasīmāya
anobhāsattā vuttaṁ. khaṇḍasīmaṁ hi bandhantā tādisaṁ ṭhānaṁ
pahāya aññasmiṁ vivitte okāse bandhanti. appevanāma samūhanituṁ
sakkhissantīti avippavāsasīmaṁyeva samūhanituṁ sakkhissanti na khaṇḍasīmaṁ.
paṭibandhituṁ pana na sakkhissantevāti khaṇḍasīmāya añātattā
na sakkhissanti. na samūhanitabbāti khaṇḍasīmaṁ ajānantehi na
samūhanitabbā. uposathassa visuṁ gahitattā avasesakammavasena
samānasaṁvāsatā veditabbā.
[129] aparicchinnāyāti khaṇḍasīmāvasena 1- akataparicchedāya.
yena kenaci khaṇitvā akatoti antamaso tiracchānenapi khaṇitvā
akato. tassa anto hatthapāsaṁ vijahitvā ṭhito kammaṁ kopetīti
iminā paricchedato bahi yattha katthaci ṭhito kammaṁ na kopetīti
dīpeti. yaṁ pana vuttaṁ mātikaṭṭhakathāyaṁ paricchedabbhantare hatthapāsaṁ
vijahitvā ṭhitopi paricchedato bahi aññaṁ tattakaṁyeva paricchedaṁ
anatikkamitvā ṭhitopi kammaṁ kopetīti idaṁ sabbāṭṭhakathāsu
sanniṭṭhānanti. tattha aññaṁ tattakaṁyeva paricchedaṁ anatikkamitvā
ṭhitopi kammaṁ kopetīti idaṁ neva pāliyaṁ na aṭṭhakathāyaṁ

footnote: 1. ma. baddhasīmāvasena.

page number: 211

upalabbhati. yadipetaṁ dvinnaṁ saṅghānaṁ visuṁ visuṁ
uposathādikammakaraṇādhikāre vuttattā udakukkhepato bahi aññaṁ
udakukkhepaṁ anatikkamitvā uposathādikaraṇatthaṁ ṭhito saṅgho
sīmāsambhedasambhavato kammaṁ kopetīti iminā adhippāyena vuttaṁ siyā
evaṁ sati yujjeyya. teneva mātikaṭṭhakathāya līnatthappakāsaniyaṁ
vuttaṁ aññaṁ tattakaṁyeva paricchedanti dutiyaṁ udakukkhepaṁ
anatikkantopi kopeti kasmā attano udakukkhepasīmāya imesaṁ 1-
udakukkhepasīmāya ajjhotthaṭattā sīmāsambhedo hoti tasmā kopetīti.
idaṁ sabbāṭṭhakathāsu sanniṭṭhānanti ca imināva adhippāyena vuttanti
gahetabbaṁ sabbāsupi aṭṭhakathāsu sīmāsambhedassa anicchitattā.
teneva hi attano ca aññesañca udakukkhepaparicchedassa antarā
añño udakukkhepo sīmantarikatthāya ṭhapetabboti vuttaṁ. aññe
panettha aññathāpi papañcenti. taṁ na gahetabbaṁ. sabbattha
saṅgho nisīdatīti hatthapāsaṁ avijahitvā nīsīdati. udakukkhepasīmākammaṁ
natthīti yasmā sabbopi nadīpadeso bhikkhūhi ajjhotthaṭo
tasmā samantato nadiyā abhāvā udakukkhepena payojanaṁ natthi.
udakukkhepappamāṇā sīmantarikā suviññeyyatarā hoti
sīmāsambhedasaṅkā ca na siyāti sāmīcidassanatthaṁ añño udakukkhepo
sīmantarikatthāya ṭhapetabboti vuttaṁ. yattakena pana sīmāsambhedo

footnote: 1. ma. paresaṁ.

page number: 212

na hoti tattakaṁ ṭhapetuṁ vaṭṭatiyeva. tenevāhu porāṇā
yattakena sīmāsaṅkaro na hoti tattakaṁpi ṭhapetuṁ vaṭṭatīti.
onakampana na vaṭṭatīti idampi udakukkhepasīmāya parisavasena
vaḍḍhanato sīmāsambhedasaṅkā siyāti taṁnivāraṇatthameva vuttaṁ.
gacchantiyā pana nāvāya kātuṁ na vaṭṭatīti ettha
udakukkhepamanatikkamitvā parivattamānāya kātuṁ vaṭṭatīti veditabbaṁ.
sīmaṁ vā sodhetvāti ettha sīmāsodhanaṁ nāma gāmasīmādīsu ṭhitānaṁ
hatthapāsānayanaṁ. nadiṁ vināsetvā taḷākaṁ karontīti vuttamevatthaṁ
vibhāveti heṭṭhā pāli baddhāti. heṭṭhā nadiṁ āvaritvā pāli
baddhāti attho. chaḍḍitamodakanti taḷākarakkhaṇatthaṁ ekamantena
chaḍḍitamudakaṁ. deve avassanteti duvuṭṭhikāle vassānepi deve
avassante. ubbattitvāti 1- uttaritvā. gāmasīmaṁ 2- ottharitvā
pavattatīti vuttappakāre vassakāle cattāro māse abbocchinnā
pavattati. vihārasīmanti baddhasīmaṁ sandhāya vadati. agamanapatheti
yattha tadaheva gantvā paccāgantuṁ na sakkā hoti tādise
padese. araññasīmāsaṅkhameva gacchatīti sattabbhantarasīmaṁ sandhāya
vadati. tesanti macchabandhānaṁ. gamanapariyantassa oratoti
gamanapariyantassa orimabhāge dīpakaṁ pabbatañca sandhāya vuttaṁ
na samuddappadesaṁ.

footnote: 1. samantappāsādikāyaṁ uppatitvāti dissati.
footnote: 2. tattheva gāmanigamasīmanti dissati.

page number: 213

[130] saṁsaggaviṭapāti 1- iminā aññamaññassa āsannataṁ
dīpeti. baddhā hotīti pacchimadisābhāge sīmaṁ sandhāya vuttaṁ.
tassā padesanti yattha ṭhatvā bhikkhūhi kammaṁ kātuṁ sakkā hoti
tādisaṁ padesaṁ. yattha pana ṭhitehi kammaṁ kātuṁ na sakkā hoti
tādisaṁ padesaṁ anto karitvā bandhantā sīmāya sīmaṁ sambhindanti
nāma. dvinnaṁ sīmānaṁ nimittaṁ hotīti nimittassa sīmato bāhirattā
sīmāsambhedo na hotīti vuttaṁ. sīmāsaṅkaraṁ karotīti vaḍḍhitvā
sīmappadesaṁ paviṭṭhe dvinnaṁ sīmānaṁ gataṭṭhānassa dūviñeyyattā
vuttaṁ na pana tattha kammaṁ kātuṁ na vaṭṭatīti dassanatthaṁ.
na hi sīmā tattakena asīmā hoti. dve pana sīmā pacchā
vaḍḍhitena rukkhena ajjhotthaṭattā ekābaddhā honti. tasmā
ekattha ṭhatvā kammaṁ karontehi itaraṁ sodhetvā kātabbaṁ.
[131] adhammena vaggaṁ uposathakammanti ettha yattha cattāro
vasanti tattha pāṭimokkhuddeso anuññāto yattha dve vā
tayo vā vasanti tattha pārisuddhiuposatho idha pana tathā
akatvā catunnaṁ vasanaṭṭhāne pārisuddhiuposathassa katattā tiṇṇaṁ
vasanaṭṭhāne ca pāṭimokkhassa uddiṭṭhattā adhammenāti vuttaṁ.
yasmā sabbeva na sannipatiṁsu chandapārisuddhi ca saṅghamajjhaṁyeva
āgacchati na gaṇamajjhaṁ tasmā vagganti vuttaṁ. evametaṁ

footnote: 1. tatthapi saṁsaṭṭhaviṭapāti dissati.

page number: 214

dhārayāmīti sutā kho panāyasmantehīti ettha evametaṁ dhārayāmīti
vatvā uddiṭṭhaṁ kho āyasmanto nidānaṁ sutā kho panāyasmantehi
cattāro pārājikā dhammāti vattabbaṁ. teneva mātikaṭṭhakathāyaṁ
tatthāyasmante pucchāmi kaccittha parisuddhā dutiyampi pucchāmi
.pe. tasmā tuṇhī evametaṁ dhārayāmīti vatvā uddiṭṭhaṁ kho
āyasmanto nidānantiādinā nayena avasesaṁ sutena sāvite
uddiṭṭho hotīti vuttaṁ. sutenāti sutapadena. sañcarabhayanti
vanacarakabhayaṁ. tenāha aṭavīmanussabhayanti. avasesaṁ sutena
sāvetabbanti vacanato nidānuddese aniṭṭhite sutena sāvetabbaṁ nāma
natthīti āha dutiyādīsu uddesesūti. uddiṭṭhauddesāpekkhaṁ hi
avasesaggahaṇaṁ. tasmā nidāne uddiṭṭhe pārājikuddesādīsu
yasmiṁ vippakate antarāyo uppajjati tena saddhiṁ avavesaṁ
sutena sāvetabbaṁ.
[132] tīhipi vidhīhīti osāraṇakathanasarabhaññehi. ettha
ca atthaṁ bhaṇitukāmatāya suttassa osaraṇā osāraṇaṁ nāma.
tasseva atthappakāsanā kathanaṁ nāma. suttassa tadatthassa vā
sarena bhaṇanaṁ sarabhaññaṁ nāma. sajjhāyaṁ adhiṭṭhahitvāti sajjhāyaṁ
karomīti cittaṁ uppādetvā. osāretvā pana kathentenāti
paṭhamaṁ osāretvā pacchā atthaṁ kathentena. manussānampana
bhaṇāhīti vattuṁ vaṭṭatīti ettha uccatare nisinnenapi manussānaṁ

page number: 215

bhaṇāhīti visesetvāyeva vattuṁ vaṭṭati avisesetvā pana
na vaṭṭati. sajjhāyaṁ karontenāti yatthakatthaci nisīditvā
sajjhāyaṁ karontena. theroti yokoci attanā vuḍḍhataro.
ekaṁ āpucchitvāti ekaṁ vuḍḍhataraṁ āpucchitvā. aparo
āgacchatīti aparo tatopi vuḍḍhataro āgacchati.
[133] codanāvatthu 1- nāma ekaṁ nagaraṁ. saṅghe
uposathādibhedena 2- navavidhanti saṅghe uposatho gaṇe uposatho puggale
uposathoti evaṁ kārakavasena tayo suttuddeso pārisuddhiuposatho
adhiṭṭhānuposathoti evaṁ kattabbākāravasena tayo cātuddasiko
paṇṇarasiko sāmaggīuposathoti evaṁ divasavasena tayoti navavidhaṁ.
catubbidhaṁ uposathakammanti adhammena vaggaṁ uposathakammaṁ adhammena
samaggaṁ uposathakammaṁ dhammena vaggaṁ uposathakammaṁ dhammena samaggaṁ
uposathakammanti evaṁ catubbidhaṁ uposathakammaṁ. dubbidhaṁ pāṭimokkhanti
bhikkhupāṭimokkhaṁ bhikkhunīpāṭimokkhanti dubbidhaṁ pāṭimokkhaṁ. navavidhaṁ
pāṭimokkhuddesanti bhikkhūnaṁ pañca uddesā bhikkhunīnaṁ ṭhapetvā
aniyatuddesaṁ avasesā cattāroti navavidhaṁ pāṭimokkhuddesaṁ.
samannāharathāti sallakkhetha. pariyesitabbānīti bhikkhācārena
pariyesitabbāni. utuvasseyevāti hemantagimhesuyeva.

footnote: 1. athakho bhagavā ---yena codanāvatthu tena cārikaṁ pakkāmīti vinayapāli.
footnote: 2. aṭṭhakathāyampana saṅghuposathādibhedenāti dissati.

page number: 216

[134] yenakenaci aṅgapaccaṅgena viññāpetīti manasā
cintetvā hatthappayogādinā yenakenaci viññāpeti. saṅgho
nappahotīti dvinnaṁ dvinnaṁ antarā hatthapāsaṁ avijahitvā
paṭipāṭiyā ṭhātuṁ nappahoti. itarā pana vilālasaṅkhalikapārisuddhi
nāmāti ettha keci vadanti vilālasaṅkhalikā gīvāyaṁ ābaddhāva
hoti antogeheeva sampayojanattā yathā sā na katthaci
gacchati tathā sāpi na gacchatīti adhippāyo. itarathā visesanaṁ
niratthakaṁ hotīti. apare pana yathā bahūhi manussehi ekassa
vilālassa attano attano saṅkhalikā gīvāyaṁ ābaddhā vilāle
gacchante gacchanti ābaddhattā na aññasmiṁ vilāle gacchante
gacchanti anābaddhattā evamevassa bhikkhussa bahūhi bhikkhūhi
saṅkhalikāsadisā chandapārisuddhi dinnā sā tasmiṁ bhikkhusmiṁ
gacchante gacchati tasmiṁ saṅkhalikā viya ābaddhattā na aññasmiṁ
bhikkhusmiṁ anābaddhattāti vadanti. sabbampetaṁ na sārato
paccetabbaṁ. ayampanettha sāro yathā saṅkhalikāya ca paṭhamaṁ
valayaṁ dutiyaṁyeva valayaṁ pāpuṇāti na tatiyaṁ evamayampi pārisuddhi
dāyakena yassa dinnā tato aññattha na gacchatīti. saṅkhalikāsadisattā
vilālasaṅkhalikāti vuttā. vilālasaṅkhalikāgahaṇañcettha yāsaṁkāsañci
saṅkhalikānaṁ upalakkhaṇamattanti daṭṭhabbaṁ. santi saṅghassa karaṇīyānīti
vattabbe vacanavipallāsena karaṇīyanti vuttaṁ.

page number: 217

[135] tassa sammatidānakiccaṁ natthīti ettha sammatidānakiccaṁ
natthi hatthapāsaṁ ānetabboyevāti gaṇṭhīpadesu vuttaṁ.
[136] saṅghasannipātato paṭhamaṁ kātabbaṁ pubbakaraṇanti
vuttaṁ. pubbakaraṇato pacchā kātabbaṁpi uposathakammato paṭhamaṁ
kattabbattā pubbakiccanti vuttaṁ. ubhayampi cetaṁ uposathakammato
paṭhamaṁ kattabbattā katthaci pubbakiccamicceva vohariyati
kiṁ saṅghassa pubbakiccantiādīsu viya. uposathoti tīsu
uposathadivasesu aññataradivaso. tasmiṁ hi sati idaṁ saṅghassa
uposathakammaṁ pattakallaṁ nāma hoti nāsati. yathāha na ca
bhikkhave anuposathe uposatho kātabboti. yāvatikā ca bhikkhū
kammappattāti yattakā bhikkhū tassa uposathakammassa pattā yuttā
anurūpā sabbantimena paricchedena cattāro bhikkhū pakatattā
te ca kho hatthapāsaṁ avijahitvā ekasīmāyaṁ ṭhitā. sabhāgāpattiyo
ca na vijjantīti ettha yaṁ sabbo saṅgho vikālabhojanādinā
sabhāgavatthunā lahukāpattiṁ āpajjati evarūpā vatthusabhāgāti
vuccanti. etāsu hi avijjamānāsu visabhāgāsu
vijjamānāsupi pattakallaṁ hotiyeva. vajjanīyā ca puggalā tasmiṁ
na hontīti na bhikkhave sagahaṭṭhāya parisāyāti vacanato gahaṭṭho
na bhikkhave bhikkhuniyā nisinnaparisāya pāṭimokkhaṁ uddisitabbanti-
ādinā nayena vuttā bhikkhunī sikkhamānā sāmaṇero sāmaṇerī

page number: 218

sikkhāpaccakkhātako antimavatthuajjhāpannako āpattiyā adassane
ukkhittako āpattiyā appaṭikkamme ukkhittako pāpikāya diṭṭhiyā
appaṭinissagge ukkhittako paṇḍako theyyasaṁvāsako titthiyapakkantako
tiracchānagato mātughātako pitughātako arahantaghātako bhikkhunīdūsako
saṅghabhedako lohituppādako ubhatobyañjanakoti ime vīsati cāti
ekavīsati puggalā vajjanīyā nāma. te hatthapāsato bahikaraṇavasena
vajjetabbā. etesu hi tividhe ukkhittake sati uposathaṁ
karonto saṅgho pācittiyaṁ āpajjati sesesu dukkaṭaṁ.
ettha ca tiracchānagatoti yassa upasampadā paṭikkhittā sova
adhippeto. titthiyā gahaṭṭheneva saṅgahitā. etepi hi
vajjanīyā. evaṁ pattakallaṁ imehi catūhi aṅgehi saṅgahitanti
veditabbaṁ. ajja me uposatho paṇṇarasotipīti pisaddena
pāliyaṁ āgatanayeneva ajja me uposathotipi vattuṁ vaṭṭatīti
dīpeti. mātikaṭṭhakathāyaṁ pana ajja me uposatho cātuddasoti
vā paṇṇarasoti vā vatvā adhiṭṭhāmīti vattabbanti vuttaṁ.
nanu ca na bhikkhave sāpattikena uposatho kātabbo yo kareyya
āpatti dukkaṭassāti evaṁ sāpattikassa uposathakaraṇe visuṁ
paññattā āpatti na dissati tasmā bhagavatā paññattaṁ
na sāpattikena uposatho kātabboti idaṁ kasmā vuttanti āha
yassa siyā āpatti .pe. paññattaṁ hotīti veditabbanti.

page number: 219

kiñcāpi visuṁ paññattā āpatti na dissati athakho yassa siyā
āpatti so āvikareyyātiādiṁ vadantena atthato paññattāyevāti
adhippāyo. pārisuddhidānapaññāpanena cāti imināva sāpattikena
pārisuddhipi na dātabbāti dīpitaṁ hoti. hi na sāpattiko
samāno pārisuddhiṁ dammi pārisuddhiṁ me hara pārisuddhiṁ me
ārocehīti vattuṁ labhati. tasmā pārisuddhiṁ dentena paṭhamaṁ
santī āpatti desetabbā. ahaṁ āvuso itthannāmāya āpattiyā
vematiko yadā nibbematiko bhavissāmi tadā taṁ āpattiṁ
paṭikarissāmīti vatavā uposatho kātabbo pāṭimokkhaṁ sotabbanti
vacanato yāva nibbematiko na hoti tāva sabhāgāpattiṁ
paṭiggahetuṁ na labhati. aññesañca kammānaṁ parisuddho nāma hoti
puna nibbematiko hutvā desetabbaṁ na vāti neva pāliyaṁ na
aṭṭhakathāyaṁ atthi. desite pana doso natthi. ito vuṭṭhahitvā
paṭikarissāmīti etthāpi eseva nayoti gaṇṭhīpadesu vuttaṁ. yathā
ca sabbo saṅgho sabhāgāpattiṁ āpajjitvā suṇātu me bhante
saṅgho .pe. paṭikarissatīti ñattiṁ ṭhapetvā uposathaṁ kātuṁ
labhati evaṁ tīhi suṇantu me āyasmantā ime bhikkhū
sabhāgaṁ āpattiṁ āpannā yadā aññaṁ bhikkhuṁ suddhaṁ anāpattikaṁ
passissanti tadā tassa santike taṁ āpattiṁ paṭikarissantīti
gaṇañattiṁ ṭhapetvā dvīhi aññamaññaṁ ārocetvā uposathaṁ

page number: 220

kātuṁ vaṭṭati ekenapi pārisuddhiṁ labhitvā paṭikarissāmīti ābhogaṁ
katvā kātuṁ vaṭṭatīti ca vadanti.
[137] ācārasaṇṭhānanti ācārasaṇṭhiti. ākariyati pakāsiyati
etenāti ākāro. linaṁ gamayati bodhetīti liṅgaṁ. nimiyanti
paricchijja ñāyanti etenāti nimittaṁ. uddisiyanti apadissanti
etenāti uddeso. amhākaṁ idanti na ñātaṁ aviditanti
añātakaṁ. tañca atthato parasantakaṁyevāti āha aññesaṁ
santakanti.
[138] nānāsaṁvāsakabhāvanti laddhinānāsaṁvāsakabhāvaṁ. tassa
abhibhavo nāma tesaṁ laddhivissajjāpananti āha taṁ diṭṭhiṁ na
nissajjāpentīti atthoti. uposathādhiṭṭhānatthaṁ sīmāpi nadīpi
na gantabbāti garukaṁ pāṭimokkhuddesaṁ vissajjetvā lahukassa
akattabbattā vuttaṁ. araññakenāpi bhikkhunāti ekacārikena
araññakabhikkhunā. yattha vā saṅghapahonakā bhikkhū na santi tādise
araññe vasantena. tattha uposathaṁ katvāva gantabbanti tassa
vasanaṭṭhāne saṅghuposathassa appavattanato vuttaṁ. uposathantarāyoti
attano uposathantarāyo.
[139] hatthapāsupagamanameva pamāṇanti bhikkhunīādayo ṭhitā
vā hontu nisinnā vā tesaṁ hatthapāsupagamanameva āpattiyā
pamāṇanti adhippāyo. tasmā ekasīmāyampi hatthapāsaṁ
jahāpetvā uposathaṁ kātuṁ vaṭṭati. sesamettha uttānatthameva.
uposathakkhandhakavaṇṇanā niṭṭhitā.

page number: 221

vassūpanāyikakkhandhakavaṇṇanā
[140] vassūpanāyikakkhandhake. idhasaddo nipātamattoti
okāsādidīpanassāpi asambhavato atthantarassa asodhanato 1- vuttaṁ.
aparajju gatāya assāti iminā asamānādhikaraṇavisayo bāhiratthasamāso
ayanti dasseti. aparajjūti āsāḷhipuṇṇamito aparaṁ dinaṁ
pāṭipadanti attho. assāti āsāḷhipuṇṇamiyā. anapekkhagamanena
vā aññattha aruṇuṭṭhāpanena vā āpatti veditabbāti ettha
anapekkhagamanena upacārātikkame āpatti veditabbā sāpekkhagamanena
aññattha aruṇuṭṭhāpanena āpatti veditabbā.
[141] tīṇi parihīnānīti bhikkhunīnaṁ vaccakuṭiādīnaṁ paṭikkhittattā
parihīnāni. vāreyyanti āvāhavivāhamaṅgalaṁ. suttantoti
attano paguṇasuttanto. na palujjatīti na vinassati na
antaradhāyati. bhikkhubhatikoti bhikkhunissitako. so pana yasmā
bhikkhūhi saddhiṁ vasati tasmā vuttaṁ bhikkhūhi saddhiṁ vasanakapurisoti.
sattāhakaraṇīyena gantvā bahiddhā aruṇuṭṭhāpanaṁ ratticchedo.
animantitena gantuṁ na vaṭṭatīti ettha animantitattā sattāhakiccaṁ
adhiṭṭhahitvā gacchantassāpi vassacchedo ceva dukkaṭañca

footnote: 1. ma. abodhanato.

page number: 222

hotīti veditabbaṁ. yathāvuttaṁ hi rattichedakāraṇaṁ vinā
tirovihāre vasitvā āgamissāmīti gacchatopi vassacchedaṁ vadanti.
gantuṁ vaṭṭatīti sattāhakaraṇīyena gantuṁ vaṭṭati. evaṁ gacchantena
ca antoupacārasīmāyaṁ ṭhiteneva antosattāhe āgamissāmīti
ābhogaṁ katvā gantabbaṁ. sace ābhogaṁ akatvā upacārasīmaṁ
atikkamati chinnavassova hotīti vadanti. bhaṇḍakanti cīvaraṁ
sandhāya vuttaṁ. pahiṇantīti cīvaradhovanādikammena pahiṇanti.
sampāpuṇituṁ na sakkoti vaṭṭatīti ettha ajjeva āgamissāmīti
sāmantavihāraṁ gantvā puna āgacchantassa antarāmagge sace
aruṇuggamanaṁ hoti vassacchedopi na hoti ratticchedadukkaṭañca
natthīti vadanti. ācariyaṁ passissāmīti pana gantuṁ labhatīti
agilānampi ācariyaṁ upajjhāyaṁ vā passissāmīti sattāhakaraṇīyena
gantuṁ labhati. sace naṁ ācariyo ajja mā gacchāti vadati
vaṭṭatīti evaṁ sattāhakaraṇīyena gataṁ naṁ antosattāheyeva puna
āgacchantaṁ sace ācariyo upajjhāyo vā ajja mā gacchāti
vadati vaṭṭati. sattāhātikkamepi anāpattīti adhippāyoti.
vassacchedo pana hotiyevāti daṭṭhabbaṁ sattāhassa bahiddhā
vītināmitattā. sace dūraṁ gato hoti sattāhavārena aruṇo
uṭṭhāpetabboti iminā vassacchedakāraṇe sati sattāhakaraṇīyena
gantumpi vaṭṭatīti dīpeti.

page number: 223

[142] idha vassaṁ upemīti tikkhattuṁ vattabbanti satthassa
avihārattā imasmiṁ vihāreti avatvā idha vassaṁ upemīti ettakameva
vattabbaṁ. satthe pana vassaṁ upagantuṁ na vaṭṭatīti kuṭikādīnaṁ
abhāvena idha vassaṁ upemīti vacībhedaṁ katvā vassaṁ upagantuṁ
na vaṭṭati ālayakaraṇamatteneva vaṭṭatīti adhippāyo.
vippakirīyatīti visuṁ visuṁ gacchati. tīsu ṭhānesu natthi vassacchede
āpattīti tehi saddhiṁ gacchantasseva natthi āpatti. tehi
viyujjitvā gamane pana āpattiyeva. pavāretuñca na labhati.
[143] seyyathāpi pisācillikāti ettha pisācāeva
pisācillikā. pisācadārakātipi vadanti. pavisanadvāraṁ yojetvāti
sakavāṭabandhameva yojetvā. pañcannaṁ chadanānanti tiṇapaṇṇaiṭṭhaka
silā sudhāsaṅkhātānaṁ pañcannaṁ chadanānaṁ. idañca yebhuyyena
vuttanti veditabbaṁ rukkhādīsu padaracchadanāyapi kuṭikāya
vassūpagamanassa vuttattā. na bhikkhave asenāsanikena vassaṁ
upagantabbanti vacībhedaṁ katvā vassūpagamanaṁ sandhāyesa paṭikkhepo
na ālayakaraṇavasena upagamanaṁ sandhāyāti vadanti. pāliyaṁ pana
avisesena vuttattā aṭṭhakathāyañca dutiyapārājikasaṁvaṇṇanāyaṁ
vassaṁ upagacchantena hi nālakapaṭipadaṁ paṭipannenāpi pañcannaṁ
chadanānaṁ aññatarena channeyeva sadvārabandhe senāsane upagantabbaṁ
tasmā vassakāle sace senāsanaṁ labhati iccetaṁ kusalaṁ

page number: 224

no ce labhati hatthakammaṁ pariyesitvāpi kātabbaṁ hatthakammaṁ
alabhante sāmampi kātabbaṁ natveva asenāsanikena vassaṁ
upagantabbanti daḷhaṁ katvā vuttattā asenāsanikassa nāvādiṁ
vinā kevalaṁ ālayamattena upagantuṁ na vaṭṭatīti 1- amhākaṁ khanti.
nāvāsatthavajesuyeva hi anujānāmi bhikkhave nāvāya vassaṁ
upagantuntiādinā sati asati vā senāsane vassūpagamanassa visuṁ
visuṁ anuññātattā na bhikkhave asenāsanikena vassaṁ
upagantabbanti ayaṁ paṭikkhepo tattha na labbhatīti asati senāsane
ālayavasenapi nāvādīsu upagamanaṁ vuttaṁ. ßēaṅkitamañco nāma
dīghe mañcapāde majjhe vijjhitvā aṭaniyo pavesetvā kato
mañco. tassa idaṁ upari idaṁ heṭṭhāti natthi. parivattetvā
atthatopi tādisova hoti. taṁ susāne devaṭṭhāne ca ṭhapenti.
catunnaṁ pāsāṇānaṁ upari pāsāṇaṁ attharitvā katagehampi
ṭaṅkitamañcoti vuccati.
[144] tassā lakkhaṇaṁ mahāvibhaṅge vuttanti catutthapārājikasaṁvaṇṇanāyaṁ
yo imamhā āvāsā paṭhamaṁ pakkamissati taṁ arahāti jānissāmāti
ettha dassitaṁ adhammikakatikavattalakkhaṇaṁ sandhāya vadati. paratopi
senāsanakkhandhakasaṁvaṇṇanāyaṁ adhammikaṁ katikavattaṁ āvibhavissatiyeva.

footnote: 1. ma. nāvādiṁ vinā aññattha ālayo na vaṭṭatati.

page number: 225

[145] yasmā nānāsīmāyaṁ dvīsu āvāsesu vassaṁ vasantassa
dutiye vasissāmīti citte uppanne paṭhamasenāsanaggāho
paṭippassambhati puna paṭhameyeva vasissāmīti citte uppanne dutiyo
paṭippassambhati. tasmā tassa bhikkhave bhikkhuno purimikā ca
na paññāyatīti vuttaṁ. paṭissavassa visaṁvādanapaccayā hontampi
dukkaṭaṁ satiyeva paṭissave hotīti āha tassa tassa paṭissave
dukkaṭanti. tenevāha tañcakho .pe. pacchā visaṁvādanapaccayāti.
akaraṇīyoti sattāhakaraṇīyena akaraṇīyo. sakaraṇīyoti
sattāhakaraṇīyeneva sakaraṇīyo. yadi evaṁ sattāhakaraṇīyena
akaraṇīyo sakaraṇīyoti ca kasmā na vuttanti. akaraṇīyoti
vuttepi sattāhakaraṇīyeneva sakaraṇīyākaraṇīyatā viññāyatīti
katvā na vuttaṁ. yadi evaṁ parato sattāhakaraṇīyena
pakkamatīti vāradvayepi sakaraṇīyo pakkamatīti ettakameva kasmā
na vuttanti. vuccate. tattha sattāhakaraṇīyenāti avatvā
sakaraṇīyo pakkamatīti vutte so taṁ sattāhaṁ bahiddhā vītināmetīti
na sakkā vattunti sattāhakaraṇīyena pakkamatīti vuttaṁ.
evaṁ hi vutte sattāhassa adhikatattā so taṁ sattāhaṁ bahiddhā
vītināmetīti sakkā vattuṁ. ettha ca ādimhi cattāro vārā
nirapekkhagamanaṁ sandhāya vuttā. tatthāpi purimā dve vārā
vassaṁ anupagatassa vasena vuttā. pacchimā pana dve vārā

page number: 226

vassaṁ upagatassa vasena. tato paraṁ dve vārā sāpekkhagamanaṁ
sandhāya vuttā. tatthāpi paṭhamavāro sāpekkhassāpi sattāhakaraṇīyena
gantvā taṁ sattāhaṁ bahiddhā vītināmentassa vassacchedabhāvadassanatthaṁ
vutto. itaro vuttanayeneva gantvā antosattāhe nivattantassa
vassacchedābhāvadassanatthaṁ. so sattāhānāgatāya pavāraṇāya sakaraṇīyo
pakkamatīti ayampana vāro navamito paṭṭhāya gantvā sattāhaṁ bahiddhā
vītināmentassāpi vassacchedābhāvadassanatthaṁ vutto. ettha ca
akaraṇīyo pakkamatīti dutiyavārassa anāgatattā navamito paṭṭhāya
gacchantenāpi satiyeva karaṇīye gantabbaṁ nāsatīti daṭṭhabbaṁ. ime
ca satta vārā bahiddhā katuposathassa vasena āgatā. apare satta
antovihāraṁ gantvā katuposathassa vasenāti evaṁ purimikāya vasena
cuddasa vārā vuttā. tato paraṁ pacchimikāya vasena teyeva cuddasa
vārā vuttāti evametesaṁ nānākaraṇaṁ veditabbaṁ. imehi
pana sabbavārehi vuttamatthaṁ sampiṇḍetvā dassetuṁ so tadaheva
akaraṇīyotiādīsūtiādi āraddhaṁ. ko pana vādo dvīhatīhaṁ
vasitvā antosattāhe nivattantassāti vassaṁ upagantvā dvīhatīhaṁ
vasitvā sattāhakaraṇīyena gantvā antosattāhe nivattantassa
ko pana vādo kathāeva natthīti adhippāyo. asatiyā pana
vassaṁ na upetīti imasmiṁ vihāre imaṁ temāsaṁ vassaṁ upemīti

page number: 227

vacībhedaṁ katvā na upeti. komudiyā cātummāsiniyāti
pacchimakattikapuṇṇamāyaṁ. sā hi kumudānaṁ atthitāya komudī catunnaṁ
vassikānaṁ māsānaṁ pariyosānattā cātummāsinīti vuccati. tadā
hi kumudāni supupphitāni honti. tasmā kumudānaṁ samūho
kumudānieva vā komudā te ettha atthīti komudīti vuccati.
kumudavatīti vuttaṁ hoti. sesamettha uttānameva.
vassūpanāyikakkhandhakavaṇṇanā niṭṭhitā.
-----------------

page number: 228

pavāraṇakkhandhakavaṇṇanā
[146] pavāraṇakkhandhake. ādito lāpo ālāpo.
vacanapaṭivacanavasena samaṁ lāpo sallāpo. piṇḍāya
paṭikkameyyāti gāme piṇḍāya caritvā paccāgaccheyya.
avakkārapātiṁ dhovitvā upaṭṭhapeyyāti atirekapiṇḍapātaṁ apanetvā
ṭhapanatthāya ekaṁ samuggapātiṁ dhovitvā ṭhapeyya. samuggapāti
nāma samuggapūṭasadisā pāti. appahariteti apparūḷhaharite.
yasmiṁ ṭhāne piṇḍapātajjhottharaṇena vinassanadhammāni tiṇāni
natthi tasminti attho. tena nittiṇañca mahātiṇagahanañca
yattha sakaṭenapi chaḍḍite piṇḍapāte tiṇāni na vinassanti
tañca ṭhānaṁ pariggahitaṁ hoti. bhūtagāmasikkhāpadassa hi
avikopanatthametaṁ vuttaṁ. appāṇaketi nippāṇake.
piṇḍapātajjhottharaṇena maritabbapāṇakarahite vā mahāudakakkhandhe.
parittodakeeva hi bhattapakkhepena āluḷite sukhumapāṇakā maranti
na mahātaḷākādīsūti. pāṇakānurakkhanatthaṁ hi etaṁ vuttaṁ.
opilāpeyyāti nimmujjāpeyya. vaccaghaṭanti ācamanakumbhi.
rittanti rittakaṁ. tucchanti tasseva vevacanaṁ. avisayhanti
ukkhipituṁ asakkuṇeyyaṁ atibhārikaṁ. hatthavikārenāti
hatthasaññāya. hatthehi ukkhipanaṁ hatthavilaṅghakaṁ. tenāha
hatthukkhepakenāti. athavā vilaṅgheti desantaraṁ pāpeti etenāti

page number: 229

vilaṅghako. hatthoeva vilaṅghako hatthavilaṅghako. tena
hatthavilaṅghakena. aññamaññaṁ saṁsibbitahatthenāti vuttaṁ hoti.
dve hi janā hatthena hatthaṁ saṁsibbetvā dvīsu hatthesu ṭhapetvā
uṭṭhapentā hatthavilaṅghakena uṭṭhapenti nāma. titthiyasamādānanti
titthiyehi samādātabbaṁ.
[147] dvemā bhikkhave pavāraṇā cātuddasikā ca paṇṇarasikā
cāti ettha purimavassaṁ vuṭṭhānaṁ pubbakattikapuṇṇamā tesaṁyeva
sace bhaṇḍanakārakehi upaddutā pavāraṇaṁ paccukkaḍḍhenti atha
kattikamāsassa kāḷapakkhacātuddaso vā pacchimakattikapuṇṇamā vā
pacchimavassaṁ vuṭṭhānaṁ ca pacchimakattikapuṇṇamāevāti ime tayo
pavāraṇādivasāti veditabbaṁ. idañca pakaticārittavasena vuttaṁ.
tathārūpapaccaye pana sati dvinnaṁ kattikapuṇṇamānaṁ purimesu
cātuddasesupi pavāraṇaṁ kātuṁ vaṭṭati. teneva mahāvihāre bhikkhū
cātuddasiyā pavāretvā paṇṇarasiyā kāyasāmaggiṁ denti
cetiyagirimhi mahadassanatthaṁpi aṭṭhamiyā gacchanti. tampi cātuddasiyaṁ
pavāretukāmānaṁyeva hoti.
[148] sace pana vuḍḍhataro hotīti sace pavāraṇadāyako
bhikkhu vuḍḍhataro hoti. tena ca bhikkhunāti pavāraṇadāyakena
bhikkhunā.
[149] paṇṇarasakesu. pavāritamatteti pavāritasamanantaraṁ.

page number: 230

avuṭṭhitāya parisāyāti pavāretvā pacchā aññamaññaṁ kathentiyā.
ekaccāya vuṭṭhitāyāti ekaccesu yathānisinnesu ekaccesu
sakasakaṭṭhānaṁ gatesu. puna pavāretabbanti punapi sabbehi samāgantvā
pavāretabbaṁ. āgacchanti samasamā tesaṁ santike pavāretabbanti
gate anānetvā nisinnānaṁyeva santike pavāretabbaṁ. sabbāya
vuṭṭhitāya parisāya āgacchanti samasamā tesaṁ santike pavāretabbanti
yadi sabbe vuṭṭhahitvā gatā sannipātetuñca na sakkā
ekacce sannipātetvā pavāretuṁ vaṭṭati. Ñattiṁ ṭhapetvā
kattabbasaṅghakammābhāvā vaggaṁ na hoti. uposathepi eseva nayo.
natthi dinnantiādinayappavattā dasavatthukā micchādiṭṭhi. hoti
tathāgato parammaraṇā na hoti tathāgato parammaraṇātiādinā
sassatucchedasaṅkhātaṁ antaṁ gaṇhātīti antaggāhikā.
[150] catutthe kate te suṇantīti catutthe paṇṇarasikuposathe
kate amhākaṁ pavāraṇaṁ ṭhapessantīti suṇanti. evampi dve
cātuddasikā hontīti tatiyena saddhiṁ dve cātuddasikā honti.
[151] ayaṁ pavāraṇasaṅgaho ekassa dinnopi sabbesaṁ dinnova
hotīti āha ekassapi vasena dātabboti. āgantukā tesaṁ
senāsanaṁ gahetuṁ na labhantīti sacepi saṭṭhivassā bhikkhū āgacchanti
tesaṁ senāsanaṁ gahetuṁ na labhanti. pavāretvā pana antarāpi
cārikaṁ pakkamituṁ labhantīti pavāraṇasaṅgahe kate antarā

page number: 231

pakkamitukāmā saṅghaṁ sannipātāpetvā pavāretuṁ labhanti. sesamettha
pālito aṭṭhakathāto ca suviññeyyameva.
pavāraṇakkhandhakavaṇṇanā niṭṭhitā.
------------------

page number: 232

cammakkhandhakavaṇṇanā
[152] cammakkhandhake. uṇṇapāvārakanti uṇṇamayaṁ
pāvārakaṁ. vihārappacchāyāyanti vihārapaccante chāyāyaṁ. vihārassa
vaḍḍhamānacchāyāyantipi vadanti. suttattho pana suttavaṇṇanātoyeva
gahetabboti etthāyaṁ suttavaṇṇanā. sītavaneti evannāmake
vane. tasmiṁ kira paṭipāṭiyā pañca caṅkamanasatāni māpitāni.
tesu thero attano sappāyaṁ caṅkamanaṁ gahetvā samaṇadhammaṁ karoti.
tassa āraddhaviriyassa hutvā caṅkamato pādatalāni bhijjiṁsu. jāṇūhi
caṅkamato jāṇukānipi hatthatalānipi bhijjiṁsu chiddāni ahesuṁ. evaṁ
āraddhaviriyo viharanto obhāsanimittamattakampi dassetuṁ nāsakkhi.
tassa viriyena kilamitakāyassa caṅkamanakoṭiyaṁ pāsāṇaphalake nisinnassa
yo vitakko udapādi taṁ dassetuṁ athakho āyasmatotiādi vuttaṁ.
tattha āraddhaviriyāti paripuṇṇapaggahitaviriyā. na anupādāya āsavehi
cittaṁ vimuccatīti sace ahaṁ ugghaṭitaññū vā assaṁ vipacitaññū vā
neyyo vā na me cittaṁ na vimucceyya addhā panasmi padaparamo
yena me cittaṁ na vimuccatīti sanniṭṭhānaṁ katvā saṁvijjanti kho
panātiādinā cintesi. tattha bhogāti upayogatthe paccattaṁ.
pāturahosīti therassa cittavāraṁ ñatvā ayaṁ soṇo ajja sītavane

page number: 233

padhānabhūmiyaṁ nisinno imaṁ vitakkaṁ vitakketi gantvā savitakkaṁ
sahoḍhaṁ gaṇhitvā vīṇopamaṁ kammaṭṭhānaṁ kathessāmīti sītavane
pāturahosi. paññatte āsaneti padhānikabhikkhū attano vasanaṭṭhāne
ovadituṁ āgatassa buddhassa bhagavato nisīdanatthaṁ yathālābhena
āsanaṁ paññapetvāva padhānaṁ karonti. aññaṁ alabhamānā
purāṇapaṇṇānipi saṅgharitvā 1- upari saṅghāṭiṁ paññapenti.
theropi āsanaṁ paññapetvāva padhānaṁ akāsi. taṁ sandhāya
vuttaṁ paññatte āsaneti. taṁ kiṁ maññasīti satthā imassa
bhikkhuno avasesakammaṭṭhānena attho natthi ayaṁ gandhabbasippe
cheko ciṇṇavasī attano visaye kathiyamānaṁ khippameva sallakkhissatīti
vīṇopamaṁ kathetuṁ taṁ kiṁ maññasītiādimāha. vīṇāya tantissare
kusalatā nāma vīṇāya vādanakusalatā. so ca tattha kusalo.
mātāpitaro hissa amhākaṁ putto aññaṁ sippaṁ sikkhanto kāyena
kilamissati idaṁ pana āsane nisinneneva sakkā uggaṇhitunti
gandhabbasippameva uggaṇhāpesuṁ. tassa
satta sarā tayo gāmā mucchanā ekavīsati
ṭhānā ekūnapaññāsa iccete saramaṇḍalanti-
ādikaṁ gandhabbasippaṁ sabbameva paguṇaṁ ahosi. accāyikāti
atiāyatā kharamucchanā. saravatīti sarasampannā. kammaññāti

footnote: 1. santharitvātipi dissati.

page number: 234

kammakkhamā kammayoggā. atisithilāti mandamucchanā. same guṇe
patiṭṭhitāti majjhime sare ṭhapetvā mucchitā. accāraddhanti
atigāḷhaṁ. uddhaccāya saṁvattatīti uddhatabhāvāya saṁvattati.
atilīnanti atisithilaṁ. kosajjāyāti kusītabhāvatthāya. viriyasamathaṁ 1-
adhiṭṭhāhīti viriyasampayuttaṁ samathaṁ adhiṭṭhāhi viriyaṁ samathena yojehīti
attho. indriyānañca samataṁ paṭivijjhāti saddhādīnaṁ indriyānaṁ
samataṁ samabhāvaṁ adhiṭṭhāhi. tattha saddhaṁ paññāya paññañca
saddhāya viriyaṁ samādhinā samādhiñca viriyena yojayatā indriyānaṁ
samatā adhiṭṭhitā nāma hoti. sati pana sabbatthikā. sā
sadāpi balavatīyeva vaṭṭati. tañca pana nesaṁ yojanāvidhānaṁ
visuddhimagge āgatanayena veditabbaṁ. tattha ca nimittaṁ gaṇhāhīti
tasmiñca samathe 2- sati yena ādāse mukhabimbeneva nimittena
uppajjitabbaṁ taṁ samathanimittaṁ vipassanānimittaṁ magganimittaṁ
phalanimittañca gaṇha nibbattehīti evamassa satthā arahatte
pakkhipitvā kammaṭṭhānaṁ kathesi. tattha ca nimittaṁ aggahesīti
samathanimittañca vipassanānimittañca aggahesi. ekoti asahāyo.
vūpakaṭṭhoti vatthukāmehi ca kilesakāmehi ca kāyena ceva cittena ca
vūpakaṭṭho. appamattoti kammaṭṭhāne satiṁ avijahanto.
ātāpīti kāyikacetasikaviriyātāpena ātāpavā. ātappati

footnote: 1. pāliyaṁ viriyasamatanti dissati. 2. samabhāvetipi dissati.

page number: 235

kileseti hi ātāpo viriyaṁ. pahitattoti kāye ca jīvite ca
anapekkhatāya pesitatto vissaṭṭhāttabhāvo nibbāne vā
pesitacitto. nacirassevāti kammaṭṭhānārambhato nacireneva.
aññataroti eko. arahatanti bhagavato sāvakānaṁ arahantānaṁ
abbhantaro eko mahāsāvako ahosīti attho.
[153] vusitavāti vuṭṭhabrahmacariyavāso. katakaraṇīyoti
catūhi maggehi kattabbaṁ katvā ṭhito. ohitabhāroti khandhabhāraṁ
kilesabhāraṁ abhisaṅkhārabhārañca otāretvā ṭhito.
anuppattasadatthoti sadattho vuccati arahattaṁ taṁ pattoti attho.
parikkhīṇabhavasaññojanoti khīṇabhavabandhano. sammadaññā vimuttoti
sammā hetunā kāraṇena jānitvā vimutto. chaṭṭhānānīti
cha kāraṇāni. adhimutto hotīti paṭivijjhitvā paccakkhaṁ katvā
ṭhito hoti. nekkhammādhimuttotiādi sabbaṁ arahattavaseneva
vuttaṁ. arahattaṁ hi sabbakilesehi nikkhantattā nekkhammaṁ.
teheva pavivittattā paviveko. byāpajjhābhāvato abyāpajjhaṁ.
upādānassa khayante uppannattā upādānakkhayo. taṇhāya
khayante uppannattā taṇhakkhayo. sammohābhāvato asammohoti
ca vuccati. kevalaṁ saddhāmattakanti paṭivedharahitaṁ kevalaṁ paṭivedhapaññāya
asammissaṁ saddhāmattakaṁ. paṭicayanti punappunaṁ karaṇena vuḍḍhiṁ.
vītarāgattāti maggapaṭivedhena rāgassa vihatattāyeva 1-

footnote: 1. vigatattāyevātipi dissati.

page number: 236

nekkhammasaṅkhātaṁ arahattaṁ paṭivijjhitvā sacchikatvā ṭhito hoti
phalasamāpattivihārena viharati. tanninnamānasoyeva hotīti attho.
sesapadesupi eseva nayo. lābhasakkārasilokanti catuppaccayalābhañca
tesaṁyeva sukatabhāvañca vaṇṇabhaṇanañca. nikāmayamānoti icchamāno
paṭṭhayamāno. pavivekādhimuttoti paviveke adhimutto ahanti
evaṁ arahattaṁ byākarotīti attho. sīlabbataparāmāsanti
sīlañca vatañca parāmasitvā gahitagahaṇamattaṁ. sārato
paccāgacchantoti sārabhāvena jānanto. abyāpajjhādhimuttoti
abyāpajjhaṁ arahattaṁ byākaroti. imināva nayena sabbavāresu attho
daṭṭhabbo. apicettha nekkhammādhimuttoti imasmiṁyeva arahattaṁ
kathitaṁ sesesu pañcasu nibbānanti eke vadanti. apare
asammohādhimuttoti ettheva nibbānaṁ kathitaṁ sesesu arahattanti
vadanti. ayaṁ panettha sāro sabbesvevetesu arahattampi
nibbānampi kathitamevāti. bhusāti balavanto dibbarūpasadisā.
nevassa cittaṁ pariyādiyantīti etassa khīṇāsavassa cittaṁ gahetvā
ṭhātuṁ na sakkonti. kilesā hi uppajjamānā cittaṁ gaṇhanti
nāma. amissīkatanti kilesā hi ārammaṇena saddhiṁ cittaṁ missaṁ
karonti tesaṁ abhāvā amissīkataṁ. ßēhitanti patiṭṭhitaṁ.
āneñjappattanti acalappattaṁ. vayañcassānupassatīti tassa cesa
cittassa uppādampi vayampi passati. bhusā vātavuṭṭhīti balavavātakkhandho.

page number: 237

neva naṁ saṅkampeyyāti ekabhāgena cāletuṁ na sakkuṇeyya.
na sampakampeyyāti thūṇaṁ viya sabbabhāgato kampetuṁ na sakkuṇeyya.
na sampavedheyyāti vedhetvā pavedhetvā pātetuṁ na
sakkuṇeyya 1-. nekkhammaṁ adhimuttassāti arahattaṁ paṭivijjhitvā
ṭhitassa. sesapadesupi arahattameva kathitaṁ. upādānakkhayassa
cāti upayogatthe sāmivacanaṁ. asammohañca cetasoti cittassa
ca asammohaṁ adhimuttassa. disvā āyatanuppādanti āyatanānaṁ
uppādañca vayañca disvā. sammā cittaṁ vimuccatīti sammā
hetunā nayena imāya vipassanāpaṭipattiyā 2- phalasamāpattivasena
cittaṁ vimuccati nibbānārammaṇe adhimuccati. athavā iminā
khīṇāsavassa pubbabhāgapaṭipadā kathitā. tassa hi āyatanuppādaṁ
disvā imāya vipassanāya adhigatassa ariyamaggassānubhāvena
sabbakilesehi sammā cittaṁ vimuccati. evaṁ tassa sammā vimuttassa
.pe. na vijjati. tattha santacittassāti nibbutacittassa.
sesamettha uttānatthameva.
[154] aḷāritthakavaṇṇāti abhinavāriṭṭhaphalavaṇṇanā. udakena
tintakākapattavaṇṇātipi vadanti.
[155] abhijīvanti etenāti abhijīvanikaṁ. kintaṁ. sippaṁ.

footnote: 1. ma. na sampavedheyyāti veṭhetvā pacāletuṁ na sakkuṇeyya.
footnote: 2. vipassanāya paṭipattiyātipi dissati.

page number: 238

tenāha yena sippenātiādiṁ.
[156] uṇṇāhi katapādukāti uṇṇālomamayakambalehi
uṇṇālomehieva vā katapādukā.
[157] na bhikkhave gāvīnaṁ visāṇesu gahetabbantiādīsu
mokkhādhippāyena visāṇādīsu gahetuṁ vaṭṭatīti gaṇṭhīpadesu vuttaṁ.
anujānāmi bhikkhave purisayuttaṁ hatthavaṭṭakanti ettha anujānāmi
bhikkhave purisayuttaṁ anujānāmi bhikkhave hatthavaṭṭakanti evaṁ
paccekaṁ vākyaparisamāpanaṁ adhippetanti āha purisayuttaṁ itthīsārathi
vā .pe. purisā vā vaṭṭatiyevāti. pīṭhakasivikanti pīṭhakayānaṁ.
pāṭaṅkinti andholikāyetaṁ adhivacanaṁ.
[158] vāḷarūpānīti āharimāni vāḷarūpāni. akappiyarūpākulo
akappiyamañco pallaṅkoti sārasamāse vuttaṁ. dīghalomako
mahākojavoti caturaṅgulādhikasomo kāḷakojavo. caturaṅgulādhikāni
kira tassa lomānīti vacanato caturaṅgulato heṭṭhā vaṭṭatīti
vadanti. vānacitrauṇṇāmayattharakoti bhitticchedādivasena 1-
vānavicitro uṇṇāmayattharako. ghanapupphako uṇṇāmayattharakoti
uṇṇāmayalohitattharako. pakatitūlikāti rukkhatūlalatātūlapoṭakī-
tūlasaṅkhātānaṁ tiṇṇaṁ tūlānaṁ aññatarapuṇṇā tūlikā. uddhalomīti
ubhatodasaṁ uṇṇāmayattharaṇaṁ ekantalomīti ekatodasaṁ

footnote: 1. bhatticchedādivasenāti maññe.

page number: 239

uṇṇāmayattharaṇanti dīghanikāyaṭṭhakathāyaṁ vuttaṁ. sārasamāse pana
uddhalomīti ekato uggatapupphaṁ ekantalomīti ubhato
uggatapupphanti vuttaṁ. koseyyakaṭissamayanti koseyyakasaṭamayanti
ācariyadhammapālattherena vuttaṁ. suddhakoseyyanti ratanaparisibbanarahitaṁ.
dīghanikāyaṭṭhakathāyaṁ panettha ṭhapetvā tūlikaṁ sabbāneva gonakādīni
ratanapaṭisibbitāni vaṭṭantīti vuttaṁ. tattha ṭhapetvā tūlikanti
etena ratanapaṭisibbanarahitāpi tūlikā na vaṭṭatīti dīpeti.
ratanapaṭisibbitāni vaṭṭantīti iminā pana yāni ratanapaṭisibbitāni
tāni bhummattharaṇavasena yathānurūpaṁ mañcādīsu ca upanetuṁ vaṭṭatīti
dīpitanti veditabbaṁ. ettha ca vinayapariyāyaṁ patvā garuke
ṭhātabbattā idha vuttanayenevettha vinicchayo veditabbo.
suttantikadesanāyaṁ pana gahaṭṭhānampi vasena vuttattā tesaṁ
saṅgaṇhanatthaṁ ṭhapetvā tūlikaṁ .pe. vaṭṭatīti vuttanti apare.
ajinacammehīti ajinamigacammehi. tāni kira cammāni sukhumatarāni.
tasmā dupaṭṭatipaṭṭāni katvā sibbanti. tena vuttaṁ
ajinappaveṇīti. uttaraṁ uparibhāgaṁ chādetīti uttaracchado vitānaṁ.
tañca lohitavitānaṁ idhādhippetanti āha uparibandhena
rattavitānenāti. rattavitānesu ca kāsāvaṁ vaṭṭati kusumbhādirattameva
na vaṭṭatīti gaṇṭhīpadesu vuttaṁ. mahāupadhānanti pamāṇātikkantaṁ
upadhānaṁ. ettha ca kiñcāpi dīghanikāyaṭṭhakathāyaṁ alohitakāni ca

page number: 240

dve vaṭṭantiyeva tato uttariṁ labhitvā aññesaṁ dātabbāni dātuṁ
asakkonto mañce tiriyaṁ attharitvā upari paccattharaṇaṁ datvā
nipajjitumpi labhatīti avisesena vuttaṁ. senāsanakkhandhakasaṁvaṇṇanāyaṁ
pana agilānassa sīsupadhānañca pādupadhānañcāti dvayameva vaṭṭati
gilānassa bimbohanāni santharitvā upari paccattharaṇaṁ datvā
nipajjitumpi vaṭṭatīti vuttattā gilānoyeva mañce tiriyaṁ
attharitvā nipajjituṁ labhatīti veditabbaṁ. abhinissāya nisīditunti
apassāya nisīdituṁ.
[159] papāte pabbateti ettha pavatte pabbatetipi
paṭhanti. pavattanāmake pabbateti attho. soṇo upāsakoti-
ādīsu nāmena soṇo nāma tīhi saraṇagamanehi upāsakattapaṭivedanena
upāsako koṭiagghahakassa kaṇṇapilandhanassa dhāraṇena koṭikaṇṇoti
ca vattabbe kuṭikaṇṇoti evaṁ abhiññāto na sukumārasoṇoti
adhippāyo. ayaṁ hi āyasmato mahākaccānassa santike dhammaṁ
sutvā sāsane abhippasanno saraṇesu ca sīlesu ca patiṭṭhito
pāpate pabbate chāyūdakasampanne ṭhāne vihāraṁ kāretvā
theraṁ tattha vasāpetvā catūhi paccayehi upaṭṭhāti.
tena vuttaṁ āyasmato mahākaccānassa upaṭṭhāko hotīti.
so kālena kālaṁ therassa upaṭṭhānaṁ gacchati. thero cassa
dhammaṁ deseti. tena saṁvegabahulo dhammacariyāyaṁ ussāhajāto

page number: 241

viharati. so ekadā satthena saddhiṁ vāṇijjatthāya ujjeniṁ
gacchanto antarāmagge aṭaviyaṁ satthe niviṭṭhe rattiyaṁ janasambādha-
bhayena ekamantaṁ apakkamma niddaṁ upagañchi. sattho paccūsa-
velāyaṁ uṭṭhāya gato. na ekopi soṇaṁ pabodhesi. sabbe
vissaritvā agamaṁsu. so pabhātāya rattiyā pabujjhitvā uṭṭhāya
kiñci apassanto satthena gatamaggaṁ gahetvā sīghaṁ sīghaṁ gacchanto
ekaṁ vaṭṭarukkhaṁ upagañchi. tattha addasa ekaṁ mahākāyaṁ
virūpadassanaṁ vibhacchaṁ purisaṁ aṭṭhito muttāni attano maṁsāni
sayameva khādantaṁ disvāna kosi tvanti pucchi. petosmi
bhanteti. kasmā evaṁ karosīti. attano pubbakammenāti.
kiṁ pana taṁ kammanti. ahaṁ pubbe bhārukacchanagaravāsī kūṭavāṇijjo
hutvā paresaṁ santakaṁ vañcetvā khādiṁ samaṇe ca bhikkhāya upagate
tumhākaṁ maṁsaṁ khādathāti akkosiṁ tena kammena etarahi imaṁ
dukkhaṁ anubhavāmīti. taṁ sutvā soṇo ativiya saṁvegaṁ paṭilabhi.
tato paraṁ gacchanto mukhato paggharitakāḷalohite dve petadārake
passitvā tatheva pucchi. tepissa attano kammaṁ kathesuṁ. te
kira bhārukacchanagare dārakakāle gandhavāṇijjāya jīvitaṁ kappentā
attano mātari khīṇāsave nimantetvā bhojentiyā gehaṁ gantvā
amhākaṁ santakaṁ kasmā samaṇānaṁ desi tayā dinnabhojanaṁ
bhuñjanakasamaṇānaṁ mukhato kāḷalohitaṁ paggharatūti akkosiṁsu.

page number: 242

te tena kammunā niraye pacitvā tassa vipākāvasesena petayoniyaṁ
nibbattitvā tadā imaṁ dukkhaṁ anubhavanti. tampi sutvā
soṇo ativiya saṁvegajāto ahosi. so ujjeniṁ gantvā
karaṇīyaṁ tīretvā kulagharaṁ paccāgato theraṁ upasaṅkamitvā
katapaṭisaṇṭhāro tamatthaṁ ārocesi. theropissa pavattinivattīsu
ādīnavānisaṁse vibhāvento dhammaṁ desesi. so theraṁ vanditvā
gehaṁ gato sāyamāsaṁ bhuñjitvā sayanaṁ upagato thokaṁyeva niddāyitvā
paṭibujjhitvā sayanatale nisajja yathāsutaṁ dhammaṁ paccavekkhituṁ
āraddho. tassa taṁ dhammaṁ paccavekkhato te ca kho petattabhāve
anussarato saṁsāradukkhaṁ ativiya bhayānakaṁ hutvā upaṭṭhāsi.
pabbajjāya cittaṁ nami. so vibhātāya rattiyā sarīrapaṭijagganaṁ
katvā theraṁ upagantvā attano ajjhāsayaṁ ārocetvā pabbajjaṁ
yāci. tena vuttaṁ athakho soṇo upāsako .pe. pabbājetu
maṁ bhante ayyo mahākaccānoti.
[160] tattha yathā yathātiādīnaṁ padānaṁ ayaṁ saṅkhepattho
yena yena ākārena ayyo mahākaccāno dhammaṁ deseti ācikkhati
paññapeti paṭṭhapeti vivarati vibhajati uttānīkaroti pakāseti
tena tena me upaparikkhato evaṁ hoti yadetaṁ sikkhattaya-
brahmacariyaṁ ekampi divasaṁ akhaṇḍaṁ katvā carimakacittaṁ pāpe-
tabbatāya ekantaparipuṇṇaṁ ekadivasampi kilesamalena amalinaṁ

page number: 243

katvā carimakacittaṁ pāpetabbatāya ekantaparisuddhaṁ saṅkhalikhitaṁ
likhitasaṅkhasadisaṁ dhotasaṅkhasappaṭibhāgaṁ caritabbaṁ idaṁ na sukaraṁ
agāraṁ ajjhāvasatā agāramajjhe vasantena ekantaparipuṇṇaṁ
.pe. caritunti. evaṁ attano parivitakkitaṁ soṇo upāsako
therassa ārocetvā taṁ paṭipajjitukāmo icchāmahaṁ bhanteti-
ādimāha. thero pana na tāvassa ñāṇaṁ paripākagatanti
upadhāretvā ñāṇaparipākaṁ āgamayamāno dukkaraṁ khotiādinā
pabbajjāchandaṁ nivāresi. tattha ekaseyyanti adutiyaseyyaṁ.
ettha ca seyyāsīsena eko tiṭṭhati eko gacchati eko
nisīdatītiādinā nayena vuttaṁ catūsu iriyāpathesu kāyavivekaṁ dīpeti.
na ekinā hutvā sayanamattaṁ. ekabhattanti ekabhattiko hoti
rattūparato virato vikālabhojanāti evaṁ vuttaṁ vikālabhojanaviratiṁ
sandhāya vadati. brahmacariyanti methunaviratibrahmacariyaṁ sikkhattayā-
nuyogasaṅkhātaṁ sāsanabrahmacariyaṁ vā. iṅghāti codanatthe
nipāto. tatthevāti geheyeva. buddhasāsanaṁ anuyuñjāti niccasīla-
uposathasīlaniyamādibhedaṁ pañcaṅgaṁ aṭṭhaṅgaṁ dasaṅgañca sīlaṁ tadanu-
rūpañca samādhipaññābhāvanaṁ anuyuñja. etaṁ hi upāsakena
pubbabhāge anuyuñjitabbaṁ buddhasāsanaṁ nāma. tenāha kālayuttaṁ
ekaseyyaṁ ekabhattaṁ brahmacariyanti. tattha kālayuttanti
cātuddasīpañcaddasīaṭṭhamīpāṭihāriyapakkhasaṅkhātena kālena yuttaṁ

page number: 244

yathāvuttakāle vā tuyhaṁ anuyuñjantassa yuttaṁ paṭirūpaṁ sakkuṇeyyaṁ
na sabbakālaṁ sabbadāti adhippāyo. sabbametaṁ ñāṇassa
aparipakkattā tassa kāmānaṁ duppahānatāya sammāpaṭipattiyaṁ yogyaṁ
kārāpetuṁ vadati na pabbajjāchandaṁ nivāretuṁ. pabbajjābhi-
saṅkhāroti pabbajituṁ ārambho ussāho. paṭippassambhīti
indriyānaṁ aparipakkattā saṁvegassa ca nātitikkhabhāvato vūpasami.
kiñcāpi paṭippassambhi therena vuttavidhiṁ pana anutiṭṭhanto
kālena kālaṁ theraṁ upasaṅkamitvā payirupāsanto dhammaṁ suṇāti.
tassa vuttanayeneva dutiyampi pabbajjāya cittaṁ uppajji.
therassa ca ārocesi. dutiyampi thero paṭikkhipi. tatiyavāre
pana ñāṇassa paripakkabhāvaṁ ñatvā idāni naṁ pabbājetuṁ kāloti
thero pabbājesi. pabbajitañca taṁ tīṇi saṁvaccharāni atikkamitvā
gaṇaṁ pariyesitvā upasampādesi. taṁ sandhāya vuttaṁ dutiyampi
kho soṇo .pe. upasampādesīti.
[161] tattha appabhikkhukoti katipayabhikkhuko. tadā kira
bhikkhū yebhuyyena majjhimadeseyeva vasiṁsu. tasmā tattha katipayāeva
ahesuṁ. te ca ekasmiṁ gāme eko ekasmiṁ nigame
dveti evaṁ visuṁ visuṁ vasiṁsu. kicchenāti dukkhena. kasirenāti
āyāsena. tato tatoti tasmā tasmā gāmanigamādito. therena
hi katipaye bhikkhū ānetvā aññesu ānīyamānesu pubbe ānītā

page number: 245

kenacideva karaṇīyena pakkamiṁsu. kiñci kālaṁ āgametvā puna
tesu ānīyamānesu itare pakkamiṁsu. evaṁ punappunaṁ ānayanena
sannipāto cireneva ahosi. theropi tadā ekavihārī ahosi.
tena vuttaṁ tiṇṇaṁ vassānaṁ .pe. sannipātetvāti. vassaṁ
vuṭṭhassāti vassaṁ upagantvā vusitavato. ediso ca ediso
cāti evarūpo ca evarūpo ca. evarūpāya nāma rūpakāya-
sampattiyā samannāgato evarūpāya dhammakāyasampattiyā samannā-
gatoti sutoyeva so bhagavā. na ca mayā sammukhā diṭṭhoti
etena puthujjanasaddhāyaeva āyasmā soṇo bhagavantaṁ daṭṭhukāmo
ahosi aparabhāge pana satthārā saddhiṁ ekagandhakuṭiyaṁ vasitvā
paccūsasamayaṁ ajjhiṭṭho soḷasāṭṭhakavaggiyāni satthu sammukhā
aṭṭhikatvā manasikatvā sabbaṁ cetasā samannāharitvā atthadhammapaṭi-
saṁvedī hutvā bhaṇanto dhammupasañhitapāmojjādimukhena samāhito
sarabhaññapariyosāne vipassanaṁ paṭṭhapetvā saṅkhāre sammasanto
anupubbena arahattaṁ pāpuṇi etadatthameva hissa bhagavatā
attanā saddhiṁ ekagandhakuṭivāso āṇattoti vadanti. keci
panāhu na ca mayā sammukhā diṭṭhoti idaṁ rūpakāyadassanameva
sandhāya vuttaṁ. āyasmā hi soṇo pabbajitvā therassa santike
kammaṭṭhānaṁ gahetvā ghaṭento vāyamanto anupasampannova
sotāpanno hutvā upasampajjitvā upāsakāpi sotāpannā honti

page number: 246

ahampi sotāpanno kimettha cittanti uparimaggatthāya vipassanaṁ
vaḍḍhetvā antovasseyeva chaḷabhiñño hutvā visuddhipavāraṇāya
pavāresi. ariyasaccadassanena bhagavato dhammakāyo diṭṭho nāma
hoti. vuttaṁ hetaṁ yo kho vakkali dhammaṁ passati so maṁ passatīti.
tasmāssa dhammakāyadassanaṁ pageva siddhaṁ pavāretvā pana rūpakāyaṁ
daṭṭhukāmo ahosīti.
[162] pāsādikantiādīnaṁ padānaṁ attho aṭṭhakathāyameva
vutto. tattha visūkāyikavipphanditānanti paṭipakkhabhūtānaṁ diṭṭhi-
cittavipphanditānanti attho. pāsādikanti vā dvattiṁsamahāpurisa-
lakkhaṇāsītianubyañjanabyāmappabhāketumālālaṅkatāya samantap-
pāsādikāya attano sarīrasobhāya sampattiyā rūpakāyadassanabyā-
vaṭajanassa sabbabhāgato pasādāvahaṁ. pasādanīyanti dasabalacatu-
vesārajjachāsādhāraṇañāṇāṭṭhārasāaveṇiyabuddhadhammappabhūti apari-
māṇaguṇagaṇasamannāgatāya dhammakāyasampattiyā parikkhakajanassa
pasādanīyaṁ pasīditabbayuttaṁ pāsādikaṁ vā. santindriyanti cakkhādi-
pañcindriyalolatāvigamena vūpasantapañcindriyaṁ. santamānasanti
chaṭṭhassa manindriyassa nibbisevanabhāvupagamanena vūpasantamānasaṁ.
uttamadamathasamathamanuppattanti lokuttarapaññāvimutticetovimutti-
saṅkhātaṁ uttamaṁ damathaṁ samathañca anuppatvā adhigantvā ṭhitaṁ.
dantanti suparisuddhakāyasamācāratāya hatthapādakukkuccābhāvato

page number: 247

davādiabhāvato ca kāyena dantaṁ. guttanti suparisuddhavacīsamā-
cāratāya niratthakavācābhāvato ravādiabhāvato ca vācāya guttaṁ.
yatindriyanti suparisuddhamanosamācāratāya ariyiddhiyogena abyāvaṭa-
appaṭisaṅkhupekkhābhāvato 1- ca manindriyavasena yatindriyaṁ. nāganti
chandādivasena agamanato pahīnānaṁ rāgādikilesānaṁ apunāgamanato
apaccāgamanato kassacipi āgussa sabbathāpi akaraṇato punabbhavassa
ca agamanatoti imehi kāraṇehi nāgaṁ. ettha ca pāsādikanti
iminā rūpakāyena bhagavato pamāṇabhūtataṁ dīpeti. pasādanīyanti
iminā dhammakāyena. santindriyantiādinā sesehi pamāṇabhūtataṁ
dīpeti. tena catuppamāṇike lokasannivāse anavasesato sattānaṁ
bhagavato pamāṇabhāvo pakāsitoti veditabbo.
[163] ekavihāreti ekagandhakuṭiyaṁ. gandhakuṭi hi idha vihāroti
adhippetā. vatthunti vasituṁ. ajjhokāse vītināmetvāti
ajjhokāse nisajjāya vītināmetvā. yasmā ca bhagavā āyasmato
soṇassa samāpattisamāpajjanena paṭisanthāraṁ karonto sāvaka-
sādhāraṇā sabbā samāpattiyo anulomapaṭilomaṁ samāpajjanto
bahudeva rattiṁ ajjhokāse nisajjāya vītināmetvā pāde pakkhā-
letvā vihāraṁ pāvisi tasmā āyasmāpi soṇo bhagavato
adhippāyaṁ ñatvā tadanurūpaṁ sabbā tā samāpattiyo

footnote: 1. appaṭisaṅkhānupekkhābhāvatotipi dissati.

page number: 248

anulomapaṭilomaṁ samāpajjanto bahudeva rattiṁ ajjhokāse nisajjāya
vītināmetvā pāde pakkhāletvā vihāraṁ pāvisīti keci vadanti.
pavisitvā ca bhagavatā anuññāto cīvaraṁ tirokaraṇīyaṁ katvāpi
bhagavato pādapasse nisajjāya vītināmeti. ajjhesīti āṇāpesi.
paṭibhātu taṁ bhikkhu dhammo bhāsitunti bhikkhu tuyhaṁ dhammo
bhāsituṁ upaṭṭhatu ñāṇamukhaṁ āgacchatu. yathāsutaṁ yathāpariyattaṁ
dhammaṁ bhaṇāhīti attho. sabbāneva aṭṭhakavaggikānīti aṭṭhaka-
vaggabhūtāni kāmasuttādīni soḷasa suttāni. sarena abhāsīti
suttussāraṇasarena abhāsi. sarabhaññavasena kathesīti attho.
sarabhaññapariyosāneti ussāraṇāvasāne. suggahitānīti sammā
uggahitāni. sumanasikatānīti suṭṭhu manasikatāni. ekacco
uggahaṇakāle sammā uggahetvāpi pacchā sajjhāyādivasena
manasikaraṇakāle byañjanāni vā micchā vāceti 1- padapaccābhaṭṭhaṁ vā
karoti na evamayaṁ. iminā pana sammadeva yathuggahitaṁ
manasikatāni. tena vuttaṁ sumanasikatānīti suṭṭhu manasikatānīti.
sūpadhāritānīti atthatopi suṭṭhu upadhāritāni. atthe hi suṭṭhu
upadhārite sakkā pāli sammā ussāretuṁ. kalyāṇiyāsi vācāya
samannāgatoti sithiladhanitādīnaṁ yathāvidhānaṁ vacanena parimaṇḍalapada-
byañjanāya poriyā vācāya samannāgato ahosi. vissaṭṭhāyāti

footnote: 1. ma. ropeti.

page number: 249

vimuttāya. etenassa vimuttavāditaṁ dasseti. anelagalāyāti
elaṁ vuccati doso. taṁ na paggharatīti anelagalā. tāya.
niddosāyāti attho. athavā anelagalāyāti anelāya ca
agalāya ca. niddosāya agalitapadabyañjanāya aparihīnapada-
byañjanāyāti attho. tathāhi naṁ bhagavā etadaggaṁ bhikkhave mama
sāvakānaṁ bhikkhūnaṁ kalyāṇavākkaraṇānaṁ yadidaṁ soṇo kuṭikaṇṇoti
etadagge ṭhapesi. atthassa viññāpaniyāti yathādhippetaṁ atthaṁ
ñāpetuṁ 1- samatthāya. kativassoti so kira majjhimavayassa tatiye
koṭṭhāse ṭhito ākappasampanno ca 2- paresaṁ ciratarapabbajito
viya khāyati taṁ saddhāya bhagavā pucchīti keci. taṁ akāraṇaṁ.
evaṁ santaṁ samādhisukhaṁ anubhavituṁ yutto ettakaṁ kālaṁ kasmā
pamādaṁ āpannosīti pana anunuñjituṁ satthā kativassosīti taṁ pucchi.
tenevāha kissa pana tvaṁ bhikkhu evaṁ ciraṁ akāsīti. tattha
kissāti kiṁkāraṇā. evaṁ ciraṁ akāsīti evaṁ cirāyi. kena
kāraṇena evaṁ cirakālaṁ pabbajjaṁ anupagantvā agāramajjhe vasīti
attho. ciraṁ diṭṭho meti cirena cirakālena mayā diṭṭho.
kāmesūti vatthukāmesu kilesakāmesu ca. ādīnavoti doso.
apicāti kāmesu ādīnave kenaci pakārena diṭṭhepi na tāvāhaṁ
gharāvāsato nikkhamituṁ asakkhiṁ. kasmā. sambādho gharāvāso

footnote: 1. viññāpetuntipi dissati. 2. aññattha vasaddo hoti.

page number: 250

uccāvacehi kiccakaraṇīyehi samupabyuḷho āgāriyabhāvo. tenevāha
bahukicco bahukaraṇīyoti. etamatthaṁ viditvāti kāmesu yathābhūtaṁ
ādīnavadassino cittaṁ cirāyitvāpi gharāvāsena pakkhandati añña-
datthu padumapalāse udakavindu viya vinivaṭṭetiyevāti etamatthaṁ
sabbākārato viditvā. imaṁ udānanti pavattiṁ nivattiñca
sammadeva jānanto pavattiyaṁ taṁnimitte ca na kadācipi ramatīti
idamatthadīpakaṁ imaṁ udānaṁ udānesi.
[164] tattha disvā ādīnavaṁ loketi sabbasmiṁpi saṅkhāraloke
anicco dukkho vipariṇāmadhammotiādinā ādīnavaṁ dosaṁ paññā-
cakkhunā passitvā. etena vipassanācāro kathito. Ñatvā
dhammaṁ nirūpadhinti sabbupadhipaṭinissaggattā nirupadhiṁ nibbānadhammaṁ
yathābhūtaṁ ñatvā nissaraṇavivekāsaṅkhatāmatasabhāvato maggañāṇena
paṭivijjhitvā. disvā ñatvāti imesaṁ padānaṁ ghataṁ pivitvā balaṁ
hoti sīhaṁ disvā bhayaṁ hoti paññāya cassa disvā āsavā
parikkhīṇā hontītiādīsu viya hetuatthatā daṭṭhabbā. ariyo
na ramatī pāpeti kilesehi ārakattā ariyo sappuriso aṇumattepi
pāpe na ramati. kasmā. pāpe na ramatī sucīti suvisuddhakāyasamā-
cārāditāya suci suddhapuggalo rājahaṁso viya uccāraṭṭhāne pāpe
saṅkiliṭṭhadhamme na ramati nābhinandati. pāpo na ramati sucintipi
pāṭho. tassattho pāpo pāpapuggalo suciṁ anavajjaṁ

page number: 251

vodānadhammaṁ na ramati aññadatthu gāmasūkarādayo viya uccāraṭṭhānaṁ
asuciṁ saṅkilesadhammaṁyeva ramatīti paṭipakkhato desanaṁ parivatteti.
[165] kāḷasīhoti kāḷamukhā vānarajāti. sesamettha pālito
aṭṭhakathāto ca suviññeyyamevāti.
cammakkhandhakavaṇṇanā niṭṭhitā.
-----------------

page number: 252

bhesajjakkhandhakavaṇṇanā
[166] bhesajjakkhandhake. nacchādentīti ruciṁ na uppādenti.
suṁsukāti samudde bhavā ekā macchajāti. kumbhilātipi vadanti.
saṁsagganti 1- parissāvitaṁ. telaparibhogenāti sattāhakālikaparibhogaṁ
sandhāya vuttaṁ. piṭṭhehīti piṁsitehi. ubbhidaṁ nāma osara-
paṁsumayaṁ. chakaṇakanti 2- gomayaṁ. pākatikacuṇṇaṁ nāma apakka-
kasāvacuṇṇaṁ. tena ṭhapetvā gandhacuṇṇaṁ sabbaṁ vaṭṭatīti
vadanti. suvaṇṇagerukoti suvaṇṇatutthādi. añjanupapiṁsananti
añjanatthāya upapiṁsitabbaṁ yaṅkiñci cuṇṇajātaṁ. sāmaṁ gahetvāti
ettha sappadaṭṭhassa atthāya aññena bhikkhunā gahitampi sāmaṁ
gahitasaṅkhameva gacchatīti veditabbaṁ. gharadinnakābādho nāma
vasikaraṇatthāya gharaṇiyā dinnabhesajjasamuṭṭhito ābādho. tenāha
vasikaraṇapānakasamuṭṭhitarogoti. gharasaddo cettha abhedena gharaṇiyā
vattamāno adhippeto. akaṭayūsenāti anabhisaṅkhatena muggayūsena.
kaṭākaṭenāti mugge pacitvā acāletvāva parissāvitena
muggayūsenāti gaṇṭhīpadesu vuttaṁ.
[167] guḷakaraṇanti guḷakaraṇaṭṭhānaṁ. ucchusālanti vuttaṁ
hoti. avissatthāti sāsaṅkā. appamattakepi pavārentīti

footnote: 1. pāliyaṁ saṁsaṭṭhanti dissati. 2. pāliyaṁ chakananti.

page number: 253

appamattakepi gahite pavārenti. bahumhi gahite aññesaṁ
nappahotīti maññamānā appamattakaṁ gahetvāpi pavārentīti adhip-
pāyo. paṭisaṅkhāpi paṭikkhipantīti divā bhojanatthāya bhavissatīti
sallakkhetvāpi paṭikkhipanti. sambādhe dahanakammaṁ paṭikkhepābhāvā
vaṭṭati. ubhato pasannāti ubho pasannā. māghātoti mā
ghātetha pāṇinoti evaṁ māghātaghosanaghositadivaso.
[168] madhugoḷakanti sakkarādīhi saṁyuttapūvaṁ. āyuṁ detīti
āyudānaṁ deti. vaṇṇanti sarīravaṇṇaṁ. sukhanti kāyikacetasika-
sukhaṁ. balanti sarīrathāmaṁ. paṭibhāṇanti yuttamattapaṭibhāṇaṁ 1-.
vātaṁ anulometīti vātaṁ anulometvā harati. vatthiṁ sodhetīti
dhamaniyo suddhaṁ karoti. āmāvasesaṁ pācetīti sace āmāvasesakaṁ
hoti taṁ pāceti. anuppavecchatīti deti. vātañca byapanetīti
sambandhitabbaṁ. nanu ca paramparabhojanena kāretabboti kasmā
vuttaṁ. paramparabhojanaṁ hi pañcannaṁ bhojanānaṁ aññatarena
nimantitassa taṁ ṭhapetvā aññaṁ pañcannaṁ bhojanānaṁ aññataraṁ
bhuñjantassa hoti. ime ca bhikkhū bhojjayāguṁ paribhuñjiṁsu
pañcasu bhojanesu aññataranti āha bhojjayāguyā hi pavāraṇā
hotīti. yasmā pañcannaṁ bhojanānaṁ aññataraṁ paṭikkhipantassa
vuttā pavāraṇā bhojjayāguṁ paṭikkhipantassāpi hotiyeva tasmā

footnote: 1. yuttamuttapaṭibhāṇanti maññe.

page number: 254

bhojjayāgupi odanagatikāyevāti adhippāyo. sukhumojaṁ pakkhipiṁsūti
bhagavā paribhuñjissatīti maññamānā pakkhipiṁsu.
[169] pāṭaligāmoti evaṁnāmako magadharaṭṭhe eko gāmo.
tassa kira gāmassa māpanadivase gāmaṅgaṇaṭṭhāne dve tayo
pāṭalaṅkurā paṭhavito ubbhijjitvā nikkhamiṁsu. tena taṁ pāṭali-
gāmotveva vohariṁsu. tadavasarīti taṁ pāṭaligāmaṁ avasari
anupāpuṇi. pāṭaligāmikāti pāṭaligāmavāsino. upāsakāti te
kira bhagavato paṭhamadassanena keci saraṇesu ca sīlesu ca patiṭṭhitā.
tena vuttaṁ upāsakā yena bhagavā tenupasaṅkamiṁsūti. pāṭaligāme
kira ajātasattuno licchavirājūnañca manussā kālena kālaṁ gantvā
gehasāmike gehato nīharitvā māsampi aḍḍhamāsampi vasanti. tena
pāṭaligāmavāsino manussā niccupaddutā etesañceva 1- āgatakāle
vasanaṭṭhānaṁ bhavissati ekapasse 1- issarānaṁ bhaṇḍapaṭisāmanaṭṭhānaṁ
ekapasse vasanaṭṭhānaṁ ekapasse āgantukānaṁ addhikamanussānaṁ
ekapasse daliddānaṁ kapaṇamanussānaṁ ekapasse gilānānaṁ
vasanaṭṭhānaṁ bhavissatīti sabbesaṁ aññamaññaṁ aghaṭṭetvā vasanap-
pahonakaṁ nagaramajjhe mahatiṁ sālaṁ kāresuṁ. tasmā nāmaṁ āvasathā-
gāranti. āgantvā vasanti ettha āgantukāti āvasatho.
tadeva agāraṁ āvasathāgāraṁ. taṁdivasañca taṁ niṭṭhānaṁ agamāsi.

footnote: 1-1. etesaññeva---bhavissatīti ekapasseti maññe.

page number: 255

te tattha gantvā kaṭṭhakammasudhākammacittakammādivasena supari-
niṭṭhitaṁ susajjitaṁ devavimānasadisaṁ dvārakoṭṭhakato paṭṭhāya olo-
ketvā idaṁ āvasathāgāraṁ ativiya manorammaṁ sassirīkaṁ kena nukho
paṭhamaṁ paribhuttaṁ amhākaṁ dīgharattaṁ hitāya sukhāya assāti cintesuṁ.
tasmiṁyeva ca khaṇe bhagavā taṁ gāmaṁ anuppattoti assosuṁ.
tena te uppannapītisomanassā amhehi bhagavā gantvāpi
ānetabbosiyā sosayamevāmhākaṁvasanaṭṭhānaṁ sampatto ajja
mayaṁ bhagavantaṁ idha vasāpetvā paṭhamaṁ paribhuñjāpessāma tathā
bhikkhusaṅghaṁ bhikkhusaṅghe āgate tepiṭakaṁ buddhavacanaṁ āgatameva
bhavissati satthāraṁ maṅgalaṁ vadāpessāma dhammaṁ kathāpessāma
iti tīhi ratanehi paribhutte pacchā amhākaṁ paresañca paribhogo
bhavissati evaṁ no dīgharattaṁ hitāya sukhāya bhavissatīti sanniṭṭhānaṁ
katvā etadatthameva bhagavantaṁ upasaṅkamiṁsu. tasmā evamāhaṁsu
adhivāsetu no bhante bhagavā āvasathāgāranti. tenupasaṅkamiṁsūti
kiñcāpi taṁ taṁdivasameva pariniṭṭhitattā devavimānaṁ viya susajjitaṁ
supaṭijaggitaṁ buddhārahaṁ pana katvā na paññattaṁ buddhā hi
nāma araññajjhāsayā araññārāmā antogāme vaseyyuṁ vā
no vā tasmā bhagavato ruciṁ jānitvāva paññapessāmāti
cintetvā te bhagavantaṁ upasaṅkamiṁsu. idāni bhagavato ruciṁ
jānitvā tathā paññāpetukāmā yenāvasathāgāraṁ tenupasaṅkamiṁsu.

page number: 256

sabbasanthariṁ āvasathāgāraṁ santharitvāti ettha santharaṇaṁ santhari
sabbo sakalo santhari etthāti sabbasanthari. athavā santharitanti
santhari sabbaṁ santhari sabbasanthari. taṁ sabbasanthariṁ. bhāva-
napuṁsakaniddeso cāyaṁ. yathā sabbameva santhataṁ hoti evaṁ
santharitvāti attho. sabbapaṭhamaṁ tāva gomayaṁ nāma sabbamaṅgalesu
vaṭṭatīti sudhāparikammakatampi bhūmi allagomayena opuñchāpetvā
parisukkhabhāvaṁ ñatvā yathā akkantaṭṭhāne padaṁ paññāyati evaṁ
catujjātigandhehi limpetvā upari nānāvaṇṇakaṭasārake santharitvā
tesaṁ upari mahāpiṭṭhikakojave ādiṁ katvā hatthattharakādīhi nānā-
vaṇṇehi attharakehi santharitabbayuttakaṁ sabbokāsaṁ santharāpesuṁ.
tena vuttaṁ sabbasanthariṁ āvasathāgāraṁ santharitvāti. āsanānīti
majjhaṭṭhāne tāva maṅgalatthambhaṁ nissāya mahārahaṁ buddhāsanaṁ
paññapetvā tattha yaṁ yaṁ mudukañca manorammañca paccattharaṇaṁ
taṁ taṁ paccattharitvā ubhatolohitakaṁ manuññadassanaṁ upadhānaṁ
upadahitvā upari suvaṇṇarajatatārakāvicittavitānaṁ bandhitvā
gandhadāmapupphadāmapaṭadāmādīhi 1- alaṅkaritvā samantā dvādasahatthe
ṭhāne pupphajālaṁ kāretvā tiṁsahatthamattaṁ ṭhānaṁ paṭasāṇiyā
parikkhipāpetvā pacchimabhittiṁ nissāya bhikkhusaṅghassa pallaṅkapīṭha-
apassayapīṭhamuṇḍapīṭhādīni 2- paññāpetvā upari setapaccattharaṇehi

footnote: 1-pattadāmādīhītipi dissati. 2. pallaṅkāpassayamañcapiṭhādīnītipi dissati.

page number: 257

paccattharāpetvā sālāya pācīnapassaṁ attano nisajjāyoggaṁ
kāresuṁ. taṁ sandhāya vuttaṁ āsanāni paññāpetvāti. udaka-
maṇikanti mahākucchikaṁ samekhalaṁ udakacāṭiṁ. evaṁ bhagavā bhikkhusaṅgho
ca yathāruciyā hatthapāde dhovissanti mukhaṁ vikkhālessantīti
tesu tesu ṭhānesu maṇivaṇṇassa udakassa pūretvā vāsatthāya
nānāpupphāni ceva udakavāsacuṇṇāni ca pakkhipitvā kadalipaṇṇehi
pidahitvā patiṭṭhāpesuṁ. tena vuttaṁ udakamaṇikaṁ patiṭṭhāpetvāti.
telappadīpaṁ āropetvāti rajatasuvaṇṇādimayadaṇḍāsu daṇḍadīpikāsu
yonakarūpakādīnaṁ 1- hatthepi ṭhapitasuvaṇṇarajatādimayakapallikāsu ca
telappadīpe jalayitvā. yena bhagavā tenupasaṅkamiṁsūti ettha
pana te pāṭaligāmiyaupāsakā na kevalaṁ āvasathāgārameva athakho
sakalasmimpi gāme vīthiyo sajjāpetvā dhaje ussāpetvā
gehadvāresu puṇṇaghaṭe ca kadaliādayo ca ṭhapāpetvā sakalagāmaṁ
dīpamālādīhi vippakiṇṇatārakaṁ viya katvā khīrapake dārake
khīraṁ pāyetha daharakumāre lahuṁ lahuṁ bhojetvā sayāpetha uccāsaddaṁ
mā karittha ajja ekarattiṁ satthā antogāme vasissati buddhā
nāma appasaddakāmā hontīti bheriñcārāpetvā sayaṁ daṇḍadīpikā
ādāya yena bhagavā tenupasaṅkamiṁsu. athakho bhagavā
nivāsetvā pattacīvaramādāya saddhiṁ bhikkhusaṅghena yena āvasathāgāraṁ

footnote: 1. yodhaka...itipi dissati.

page number: 258

tenupasaṅkamīti yassadāni bhante bhagavā kālaṁ maññatīti
evaṁ kira tehi kāle ārocite bhagavā lākhārasena tintaratta-
koviḷārapupphavaṇṇarattaṁ dupaṭṭaṁ kattariyā padumaṁ kantento viya
saṁvidhāya timaṇḍalaṁ paṭicchādento nivāsetvā suvaṇṇapāmaṅgena
padumakalāpaṁ parikkhipanto viya vijjulatāsassirīkaṁ kāyabandhanaṁ
bandhitvā rattakambalena gajakumbhaṁ pariyonaddhanto viya ratana-
satubbedhe suvaṇṇagghike pavāḷajālaṁ khipamāno viya mahati suvaṇṇa-
cetiye rattakambalakañcukaṁ paṭimuñcanto viya gacchantaṁ puṇṇacandaṁ
rattavalāhakena paṭicchādayamāno viya kāñcanagirimatthakesu pakka-
lākhārasaṁ parisiñcanto viya cittakūṭapabbatamatthakaṁ vijjulatājālena
parikkhipanto viya ca sacakkavāḷasineruyugandharamahāpaṭhaviṁ 1- cāletvā
gahitaṁ nigrodhaphalasamānavaṇṇaṁ rattavarapaṁsukūlaṁ pārupitvā vanagahanato
kesarasīho viya udayapabbatakūṭato puṇṇacando viya bālasuriyo
viya ca attanā nisinnatarusaṇḍato 2- nikkhami. athassa kāyato
meghamukhato vijjukalāpā viya rasmiyo nikkhamitvā suvaṇṇarasadhārā-
parisekapiñjarapattapupphaphalasākhāviṭape 3- viya samantato rukkhe kariṁsu.
tāvadeva ca attano pattacīvaramādāya mahābhikkhusaṅgho bhagavantaṁ
parivāresi. te ca naṁ parivāretvā ṭhitabhikkhū evarūpā ahesuṁ

footnote: 1. sakalacakkavāḷa...itipi dissati. 2. attanā nisinnacārumaṇḍapatotipi dissati.
footnote: 3. ma. suvaṇṇarasadhārāsadise.

page number: 259

appicchā santuṭṭhā pavivittā asaṁsaṭṭhā āraddhavīriyā vattāro
vacanakkhamā codakā pāpagarahino sīlasampannā samādhisampannā
paññāsampannā vimuttisampannā vimuttiñāṇadassanasampannā.
tehi parivārito bhagavā rattakambalaparikkhitto viya suvaṇṇakkhandho
rattapadumasaṇḍamajjhagatā viya suvaṇṇanāvā pavāḷavedikāparikkhitto
viya suvaṇṇapāsādo virocittha. mahākassapappamukhā pana
mahātherā meghavaṇṇaṁ paṁsukūlacīvaraṁ pārupitvā maṇicammikā 1-
viya mahānāgā parivārayiṁsu vantarāgā bhinnakilesā vijaṭitajaṭā
chinnabndhanā kule vā gaṇe vā alaggā. iti bhagavā sayaṁ
vītarāgo vītarāgehi vītadoso vītadosehi vītamoho vītamohehi
nittaṇho nittaṇhehi nikkiseso nikkilesehi sayaṁ buddho
anubuddhehi parivārito pattaparivāritaṁ viya kesaraṁ kesaraparivāritā viya
kaṇṇikā aṭṭhanāgasahassaparivārito viya chaddanto nāgarājā navuti-
haṁsasahassaparivārito viya dhataraṭṭho haṁsarājā senāṅgaparivārito
viya cakkavatti marugaṇaparivārito viya sakko devarājā brahmagaṇa-
parivārito viya hāritamahābrahmā tārāgaṇaparivuto viya puṇṇa-
cando asamena buddhavesena aparimāṇena buddhavilāsena pāṭaligāma-
gāminaṁ maggaṁ paṭipajji. athassa puratthimakāyato suvaṇṇavaṇṇā
ghanabuddharasmiyo uṭṭhahitvā asītihatthaṭṭhānaṁ aggahesuṁ.

footnote: 1. maṇivammavammitātipi dissati.

page number: 260

pacchimakāyato dakkhiṇapassato vāmapassato suvaṇṇavaṇṇā ghanabuddha-
rasmiyo uṭṭhahitvā asītihatthaṭṭhānaṁ aggahesuṁ. upari kesan-
tato paṭṭhāya sabbakesāvattehi moragīvavaṇṇā ghanabuddharasmiyo
uṭṭhahitvā gagaṇatale asītihatthaṭṭhānaṁ aggahesuṁ. heṭṭhā
pādatalehi pavāḷavaṇṇā rasmiyo uṭṭhahitvā ghanapaṭhaviyaṁ asīti-
hatthaṭṭhānaṁ aggahesuṁ. dantato akkhīnaṁ setaṭṭhānato nakhānañca
maṁsavinimuttaṭṭhānato odātā ghanabuddharasmiyo uṭṭhahitvā asīti-
hatthaṭṭhānaṁ aggahesuṁ. rattapītavaṇṇānaṁ sambhinnaṭṭhānato
mañjiṭṭhavaṇṇā rasmiyo uṭṭhahitvā asītihatthaṭṭhānaṁ aggahesuṁ.
sabbatthakameva pabhassarā rasmiyo uṭṭhahiṁsu. evaṁ samantā
asītihatthamattaṭṭhānaṁ chabbaṇṇā buddharasmiyo vijjotamānā
vipphandamānā vidhāvamānā kañcanadaṇḍadīpakāhi niccharitvā ākāsaṁ
pakkhannā mahādīpajālā viya cātuddīpikamahāmeghato nikkhanta-
vijjulatā viya ca disodisaṁ pakkhandiṁsu yāhi sabbe disābhāgā
suvaṇṇacampakapupphehi vikiriyamānā viya suvaṇṇaghaṭato nikkhanta-
suvaṇṇarasadhārāhi āsiñcamānā viya pasāritasuvaṇṇapaṭṭaparikkhittā
viya verambhavātasamuddhatakiṁsukakaṇṇikārakiṁkirātapupphacuṇṇasamo-
kiṇṇā viya cīnapiṭṭhacuṇṇasamparirañjitā viya ca virociṁsu.
bhagavatopi asītianubyañjanabyāmappabhāparikkhepasamujjalaṁ dvattiṁsa-
mahāpurisalakkhaṇapaṭimaṇḍitaṁ sarīraṁ abbhamahikādiupakkilesavimuttaṁ

page number: 261

samujjalatārakāpabhāsitaṁ 1- viya gagaṇatalaṁ vikasitaṁ viya padumavanaṁ
sabbaphāliphullo viya yojanasatiko pāricchattako paṭipāṭiyā ṭhapitānaṁ
dvattiṁsacandānaṁ dvattiṁsasuriyānaṁ dvattiṁsacakkavattīnaṁ dvattiṁsadevarājānaṁ
dvattiṁsamahābrahmānaṁ siriyā siriṁ abhibhavamānaṁ viya virocittha
yathātaṁ dasahi pāramīhi dasahi upapāramīhi dasahi paramatthapāramīhīti
sammadeva paripūritāhi samatiṁsāya pāramīhi alaṅkataṁ kappasatasahassādhikāni
cattāri asaṅkheyyāni dinnena dānena rakkhitena sīlena katena
kalyāṇakammena ekasmiṁ attabhāve samosaritvā vipākaṁ dātuṁ okāsaṁ
alabhamānena sambādhappattena viya nibbattitaṁ nāvāsahassassa bhaṇḍaṁ
ekanāvaṁ āropanakālo viya sakaṭasahassassa bhaṇḍaṁ ekasakaṭaṁ āropanakālo
viya pañcavīsatiyā gaṅgānaṁ sambhijjamukhadvāre ekato rāsibhūtakālo
viya ca ahosi. imāya buddharaṁsiyā obhāsamānassāpi bhagavato purato
anekāni daṇḍadīpikāsahassāni ukkhipiṁsu. tathā pacchimato vāmapasse
dakkhiṇapasse. jātikusumacampakavanamālikārattuppalanīluppalabakula-
sindhavārādipuphānañceva 2- nīlapītādivaṇṇasugandhagandhacuṇṇānañca
cātuddīpikamahāmeghavissaṭṭhasalilavuṭṭhiyo viya vuṭṭhiyo vippakiriyiṁsu.
pañcaṅgikatūriyanigghosā ceva buddhadhammasaṅghaguṇapaṭisaṁyuttā thutighosā
ca sabbā disā pūrayamānā mukharā viya akaṁsu.

footnote: 1. samujjalantatārakāvabhāsitantipi dissati. 2. sindvāra...itipi dissati.

page number: 262

devasupaṇṇanāgayakkhagandhabbamanussānaṁ akkhīni amatapānaṁ viya labhiṁsu.
imasmiṁ pana ṭhāne ṭhatvā padasahassehi gamanavaṇṇaṁ vattuṁ vaṭṭati.
tatridaṁ mukhamattaṁ.
evaṁ sabbaṅgasampanno kampayanto vasundharaṁ
aheṭhayanto pāṇāni yāti lokavināyako
dakkhiṇaṁ paṭhamaṁ pādaṁ uddharanto narāsabho
gacchanto sirisampanno sobhate dipaduttaho
gacchato buddhaseṭṭhassa heṭṭhāpādatalaṁ mudu
samaṁ samphusate bhūmiṁ rajasānupalimpati
ninnaṁ ṭhānaṁ unnamati gacchante lokanāyake
unnatañca samaṁ hoti paṭhavī ca acetanā
pāsāṇā sakkharā ceva kathalā khāṇukaṇṭakā
sabbe maggā vivajjanti gacchante lokanāyake
nātidūre uddharati naccāsanne ca nikkhipi
aghaṭṭayanto niyyāti ubho jāṇū ca gopphake
nātisīghaṁ pakkamati sampannacaraṇo muni
na cātisaṇikaṁ yāti gacchamāno samāhito
uddhaṁ adho tiriyañca disañca vidisaṁ tathā
na pekkhamāno so yāti yugamattañhi pekkhati
nāgavikkantacāro so gamane sobhate jino

page number: 263

cāruṁ gacchati lokaggo hāsayanto sadevake
usabharājāva sobhanto cārucārīva kesarī
tosayanto bahū satte gāmaseṭṭhaṁ upāgamīti.
vaṇṇanākālo nāma kiresa. evaṁvidhesu kālesu bhagavato
sarīravaṇṇe vā guṇavaṇṇe vā dhammakathikassa thāmoyeva pamāṇaṁ.
vaṇṇetuṁ cuṇṇiyapadehi gāthābandhehi vā yattakaṁ sakkoti tattakaṁ
vattabbaṁ. dukkathitanti vā atitthena pakkhannoti vā na
vattabbo. aparimāṇavaṇṇā hi buddhā bhagavanto. tesaṁ
buddhāpi anavasesato vaṇṇaṁ vattuṁ asamatthā. sakalaṁpi hi kappaṁ
vadantā pariyosāpetuṁ na sakkonti pageva itarā pajāti.
iminā sirivilāsena alaṅkatapaṭiyattaṁ pāṭaligāmaṁ pavisitvā bhagavā
pasannacittena janena pupphagandhadhūpavāsacuṇṇādīhi pūjiyamāno
āvasathāgāraṁ pāvisi. tena vuttaṁ athakho bhagavā nivāsetvā
pattacīvaramādāya saddhiṁ bhikkhusaṅghena yena āvasathāgāraṁ
tenupasaṅkamīti. pāde pakkhāletvāti yadipi bhagavato pāde
rajojallaṁ na upalimpati tesaṁ pana upāsakānaṁ kusalābhivuḍḍhiṁ
ākaṅkhanto paresaṁ diṭṭhānugatiṁ āpajjanatthaṁ bhagavā pāde
pakkhālesi. apica upādinnakasarīraṁ nāma sītikātabbampi hotīti
tadatthampi bhagavā nahānapādadhovanāni karotiyeva. bhagavantaṁyeva
purakkhatvāti bhagavantaṁ purato katvā. tattha bhagavā bhikkhūnañceva
upāsakānañca majjhe

page number: 264

nisinno gandhodakena nahātvā dukūlacumbaṭena nirodakaṁ katvā
jātihiṅgulakena majjitvā rattakambalapaliveṭhite pīṭhe ṭhapitā
rattasuvaṇṇaghanapaṭimā viya ativiya virocittha. ayaṁ panettha
porāṇānaṁ vaṇṇabhaṇanamaggo
gantvāna maṇḍalamāḷaṁ nāgavikkantacāraṇo
obhāsayanto lokaggo nisīdi varamāsane
tahiṁ nisinno naradammasārathi
devātidevo satapuññalakkhaṇo
buddhāsane majjhagato virocati
suvaṇṇanekkhaṁ viya paṇḍukambale
nekkhaṁ jambonadasseva nikkhittaṁ paṇḍukambale
virocati vītamalo maṇi verocano yathā
mahāsālova samphullo merurājāvalaṅkato
suvaṇṇathūpasaṅkāso padumo kokanudo yathā
jalanto dīparukkhova pabbatagge yathā sikhī
devānaṁ pārichattova sabbaphullo virocathāti 1-.
[170] pāṭaligāmike upāsake āmantesīti yasmā tesu
upāsakesu bahū janā sīle patiṭṭhitā tasmā paṭhamaṁ tāva
sīlavipattiyā ādīnavaṁ pakāsetvā pacchā sīlasampadāya ānisaṁsaṁ
dassetuṁ pañcime gahapatayotiādinā dhammadesanatthaṁ āmantesi.

footnote: 1. virocatītipi dissati.

page number: 265

tattha dussīloti nissīlo. abhāvattho hi ettha dussaddo
duppaññotiādīsu viya. sīlavipannoti vipannasīlo
bhinnasaṁvaro. ettha ca dussīloti padena puggalassa sīlābhāvo
vutto. so panassa sīlābhāvo duvidho asamādānena vā
samādinnassa bhedena vāti. tesu purimo na tathā sāvajjo yathā
dutiyoti sāvajjataraṁ yathādhippetādīnavanimittaṁ sīlābhāvaṁ
puggalādhiṭṭhānāya desanāya dassetuṁ sīlavipannoti vuttaṁ. tena
dussīloti padassa atthaṁ dasseti. pamādādhikaraṇanti pamādakāraṇā.
idañca suttaṁ gahaṭṭhānaṁ vasena āgataṁ pabbajitānampi pana
labbhateva. gahaṭṭho hi yena yena sippuṭṭhānena jīvitaṁ kappeti
yadi kasiyā yadi vaṇijjāya yadi gorakkhena. pāṇātipātādivasena
pamatto taṁtaṁ yathākālaṁ sampādetuṁ na sakkoti. athassa kammaṁ
vinassati. māghātakāle pāṇātipātaṁ pana adinnādānādīni ca
karonto daṇḍavasena mahatiṁ bhogajāniṁ nigacchati. pabbajito
dussīlo pamādakāraṇā sīlato buddhavacanato jhānato sattāriyadhanato
ca jāniṁ nigacchati. pāpako kittisaddoti gahaṭṭhassa asuko
asukakule jāto dussīlo pāpadhammo pariccattaidhalokaparaloko
salākabhattamattampi na detīti catupparisamajjhe pāpako
kittisaddo abbhuggacchati pabbajitassa asuko nāma satthu
sāsane pabbajitvā nāsakkhi sīlāni rakkhituṁ na buddhavacanaṁ gahetuṁ

page number: 266

vejjakammādīhi jīvati chahi agāravehi samannāgatoti evaṁ pāpako
kittisaddo abbhuggacchati. avisāradoti gahaṭṭho tāva avassaṁ
bahunnaṁ sannipātaṭṭhāne koci mama kammaṁ jānissati atha maṁ
niggaṇhissanti vā rājakulassa vā dassantīti sabhayo upasaṅkamati
maṅkubhūto pattakkhandho adhomukho nisīdati visārado hutvā kathetuṁ
na sakkoti. pabbajitopi bahū bhikkhū sannipatitā avassaṁ koci
mama kammaṁ jānissati atha me uposathampi pavāraṇampi ṭhapetvā
sāmaññato cāvetvā nikkaḍḍhissantīti sabhayo upasaṅkamati visārado
hutvā kathetuṁ na sakkoti. ekacco pana dussīlopi samāno dappito
vicarati sopi ajjhāsayena maṅku hotiyeva vippaṭisāribhāvato.
sammūḷho kālaṁ karotīti dussīlassa hi maraṇamañce nipannassa
dussīlyakammānaṁ samādāya vattitaṭṭhānāni āpāthamāgacchanti
so ummiletvā attano puttadārādidassanavasena idhalokaṁ
passati nimmiletvā gatinimittupaṭṭhānavasena paralokaṁ passati
tassa cattāro apāyā kammānurūpaṁ upaṭṭhahanti sattisatena
pahariyamāno viya aggijālāya āliṅgiyamāno viya ca hoti so
vāretha vārethāti vivarantova marati. tena vuttaṁ sammūḷho
kālaṁ karotīti. kāyassa bhedāti upādinnakakkhandhapariccāgā.
parammaraṇāti tadanantaraṁ abhinibbattakkhandhaggahaṇe. athavā
kāyassa bhedāti jīvitindriyassa upacchedā.

page number: 267

parammaraṇāti cutito uddhaṁ. apāyantiādi sabbaṁ nirayavevacanaṁ.
nirayo hi saggamokkhahetubhūtā puññasaṅkhātā ayā apetattā
sukhānaṁ vā āyassa āgamanassa abhāvā apāyo. dukkhassa
gati paṭisaraṇanti duggati. dosabahulatāya vā duṭṭhena
kammanābhinibbattā gatīti duggati. vivasā nipatanti ettha
dukkaṭakārinoti vinipāto vinassantā vā ettha nipatanti
sambhijjamānaṅgapaccaṅgāti vinipāto. natthi ettha assādasaññito
ayoti nirayo. athavā apāyaggahaṇena tiracchānayoniṁ dīpeti.
tiracchānayoni hi apāyo sugatito apetattā na duggati
mahesakkhānaṁ nāgarājādīnaṁ sambhavato. duggatiggahaṇena petavisayaṁ
dīpeti. so hi apāyo ceva duggati ca sugatito apayātattā
dukkhassa ca gatibhūtattā. na tu vinipāto asurasadisaṁ avinipatitattā.
petamahiddhikānaṁ vimānānipi nibbattanti. vinipātaggahaṇena
asurakāyaṁ dīpeti. so hi yathāvuttenatthena apāyo
ceva duggati ca sabbasampattisamussayehi vinipātattā 1- vinipātoti
ca vuccati. nirayaggahaṇena pana avīciādikaṁ anekappakāraṁ
nirayameva dīpeti. uppajjatīti nibbattati. ānisaṁsakathā
vuttavipariyāyena veditabbā. ayaṁ pana viseso. sīlavāti
samādānavasena sīlavā. sīlasampannoti parisuddhaṁ paripuṇṇañca

footnote: 1. vinipatitattātipi dissati.

page number: 268

katvā sīlassa sampādanena sīlasampanno. bhogakkhandhanti bhogarāsiṁ.
sugatiṁ saggaṁ lokanti ettha sugatiggahaṇena manussagatipi saṅgayhati.
saggaggahaṇena devagatieva. tattha sundarā gatīti sugati.
rūpādīhi visayehi suṭṭhu aggoti saggo. so sabbopi lujjanaṭṭhena
lokoti.
[171] pāṭaligāmiye upāsake bahudeva rattiṁ dhammiyā kathāyāti
aññāyapi pālimuttāya dhammakathāya ceva āvasathānumodanākathāya
ca. tathāhi bhagavā yasmā ajātasattunā tattha pāṭaliputtanagaraṁ
māpentena aññāsu gāmanigamarājadhānīsu ye sīlācārasampannā
kuṭumbikā te ānetvā dhanadhaññāni gharavatthukhettavatthādīni
ceva parihārañca dāpetvā nivesiyanti tasmā pāṭaligāmiyā
upāsakā ānisaṁsadassāvitāya visesato sīlagarukāti 1-
sabbaguṇānañca sīlassa adhiṭṭhānabhāvato tesaṁ paṭhamaṁ sīlānisaṁse
pakāsetvā tato paraṁ ākāsagaṅgaṁ otārento viya paṭhavojaṁ
ākaḍḍhanto viya mahājambūmatthake gahetvā cālento viya
yojanappamāṇaṁ mahāmadhuṁ cakkayantena pīḷetvā sumadhuraṁ madhurasaṁ
pāyamāno viya ca pāṭaligāmikānaṁ upāsakānaṁ hitasukhāvahaṁ pakiṇṇakakathaṁ
kathentopi āvāsadānaṁ nāmetaṁ gahapatayo mahantaṁ puññaṁ
tumhākaṁ āvāso mayā paribhutto bhikkhusaṅghena paribhutto mayā

footnote: 1. aññattha itisaddo natthi.

page number: 269

ca bhikkhusaṅghena ca paribhutte dhammaratanenapi paribhuttoyeva hoti evaṁ
tīhi ratanehi paribhutte appameyyova vipāko apica āvāsadānasmiṁ
dinne sabbadānaṁ dinnameva hoti bhummaṭṭhakapaṇṇasālāya vā
sākhāmaṇḍapassa vā saṅghaṁ uddissa katassa ānisaṁso paricchindituṁ
na sakkā āvāsadānānubhāvena hi bhave nibbattamānassāpi
sampīḷitagabbhavāso nāma na hoti dvādasahattho ovarako viyassa
mātukucchi asambādhova hotīti evaṁ nānānayavicittaṁ bahudhammakathaṁ kathetvā
sītaṁ uṇhaṁ paṭihanti tato vāḷamigāni ca
siriṁsape ca makase sisire cāpi vuṭṭhiyo
tato vātātapo ghoro sañjāto paṭihaññati
leṇatthañca sukhatthañca jhāyituñca vipassituṁ
vihāradānaṁ saṅghassa aggaṁ buddhena vaṇṇitaṁ
tasmā hi paṇḍito poso sampassaṁ atthamattano
vihāre kāraye ramme vāsayettha bahussute
tesaṁ annañca pānañca vatthasenāsanāni ca
dadeyya ujubhūtesu vippasannena cetasā
te tassa dhammaṁ desenti sabbadukkhā panūdanaṁ
yaṁ so dhammaṁ idhaññāya parinibbāti anāsavoti
evaṁ ayampi āvāsadāne ānisaṁso ayampi āvāsadāne ānisaṁsoti

page number: 270

bahudeva rattiṁ atirekadiyaḍḍhayāmaṁ āvāsadānānisaṁsaṁ kathesi.
tattha imā gāthā ca saṅgahaṁ ārūḷhā pakiṇṇakadhammadesanā
pana saṅgahaṁ nārohati. sandassetvātiādīni vuttatthāneva.
abhikkantāti abhikkantā dve yāmā gatā. yassadāni kālaṁ
maññathāti yassa gamanassa tumhe kālaṁ maññatha. gamanakālo
tumhākaṁ gacchathāti vuttaṁ hoti. kasmā pana bhagavā te
uyyojesīti. anukampāya tiyāmarattiṁ nisīditvā vītināmentānaṁ
tesaṁ sarīre ābādho uppajjeyya bhikkhusaṅaghopi ca mahā
tassa sayananisajjānaṁ okāsaṁ laddhuṁ vaṭṭati iti ubhayānukampāya
uyyojesi. suññāgāranti pāṭiyekkaṁ suññāgāraṁ nāma tattha
natthi. te kira gahapatayo tasseva āvasathāgārassa ekapasse
paṭasāṇiṁ parikkhipāpetvā kappiyamañcaṁ paññāpetvā tattha
kappiyapaccattharaṇāni attharitvā upari suvaṇṇarajatatārakagandhamālādi-
dāmapaṭimaṇḍitaṁ vitānaṁ bandhitvā gandhatelappadīpaṁ āropayisu
appevanāma satthā dhammāsanato vuṭaṭhāya thokaṁ vissametukāmo
idha nipajjeyya evaṁ no idaṁ āvasathāgāraṁ bhagavatā catūhi
iriyāpathehi paribhuttaṁ dīgharattaṁ hitāya sukhāya bhavissatīti. satthāpi
tadeva sandhāya tattha saṅghāṭiṁ paññāpetvā sīhaseyyaṁ kappesi.
taṁ sandhāya vuttaṁ suññāgāraṁ pāvisīti. tattha pādadhovanaṭṭhānato
paṭṭhāya yāva dhammāsanā agamāsi. ettake ṭhāne gamanaṁ

page number: 271

nipphannaṁ. dhammāsanaṁ patvā thokaṁ aṭṭhāsi. idaṁ tattha
ṭhānaṁ. dve yāme dhammāsane nisīdi. ettake ṭhāne nisajjā
nipphannā. upāsake uyyojetvā dhammāsanato oruyha
yathāvutte ṭhāne sīhaseyyaṁ kappesi. etaṁ ṭhānaṁ bhagavatā catūhi
iriyāpathehi paribhuttaṁ ahosīti.
[172] sunīdhavassakārāti sunīdho ca vassakāro ca dve
brāhmaṇā. magadhamahāmattāti magadharañño mahāamaccā
magadharaṭṭhe vā mahāmattā mahatiyā issariyamattāya samannāgatāti
magadhamahāmattā. pāṭaligāme nagaraṁ māpentīti pāṭaligāmasaṅkhāte
bhūmippadese nagaraṁ māpenti. pubbe pāṭaligāmoti
laddhanāmaṁ ṭhānaṁ idāni nagaraṁ katvā māpentīti attho.
vajjīnaṁ paṭibāhāyāti licchavirājūnaṁ āyamukhapacchindanatthaṁ. vatthūnīti
gharavatthūni gharapatiṭṭhāpanaṭṭhānāni. cittāni namanti nivesanāni
māpetunti rañño rājamahāmattānañca nivesanāni māpetuṁ
vatthuvijjāpāṭhakānaṁ cittāni namanti. te kira attano sippānubhāvena
heṭṭhāpaṭhaviyaṁ tiṁsahatthamatte ṭhāne idha nāgānaṁ nivāsapariggaho
idha yakkhānaṁ idha bhūtānaṁ nivāsapariggaho idha pāsāṇo vā
khāṇuko vā atthīti jānanti. te tadā sippaṁ jappitvā tādisaṁ
sārambhaṭṭhānaṁ pariharitvā anārambhe ṭhāne tāhi vatthupariggāhikāhi
devatāhi saddhiṁ mantayamānā viya taṁtaṁgehāni māpenti. athavā

page number: 272

nesaṁ sarīre devatā adhimuccitvā tattha tattha nivesanāni māpetuṁ
cittaṁ namenti. tā catūsu koṇesu khāṇuke koṭṭetvā vatthumhi
gahitamatte paṭivigacchanti. saddhakulānaṁ saddhā devatā tathā
karonti assaddhakulānaṁ assaddhā devatā ca. kiṁkāraṇā.
saddhānaṁ hi evaṁ hoti idha manussā nivesanaṁ māpentā paṭhamaṁ
bhikkhusaṅghaṁ nisīdāpetvā maṅgalaṁ vadāpessanti atha mayaṁ sīlavantānaṁ
dassanaṁ dhammakathaṁ pañhāvisajjanaṁ anumodanañca sotuṁ labhissāma
manussā dānaṁ datvā amhākaṁ pattiṁ dassantīti. assaddhā
devatāpi attano icchānurūpaṁ tesaṁ paṭipattiṁ passituṁ kathañca
sotuṁ labhissāmāti tathā karonti. tāvatiṁsehīti yathā hi ekasmiṁ
kule ekaṁ paṇḍitaṁ manussaṁ ekasmiñca vihāre ekaṁ bahussutaṁ
bhikkhuṁ upādāya asukakule manussā paṇḍitā asukavihāre bhikkhū
bahussutāti saddo abbhuggacchati evameva sakkaṁ devarājānaṁ
vissukammañca devaputtaṁ upādāya tāvatiṁsā paṇḍitāti saddo
abbhuggato. tenāha tāvatiṁsehīti. seyyathāpītiādinā devehi
tāvatiṁsehi saddhiṁ mantetvā viya sunīdhavassakārā nagaraṁ māpentīti
dasseti. yāvatā ariyānaṁ āyatananti yattakaṁ ariyamanussānaṁ
osaraṇaṭṭhānaṁ nāma atthi. yāvatā vaṇijjapathoti yattakaṁ
vāṇijānaṁ āhaṭabhaṇḍassa rāsivaseneva kayavikkayaṭṭhānaṁ nāma
vāṇijānaṁ vasanaṭṭhānaṁ vā atthi. idaṁ agganagaranti tesaṁ

page number: 273

ariyāyatanavaṇijjapathānaṁ idaṁ nagaraṁ aggaṁ bhavissati jeṭṭhakaṁ pāmokkhaṁ.
puṭabhedananti bhaṇḍapuṭabhedanaṭṭhānaṁ. bhaṇḍagaṇṭhikānaṁ mocanaṭṭhānanti
vuttaṁ hoti. sakalajambūdīpe aladdhabhaṇḍampi hi idheva labhissati
aññattha vikkayaṁ agacchantampi idheva vikkayaṁ gacchissati tasmā
idheva puṭaṁ bhindissatīti attho. āyanti yāni 1- catūsu
dvāresu cattāri sabhāyaṁ ekanti evaṁ divase divase
pañcasatasahassāni tattha uṭṭhahissanti tānissa bhāvīni āyāni dasseti 2-.
aggito vātiādīsu cakāratthe vāsaddo. agginā ca udakena
ca mithubhedena ca nassissatīti attho. tassa hi eko koṭṭhāso
agginā nassissati nibbāpetumpi naṁ na sakkhissanti. ekaṁ
koṭṭhāsaṁ gaṅgā gahetvā gamissati. eko iminā akathitaṁ
amussa amunā akathitaṁ imassa vadantānaṁ pisuṇavācānaṁ vasena
bhinnānaṁ manussānaṁ aññamaññabhedena vinassissati. evaṁ vatvā
bhagavā paccūsakāle gaṅgātīraṁ gantvā katamukhadhovano bhikkhācārakālaṁ
āgamayamāno nisīdi. sunīdhavassakārāpi amhākaṁ rājā samaṇassa
gotamassa upaṭṭhāko so amhe upagate pucchissati satthā
kira pāṭaligāmaṁ agamāsi kiṁ tassa santikaṁ upasaṅkamittha
na upasaṅkamitthāti upasaṅkamimhāti ca vutte nimantayittha
na nimantayitthāti pucchissati na nimantayimhāti ca vutte

footnote: 1. aññattha pana āyānampi hīti dissati.
footnote: 2. tāni sabhāvāni āyānīti dassetītipi dissati.

page number: 274

amhākaṁ dosaṁ āropetvā niggaṇhissati idañcāpi mayaṁ
akataṭṭhāne nagaraṁ māpema samaṇassa kho pana gotamassa
gatagataṭṭhāne kāḷakaṇṇisattā paṭikkamanti taṁ mayaṁ nagaramaṅgalaṁ
vācāpessāmāti cintetvā satthāraṁ upasaṅkamitvā nimantayiṁsu.
tena vuttaṁ athakho sunīdhavassakārātiādi. pubbaṇhasamayanti
pubbaṇhakāle. nivāsetvāti gāmappavesananīhārena nivāsanaṁ
nivāsetvā kāyabandhanaṁ bandhitvā. pattacīvaramādāyāti pattañca
cīvarañca ādiyitvā kāyapaṭibaddhaṁ katvā cīvaraṁ pārupitvā pattaṁ
hatthena gahetvāti attho.
[173] sīlavantetthāti sīlavante attano vasanaṭṭhāne.
saññateti kāyavācācittehi saññate. tāsaṁ dakkhiṇamādiseti
saṅghassa dinne cattāro paccaye tāsaṁ gharadevatānaṁ apadiseyya
pattiṁ dadeyya. pūjitā pūjayantīti ime manussā amhākaṁ
ñātakāpi na honti tathāpi no pattiṁ denti ārakkhaṁ
susaṁvihitaṁ karothāti suṭṭhu ārakkhaṁ karonti. mānitā mānayantīti
kālānukālaṁ balikammakaraṇena mānitā ete manussā amhākaṁ
ñātakāpi na honti tathāpi catummāsachammāsantare no
balikammaṁ karontīti mānenti uppannaparissayaṁ haranti. tato
nanti tato naṁ paṇḍitajātikaṁ manussaṁ. orasanti ure ṭhapetvā
saṁvaḍḍhitaṁ. yathā mātā orasaṁ puttaṁ anukampati

page number: 275

uppannaparissayaharaṇatthamevassa vāyamati evaṁ anukampantīti attho.
bhadrāni passatīti sundarāni passati.
[174] anumoditvāti tehi tadā pasutapuññassa anumodanavasena
tesaṁ dhammakathaṁ katvā. sunīdhavassakārāpi yā tattha devatā
āsuṁ tāsaṁ dakkhiṇamādiseti bhagavato vacanaṁ sutvā devatānaṁ pattiṁ
adaṁsu. taṁ gotamadvāraṁ nāma ahosīti tassa nagarassa yena
dvārena bhagavā nikkhami taṁ gotamadvāraṁ nāma ahosi. gaṅgāya
pana uttaraṇatthaṁ anotiṇṇattā gotamatitthaṁ nāma nāhosi.
pūrāti puṇṇā. samatittikāti taṭasamaṁ udakassa tittā bharitā.
kākapeyyāti tīre ṭhitakākehi pātuṁ sakkuṇeyyaudakā. tīhipi
padehi ubhato kūlasamaṁ paripuṇṇabhāvameva vadati. uḷumpanti
pāragamanatthāya lahuke dārubhaṇḍe gahetvā kavāṭaphalake viya
aññamaññasambandhe kātuṁ āṇiyo koṭṭetvā nāvāsaṅkhepena
kataṁ. kullanti veḷunaḷādike saṅgharitvā valliādīhi kalāpavasena
bandhitvā kataṁ. etamatthaṁ viditvāti etaṁ mahājanassa
gaṅgūdakamattassāpi kevalaṁ tarituṁ asamatthataṁ attano pana bhikkhusaṅghassa
ca atigambhīravitthataṁ saṁsāramahaṇṇavaṁ taritvā ṭhitabhāvañca sabbākārato
viditvā tadatthaparidīpanaṁ imaṁ udānaṁ udānesi. udānagāthāya
attho pana aṭṭhakathāyaṁ dassitoyeva. tattha udakaṭṭhānassetaṁ
adhivacananti yathāvuttassa yassakassaci udakaṭṭhānassa etaṁ

page number: 276

aṇṇavanti adhivacanaṁ. na samuddassevāti adhippāyo.
saranti idha nadī adhippetā sarati sandatīti katvā.
gambhīravitthatanti agādhaṭṭhena gambhīraṁ sakalalokattayabyāpitāya vitthataṁ.
vissajjāti assajja appatvāeva pallalāni tesaṁ ataraṇato.
kullaṁ hi jano pabandhatīti kullaṁ bandhituṁ āyāsaṁ āpajjati.
vināeva kullenāti īdisaṁ udakaṁ kullena īdisena vināeva.
tiṇṇā medhāvino janāti ariyamaggañāṇasaṅkhātāya medhāya
samannāgatattā medhāvino buddhā ca buddhasāvakā ca tiṇṇā
paratīre patiṭṭhitā.
[175] koṭigāmoti mahāpanādassa rañño pāsādakoṭiyaṁ
katagāmo. patitassa pāsādassa thūpikāya patiṭṭhitaṭṭhāne
niviṭṭhagāmoti attho. ariyasaccānanti ye paṭivijjhanti tesaṁ
ariyabhāvakarānaṁ saccānaṁ. ananubodhāti abujjhanena ajānanena.
appaṭivedhāti appaṭivijjhanena. anubodho cettha pubbabhāgiyaṁ
ñāṇaṁ. paṭivedho maggañāṇena abhisamayo. tattha yasmā
anubodhapubbako paṭivedho anubodhena vinā na hoti anubodhopi ekacco
paṭivedhasambandho tadubhayābhāvahetukañca vaṭṭe saṁsaraṇaṁ tasmā
vuttaṁ ananubodhā .pe. tumhākañcāti. tattha sandhāvitanti
paṭisandhiggahaṇavasena bhavato bhavantarupagamanena sandhāvitaṁ. saṁsaritanti
aparāparaṁ cavanupapajjanavasena saṁsaritaṁ. mamañceva tumhākañcāti

page number: 277

mayā ca tumhehi ca. athavā sandhāvitaṁ saṁsaritanti sandhāvanaṁ
saṁsaraṇaṁ mamañceva tumhākañca ahosīti evamettha attho
veditabbo. saṁsitanti saṁsaritaṁ. bhavanetti samūhatāti dīgharajjuyā
baddhasakuṇaṁ viya rajjuhattho puriso desantaraṁ taṇhārajjuyā
baddhasattasantānaṁ abhisaṅkhāro bhavantaraṁ neti etāyāti bhavanetti.
sā bhavato bhavanayanasamatthā taṇhārajju ariyamaggasatthena suṭṭhu
hatā chinnā appavattikatāti bhavanetti samūhatā.
[176] yānassa bhūmīti yattha sakkā hoti yānaṁ āruyha
yānena gantuṁ ayaṁ yānassa bhūmi nāma. yānā paccorohitvāti
vihārassa bahi dvārakoṭṭhake yānato orohitvā. nīlāti idaṁ
sabbasaṅgāhikavacanaṁ. nīlavaṇṇātiādi tasseva vibhāgadassanaṁ.
tattha na tesaṁ pakativaṇṇo nīlo nīlavilepanavilittagattattā
panetaṁ vuttaṁ. nīlavatthāti paṭadukūlakoseyyādīnipi nesaṁ nīlāneva
honti. nīlālaṅkārāti nīlamaṇīhi alaṅkārehi nīlapupphehi ca
alaṅkatā. te kira alaṅkārā suvaṇaṇavicittāpi indanīlamaṇiobhāsehi
ekanīlā viya khāyanti rathāpi nesaṁ nīlamaṇikhacitā nīlavatthaparikkhittā
nīladhajā nīlacammacammikehi nīlābharaṇehi assehi yuttā patodayaṭṭhiyopi
nīlāyevāti iminā nayena sabbapadesu attho veditabbo. paṭivattesīti
pahari. kissa je ambapālīti jeti ālapanaṁ. bhoti ambapāli kiṁkāraṇāti
vuttaṁ hoti.

page number: 278

sāhāranti ettha āharanti imasmā rājapurisā balinti āhāro
tabbhatajanapado 1- tena sahitaṁ sāhāraṁ sajanapadanti attho.
aṅguliṁ apphoṭesunti aṅguliṁ cālesuṁ. ambakāyāti mātugāmena.
upacāravacanaṁ hetaṁ itthīsu yadidaṁ ambakā mātugāmo janikāti.
olokethāti passatha. apalokethāti apavattitvā oloketha.
punappunaṁ passathāti attho. upasaṁharathāti upanetha imaṁ licchaviparisaṁ
tumhākaṁ cittena tāvatiṁsaparisaṁ upasaṁharatha upanetha alliyāpetha.
yatheva tāvatiṁsā abhirūpā pāsādikā nīlādinānāvaṇṇā
evamime licchavirājānopi tāvatiṁsehi samake katvā passathāti
attho. kasmā pana bhagavā anekasatehi suttehi cakkhādīnaṁ
rūpādīsu nimittaggāhaṁ paṭisedhetvā idha mahantena ussāhena
nimittaggāhe niyojetīti. hitakāmatāya tesaṁ bhikkhūnaṁ yathā
āyasmato nandassa hitakāmatāya saggasampattidassanaṁ. tatra
kira ekacce bhikkhū ossannaviriyā. te sampattiyā palobhento
appamādena samaṇadhammaṁ karontānaṁ evarūpā issariyasampatti
sulabhāti samaṇadhamme ussāhajananatthaṁ āha. athavā nayidaṁ
nimittaggāhe niyojanaṁ kevalampana dibbasampattisadisā etesaṁ
rājūnaṁ issariyasampattīti anupubbikathāya sabbasampattikathanaṁ viya
daṭṭhabbaṁ. aniccalakkhaṇavibhāvanatthañcāpi evamāha. nacirasseva

footnote: 1. ma. tabbhuttajanapado.

page number: 279

hi sabbepime ajātasattussa vasena vināsaṁ pāpuṇissanti atha
nesaṁ rajjasirīsampattiṁ disvā ṭhitabhikkhū tathārūpāyapi nāma
sirīsampattiyā vināso paññāyissatīti aniccalakkhaṇaṁ bhāvetvā
saha paṭisambhidāhi arahattaṁ pāpuṇissantīti aniccalakkhaṇavibhāvanatthaṁ
āha. adhivāsetūti ambapāliyā nimantitabhāvaṁ ñatvāpi
kasmā nimantentīti. assaddahanatāya ca vattasīsena ca.
sā hi dhuttā itthī animantetvāpi nimantesinti vadeyyāti tesaṁ
ahosi. dhammaṁ sutvā gamanakāle ca nimantetvā gamanaṁ nāma
manussānaṁ vattameva.
[177] abhiññātāti ñātā paññātā pākaṭā. santhāgāreti
mahājanassa santhambhanāgāre vissamanatthāya kate agāre.
sā kira santhāgārasālā nagaramajjhe ahosi. catūsu dvāresu
ṭhitānaṁ paññāyati. catūhi disāhi āgatamanussā paṭhamaṁ tattha
vissamitvā pacchā attano attano phāsukaṭṭhānaṁ gacchanti.
rājakulānaṁ rajjakiccasantharaṇatthaṁ kataṁ agārantipi vadantiyeva.
tattha hi nisīditvā licchavirājāno rajjakiccaṁ santhārenti karonti
vicārenti. sannisinnāti tesaṁ nisīdanatthaṁyeva paññattesu
mahārahapaccattharaṇesu samussitasetacchattesu āsanesu sannisinnā.
anekapariyāyena buddhassa vaṇṇaṁ bhāsantīti rājakulakiccañceva
lokatthakiriyañca vicāretvā anekehi kāraṇehi buddhassa vaṇṇaṁ bhāsanti

page number: 280

kathenti dīpenti. paṇḍitā hi te rājāno saddhāsampannā
sotāpannāpi sakadāgāminopi anāgāminopi ariyasāvakā. te
sabbepi lokiyajaṭaṁ bhinditvā buddhādīnaṁ tiṇṇaṁ ratanānaṁ vaṇṇaṁ
bhāsanti. tattha tividho buddhavaṇṇo nāma cariyavaṇṇo
sarīravaṇṇo guṇavaṇṇoti. tatrime rājāno cariyāya vaṇṇaṁ
ārabhiṁsu dukkaraṁ vata kataṁ sammāsambuddhena kappasatasahassādhikāni
cattāri asaṅkheyyāni dasa pāramiyo dasa upapāramiyo
dasa paramatthapāramiyoti samatiṁsapāramiyo pūrentena ñātatthacariyaṁ
lokatthacariyaṁ buddhatthacariyaṁ matthakaṁ pāpetvā pañca mahāpariccāge
pariccajantenāti aḍḍhacchakkehi jātakasatehi buddhavaṇṇaṁ
kathentā tusitabhavanaṁ pāpetvā ṭhapayiṁsu. dhammassa vaṇṇaṁ
bhāsantā panete bhagavatā dhammo desito nikāyato pañca
nikāyā honti piṭakato tīṇi piṭakāni aṅgato nava aṅgāni
khandhato caturāsītidhammakkhandhasahassānīti koṭṭhāsavasena dhammaguṇaṁ
kathayiṁsu. saṅghassa vaṇṇaṁ bhāsantā satthu dhammadesanaṁ sutvā
paṭiladdhasaddhā kulaputtā bhogakkhandhañceva ñātiparivaṭṭañca pahāya
setacchattauparajjasenāpatiseṭṭhībhaṇḍāgārikaṭṭhānantarādīni
agaṇayitvā nikkhamma satthu sāsane pabbajanti setacchattaṁ pahāya
pabbajitānaṁ bhaddiyarājamahākappinapukkusātiādirājapabbajitānaṁyeva
buddhakāle asītisahassāni ahesuṁ anekakoṭidhanaṁ pahāya

page number: 281

pabbajitānaṁ pana yasakulaputtasoṇaseṭṭhiputtaraṭṭhapālakulaputtādīnaṁ
paricchedo natthi evarūpā ca evarūpā ca kulaputtā satthu sāsane
pabbajantīti pabbajjāsaṅkhepavasena saṅghaguṇaṁ kathayiṁsu. sīho
senāpatīti evannāmako senāya adhipati. vesāliyaṁ hi
sattasahassāni sattasatāni satta ca rājāno. te sabbepi
sannipatitvā sabbesaṁ manaṁ gahetvā raṭṭhaṁ vicāretuṁ samatthaṁ ekaṁ
vicinathāti vicinantā sīharājakumāraṁ disvā ayaṁ sakkhissatīti
sanniṭṭhānaṁ katvā tassa rattamaṇivaṇṇakambalapariyonaddhaṁ senāpaticchattaṁ
adaṁsu. taṁ sandhāya vuttaṁ sīho senāpatīti. nigaṇṭhasāvakoti
nigaṇṭhassa nāṭaputtassa paccayadāyako upaṭṭhāko. jambūdīpatalasmiṁ
hi tayo janā nigaṇṭhānaṁ aggupaṭṭhākā nāḷandāyaṁ upāli
gahapati kapilapure vappo sakko vesāliyaṁ ayaṁ sīho senāpatīti.
nisinno hotīti sesarājūnaṁ parisāya aggantena āsanāni
paññāpayiṁsu sīhassa pana majjhe ṭhāneti etasmiṁ paññatte mahārahe
rājāsane nisinno hoti. nissaṁsayanti nibbicikicchaṁ addhā
ekaṁsena. na hete yassa vā tassa vā appesakkhassa evaṁ
anekasatehi kāraṇehi vaṇṇaṁ bhāsanti. yena nigaṇṭho nāṭaputto
tenupasaṅkamīti nigaṇṭho kira nāṭaputto sacāyaṁ sīho kassacideva
samaṇassa gotamassa vaṇṇaṁ kathentassa sutvā samaṇaṁ gotamaṁ
dassanāya upasaṅkamissati mayhaṁ parihāni bhavissatīti cintetvā

page number: 282

paṭhamataraṁyeva sīhaṁ senāpatiṁ etadavoca senāpati imasmiṁ loke
ahaṁ buddho ahaṁ buddhoti bahū vicaranti sace tvaṁ kiñci dassanāya
upasaṅkamitukāmo ahosi maṁ puccheyyāsi ahaṁ te yuttaṭṭhānaṁyeva
pesessāmi ayuttaṭṭhānato nivāressāmīti. so taṁ kathaṁ
anussaritvā sace maṁ pesessati gamissāmi no ce na
gamissāmīti cintetvā yena nigaṇṭho nāṭaputto
tenupasaṅkami. athassa vacanaṁ sutvā nigaṇṭho mahāpabbatena viya
balavasokena otthaṭo yatthadānissāhaṁ gamanaṁ na icchāmi tattheva
gantukāmo jāto hatohamasmīti anattamano hutvā paṭibāhanupāyamassa
karissāmīti cintetvā kiṁ pana tvantiādimāha. evaṁ
vadanto carantaṁ goṇaṁ tuṇḍena 1- paharanto viya jalamānaṁ
padīpaṁ nibbāpento viya bhattabharitaṁ pattaṁ nikkujjanto viya ca
sīhassa uppannaṁ pītiṁ vināsesi. gamiyābhisaṅkhāroti hatthiyānādīnaṁ
yojāpanagandhamālādiggahaṇavasena pavatto payogo. so
paṭippassambhīti so vūpasanto. dutiyampi khoti dutiyavārampi.
imasmiṁ ca vāre buddhassa vaṇṇaṁ bhāsantā tusitabhavanato paṭṭhāya
yāva mahābodhipallaṅkā dasabalassa heṭṭhā pādatalehi upari kesaggehi
paricchinditvā dvattiṁsamahāpurisalakkhaṇāsītianubyañjanabyāmappabhānaṁ
vasena sarīravaṇṇaṁ kathayiṁsu. dhammassa vaṇṇaṁ

footnote: 1. aññatthapi īdisova pāṭho dissati. vīmaṁsitabbaṁ. daṇḍenāti maññe.

page number: 283

bhāsantā ekapadepi ekabyañjanepi avakkhalitaṁ nāma natthīti
sukathitavaseneva dhammaguṇaṁ kathayiṁsu. saṅghassa vaṇṇaṁ bhāsantā
evarūpaṁ yasasirīvibhavaṁ pahāya satthu sāsane pabbajitā na kosajjapakatikā
honti terasasu pana dhutaṅgaguṇesu paripūrakārino hutvā
sattasu anupassanāsu kammaṁ karonti aṭṭhattiṁsāarammaṇavibhattiyo
valañjentīti paṭipadāvasena saṅghaguṇe kathayiṁsu. tatiyavāre pana
buddhassa vaṇṇaṁ bhāsamānā itipi so bhagavāti suttantapariyāyeneva
buddhaguṇe kathayiṁsu. svākkhāto bhagavatā dhammotiādinā
suttantapariyāyeneva dhammaguṇe supaṭipanno bhagavato
sāvakasaṅghotiādinā suttantapariyāyeneva saṅghaguṇe ca kathayiṁsu.
tato sīho cintesi imesaṁ licchavirājakulānaṁ tatiyadivasato paṭṭhāya
buddhadhammasaṅghaguṇe kathentānaṁ mukhaṁ nappahoti addhā anomaguṇasamannāgato
so bhagavā imaṁdāni uppannaṁ pītiṁ avijahitvāva ahaṁ
ajja sammāsambuddhaṁ passissāmīti. athassa kiṁ hi me
karissanti nigaṇṭhāti vitakko udapādi. tattha kiṁ hi me
karissantīti kiṁ nāma mayhaṁ nigaṇṭhā karissanti. apalokitā vā
anapalokitā vāti āpucchitā vā anāpucchitā vā. na hi
me te āpucchitā yānavāhanasampattiissariyayasavisesaṁ dassanti
nāpi anāpucchitā karissanti 1- aphalaṁ etesaṁ āpucchananti

footnote: 1. ma. māressanti.

page number: 284

adhippāyo. divā divaseti 1- divasassa divā majjhantike
atikkantamatte. vesāliyā niyyāsīti yathā hi gimhakāle deve
vuṭṭhe udakaṁ sandamānaṁ nadiṁ otaritvā thokameva gantvā tiṭṭhati
nappavattati evaṁ sīhassa paṭhamadivase dasabalaṁ passissāmīti
uppannāya pītiyā nigaṇṭhena paṭibāhitakālo. yathā ca dutiyadivase
deve vuṭṭhe udakaṁ sandamānaṁ nadiṁ otaritvā thokaṁ gantvā
vālikapuñjaṁ paharitvā appavattaṁ hoti evaṁ sīhassa dutiyadivase
dasabalaṁ passissāmīti uppannāya pītiyā nigaṇṭhena paṭibāhitakālo
. yathā tatiyadivase deve vuṭṭhe udakaṁ sandamānaṁ nadiṁ
otaritvā purāṇapaṇṇasukkhadaṇḍakanaḷakacavarādīni parikaḍḍhantaṁ
vālikapuñjaṁ bhinditvā samuddaninnameva hoti evaṁ sīho
tatiyadivase tiṇṇaṁ vatthūnaṁ guṇakathaṁ sutvā uppanne pītipāmujje
aphalā nigaṇṭhā nipphalā nigaṇṭhā kimme ime karissanti
gamissāmahaṁ satthu santikanti gamanaṁ abhinīharitvā vesāliyā
niyyāsi. niyyanto ca cirassāhaṁ dasabalassa santikaṁ gantukāmo
jāto na kho pana me yuttaṁ aññātakavesena gantunti yekeci
dasabalassa santikaṁ gantukāmā sabbe nikkhamantūti ghosanaṁ
kāretvā pañca rathasatāni yojāpetvā uttamarathe ṭhito tehi
ceva pañcahi rathasatehi mahatiyā ca parisāya parivuto

footnote: 1. pāliyaṁ divā divassāti.

page number: 285

gandhapupphacuṇṇavāsādīni gāhāpetvā niyyāsi. yena bhagavā tenupasaṅkamīti
ārāmaṁ pavisanto dūratova asītianubyañjanāni byāmappabhā
dvattiṁsamahāpurisalakkhaṇāni chabbaṇṇā ghanabuddharasmiyo disvā
evarūpaṁ nāma purisaṁ evaṁ āsanne vasantaṁ ettakaṁ kālaṁ nāddasaṁ
vañcito vatamhi alābhā vata meti cintetvā mahānidhiṁ disvā
daliddapuriso viya sañjātapītipāmojjo yena bhagavā tenupasaṅkami.
dhammassa ca anudhammaṁ byākarontīti bhotā gotamena vuttakāraṇassa
anukāraṇaṁ kathenti. kāraṇavacano hettha dhammasaddo hetumhi
ñāṇaṁ dhammapaṭisambhidātiādīsu viya. kāraṇanti cettha
tathā pavattassa saddassa attho adhippeto tassa pavattihetubhāvato.
atthappayutto hi saddappayogo. anukāraṇanti ca so
evaṁ parehi tathā vuccamāno. sahadhammiko vādānuvādoti
parehi vuttakāraṇena sakāraṇo hutvā tumhākaṁ vādo
vā tato paraṁ tassa anuvādo vā koci appamattakopi viññūhi
garahitabbaṁ ṭhānaṁ kāraṇaṁ na āgacchati. idaṁ vuttaṁ hoti kiṁ
sabbākārenapi tava vāde gārayhaṁ kāraṇaṁ natthīti.
anabbhakkhātukāmāti na abhūtena vattukāmā. atthi sīha
pariyāyotiādīnaṁ attho verañjakaṇḍe āgatanayeneva veditabbo.
paramena assāsenāti catummaggacatupphalasaṅkhātena uttamena
assāsena. assāsāya dhammaṁ desetīti assāsanatthāya santhambhanatthāya

page number: 286

dhammaṁ deseti. iti bhagavā aṭṭhahaṅgehi sīhasenāpatissa dhammaṁ
deseti.
[178] anuviccakāranti anuviditvā cintetvā tulayitvā
kātabbaṁ karohīti vuttaṁ hoti. sādhu hotīti sundaro hoti.
tumhādisasmiṁ hi maṁ disvā maṁ saraṇaṁ gacchante nigaṇṭhaṁ disvā
nigaṇṭhaṁ saraṇaṁ gacchante kiṁ ayaṁ sīho diṭṭhadiṭṭhameva saraṇaṁ
gacchatīti garahā uppajjati tasmā anuviccakāro tumhādisānaṁ
sādhūti dasseti. paṭākaṁ parihareyyunti te kira evarūpaṁ sāvakaṁ
labhitvā asuko nāma rājā vā rājamahāmatto vā seṭṭhī vā
amhākaṁ saraṇaṁ gato sāvako jātoti paṭākaṁ ukkhipitvā nagare
ghosentā āhiṇḍanti. kasmā. evaṁ no mahantabhāvo
āvibhavissatīti ca sace panassa kimahaṁ ete saraṇaṁ gatoti vippaṭisāro
uppajjeyya tampi so etesaṁ me saraṇaṁ gatabhāvaṁ bahū jānanti
dukkhaṁ idāni paṭinivattitunti vinodetvā na pakkamissatīti
ca. tenāha paṭākaṁ parihareyyunti. opānabhūtanti
paṭiyattaudapāno viya ṭhitaṁ. kulanti tava nivesanaṁ. dātabbaṁ
maññeyyāsīti pubbepi dasampi vīsampi saṭṭhimpi jane āgate
disvā natthīti avatvā desi idāni maṁ saraṇaṁ gatakāraṇamatteneva
mā imesaṁ deyyadhammaṁ upacchindittha sampattānaṁ hi
dātabbamevāti ovadati. sutammetaṁ bhanteti kuto sutaṁ

page number: 287

nigaṇṭhānaṁ santikā. te kira kulagharesu evaṁ pakāsenti mayaṁ yassa
kassaci sampattassa dātabbanti vadāma samaṇo pana gotamo
mayhameva dānaṁ dātabbaṁ .pe. na aññesaṁ sāvakānaṁ dinnaṁ
mahapphalanti evaṁ vadatīti. taṁ sandhāya ayaṁ sutammetantiādimāha.
pavattamaṁsanti pakatiyā pavattaṁ kappiyamaṁsaṁ. mūlaṁ gahetvā antarāpaṇe
pariyesāhīti adhippāyo. sambahulā nigaṇṭhāti pañcasatamattā
nigaṇṭhā. thūlaṁ pasunti thūlaṁ mahāsarīraṁ gokaṇṇamahisasūkarasaṅkhātaṁ
pasuṁ. uddissa katanti attānaṁ uddisitvā kataṁ māritanti
attho. paṭiccakammanti ettha kammasaddo kammasādhano
atītakāliko cāti āha attānaṁ paṭicca katanti.
nimittakammassetaṁ adhivacanaṁ paṭicca kammaṁ phusatītiādīsu viya.
nimittakammassāti nimittabhāvena laddhabbakammassa.
karaṇakārāpanavasena paṭicca kammaṁ ettha atthīti maṁsaṁ paṭiccakammaṁ
yathā buddhaṁ etassa atthīti buddhoti. athavā paṭicca kammaṁ phusatīti
pāṭhaseso daṭṭhabbo. svāyaṁ etaṁ maṁsaṁ paṭicca taṁ pāṇavadhakakammaṁ
phusatīti attho. taṁ hi akusalaṁ upaḍḍhaṁ dāyakassa upaḍḍhaṁ
paṭiggāhakassa hotīti nesaṁ laddhi. upakaṇṇaketi kaṇṇamūle.
alanti paṭikkhepavacanaṁ. hotu kiṁ imināti attho. na ca pana
teti ete āyasmantā dīgharattaṁ avaṇṇakāmā hutvā avaṇṇaṁ
bhāsantāpi abbhācikkhantā na jiranti abbhakkhānassa antaṁ na

page number: 288

gacchantīti attho. athavā lajjanatthe idaṁ jirantīti padaṁ
daṭṭhabbaṁ. na lajjantīti attho.
[179] abhilāpamattanti desanāmattaṁ. apaviṭṭhāamisakhādanatthāyāti
tattha tattha chaḍḍitassa āmisassa khādanatthāya. anupageyevāti
pātoyeva. oravasaddanti mahāsaddaṁ. taṁ pana avatvāpīti
andhakaṭṭhakathāyaṁ vuttanayena avatvāpi. pisaddena tathā
vacanampi anujānāti. aṭṭhakathāsu vuttanayena vutteti
sesāṭṭhakathāsu vuttanayena kappiyakuṭiṁ karomāti vā kappiyakuṭīti
vā vutte. sādhāraṇalakkhaṇanti sabbāṭṭhakathānaṁ sādhāraṇaṁ
ussāvanantikākuṭikaraṇalakkhaṇaṁ. cayanti adhiṭṭhānaṁ. yato
paṭṭhāyāti yato iṭṭhakato silāto mattikapiṇḍito vā paṭṭhāya.
paṭhamiṭṭhakādīnaṁ heṭṭhā na vaṭṭantīti bhittiyā paṭhamiṭṭhakādīnaṁ
heṭṭhā bhūmiyaṁ patiṭṭhāpiyamānā iṭṭhakādayo bhūmigatikattā
kappiyakuṭiṁ karomāti vatvā patiṭṭhāpetuṁ na vaṭṭanti. yadi evaṁ
bhūmiyaṁ nikhaṇitvā patiṭṭhāpiyamānā thambhā kasmā tathā vatvā
patiṭṭhāpetuṁ vaṭṭantīti āha thambhā pana .pe. vaṭṭantīti.
saṅghasantakamevāti vāsatthāya kataṁ saṅghikasenāsanaṁ sandhāya vadati.
bhikkhusantakanti vāsatthāyaeva kataṁ bhikkhussa puggalikasenāsanaṁ.
mukhasannidhīti iminā antovutthadukkaṭameva dīpitaṁ.
[180] yena āpaṇaṁ tadavasarītiādīsu āpaṇanti ekassa

page number: 289

nigamassetaṁ adhivacanaṁ. tasmiṁ kira nigame vīsatiāpaṇamukhasahassāni
vibhattāni ahesuṁ. iti so āpaṇānaṁ ussannattā āpaṇantveva
saṅkhaṁ gato. tassa pana nigamassa avidūre nadītīre ghanacchāyo
rammaṇīyabhūmibhāgo mahāvanasaṇḍo tasmiṁ bhagavā viharati.
keṇiyoti tassa nāmaṁ. jaṭiloti āharimajaṭādharo tāpaso.
so kira brāhmaṇamahāsālo dhanarakkhaṇatthāya pana tāpasapabbajjaṁ
samādāya rañño paṇṇākāraṁ datvā bhūmibhāgaṁ gahetvā tattha
assamaṁ kāretvā pañcahi sakaṭasatehi vaṇijjaṁ payojetvā
kulasahassassa nissayo hutvā vasati assamepi cassa eko tālarukkho
divase divase ekaṁ sovaṇṇamayaṁ phalaṁ muñcatīti vadanti. so
divā kāsāyāni dhāreti jaṭā ca bandhati rattiṁ kāmasampattiṁ
anubhavati. pavattāroti pavattayitāro. pāvacanavasena vattāroti
attho. yesanti yesaṁ santakaṁ. mantapadanti suddhe 1- bahi katvā
raho bhāsitabbaṭṭhena mantāeva taṁtaṁatthapaṭipattihetutāya padanti
mantapadaṁ vedavevacanaṁ. gītanti aṭṭhakādīhi dasahi porāṇabrāhmaṇehi
udāttānudāttādisarasampattivasena sajjhāyitaṁ. pavuttanti
pāvacanavasena aññesaṁ vuttaṁ vācitanti attho. samihitanti
samupabbuḷhaṁ rāsīkataṁ. irubbedayajubbedasāmavedādivasena tatthāpi
paccekaṁ mantabrāhmaṇādivasena ajjhāyānuvācikādivasena ca piṇḍaṁ

footnote: 1. ma. mantasadde.

page number: 290

katvā ṭhapitanti attho. tadanugāyantīti etarahi brāhmaṇā
taṁ tehi pubbe gītaṁ anugāyanti anusajjhāyanti. tadanubhāsantīti
taṁ anubhāsanti. idaṁ purimasseva vevacanaṁ. bhāsitamanubhāsantīti
tehi bhāsitaṁ sajjhāyitaṁ anusajjhāyanti. vācitamanuvācentīti
tehi aññesaṁ vācitaṁ anuvācenti. seyyathīdanti te katameti
attho. aṭṭhakotiādīni tesaṁ nāmāni. te kira dibbacakkhuparibhaṇḍena
yathākammupagañāṇena sattānaṁ kammassakatādiṁ pubbenivāsañāṇena
atītakappe brāhmaṇānaṁ mantajjhenavidhiñca oloketvā
parupaghātaṁ akatvā kassapasammāsambuddhassa bhagavato vaṭṭasannissitena
vacanena saha saṁsandetvā mante ganthesuṁ. aparāparā
pana okkākarājakālādīsu uppannā brāhmaṇā pāṇātipātādīni
pakkhipitvā tayo vede bhinditvā buddhavacanena saddhiṁ viruddhe
akaṁsu. rattibhojanaṁ ratti tato uparatāti rattūparatā.
atikkante majjhantike yāva suriyatthaṅgamanā bhojanaṁ vikālabhojanaṁ
nāma. tato viratattā viratā vikālabhojanā. paṭiyādāpetvāti
sappimadhusakkarādīhi ceva maricehi ca susaṅkhataṁ pānaṁ paṭiyādāpetvā.
mahā kho keṇiya bhikkhusaṅghoti kasmā bhagavā punappunaṁ paṭikkhipi.
titthiyānaṁ paṭikkhepapasannatāya. titthiyā hi aho vatāyaṁ
appiccho yo nimantiyamānopi na sādiyatīti upanimantiyamānassa
paṭikkhepe pasīdantīti keci. akāraṇañcetaṁ. natthi

page number: 291

buddhānaṁ paccayahetu evarūpaṁ kohaññaṁ. ayaṁ pana aḍḍhaterasāni
bhikkhusatāni disvā ettakānaṁyeva bhikkhaṁ paṭiyādessati sveva ca
selo brāhmaṇo tīhi purisasatehi saddhiṁ pabbajissati ayuttaṁ
kho pana navake aññato pesetvā imeheva saddhiṁ gantuṁ ime
vā aññato pesetvā navakehi saddhiṁ gantuṁ yathāpi sabbeva
gahetvā gamissāmi bhikkhāhāro nappahossati tato bhikkhūsu
piṇḍāya carantesu manussā ujjhāyissanti cirassaṁpi keṇiyo
samaṇaṁ gotamaṁ nimantetvā yāpanamattaṁ dātuṁpi na sakkhīti sayampi
vippaṭisārī bhavissati paṭikkhepe pana kate samaṇo gotamo
punappunaṁ tvañca brāhmaṇesu abhippasannoti brāhmaṇānaṁ nāmaṁ
gaṇhātīti cintetvā brāhmaṇepi nimantetukāmo bhavissati tato
brāhmaṇe pāṭiyekkaṁ nimantessati te tena nimantitā bhikkhū
hutvā bhuñjissanti evamassa saddhā anurakkhitā bhavissatīti
punappunaṁ paṭikkhipi. kiñcāpi bho gotamāti iminā idaṁ dīpeti
bho gotama kiṁ jātaṁ yadi ahaṁ brāhmaṇesu abhippasanno
adhivāsetu bhavaṁ gotamo ayaṁ brāhmaṇānampi dātuṁ sakkomi
tumhākampīti. ßēhapetvā dhaññaphalarasanti ettha taṇḍuladhovanodakampi
dhaññarasoyevāti vadanti. anujānāmi bhikkhave ucchurasanti
ettha nikkasaṭo ucchuraso sattāhakālikoti veditabbaṁ.
[181] imāhi gāthāhīti imāhi keṇiyassa cittānukulāhi

page number: 292

gāthāhi. tattha aggiparicariyaṁ vinā brāhmaṇānaṁ yaññābhāvato
aggihuttamukhā yaññāti vuttaṁ. aggihuttaseṭṭhā aggijuhanappadhānāti
attho. brāhmaṇā hi aggimukhā 1- devāti aggijuhanapubbakaṁ
yaññaṁ vidahanti. vede sajjhāyantehi paṭhamaṁ sajjhāyitabbato
sāvitti chandaso mukhanti vuttā. sāvitti vedassa
pubbaṅgamāti attho taṁpubbakattā vedaṭṭhapanassa 2-. manussānaṁ
seṭṭhabhāvato rājā mukhanti vutto. ogāhantīnaṁ nadīnaṁ
ādhārabhāvato gantabbaṭṭhānabhāvena paṭisaraṇato ca sāgaro mukhanti
vutto. candasamāyogena ajja kattikā ajja rohiṇīti saññāyanato 3-
nakkhattāni abhibhavitvā ālokakaraṇato nakkhattehi
savisesacārutarabhāvato 4- ca nakkhattānaṁ mukhaṁ candoti vuttaṁ. dīpasikhā
aggijālā asanivicakkanti evamādīnaṁ tapantānaṁ vijjulatānaṁ 5-
aggattā ādicco tapataṁ mukhanti vutto. dakkhiṇeyyānaṁ pana
aggattā visesena tasmiṁ samaye buddhappamukhaṁ saṅghaṁ sandhāya
puññaṁ ākaṅkhamānānaṁ saṅghove yajataṁ mukhanti vuttaṁ. tena saṅgho
puññassa āyamukhaṁ aggadakkhiṇeyyabhāvenāti dasseti.
[182] rojavatthumhi. vihāroti gandhakuṭiṁ sandhāya āhaṁsu.
ataramānoti aturanto saṇikaṁ padappamāṇaṭṭhāne padaṁ nikkhipanto

footnote: 1ßēéa. aggī. 2. ma. vedasavanassa. 3. saññāpanatoti bhaveyya.
footnote: 4. ma. ativisesasommabhāvato. 5. ma. pajjalantānaṁ vijjalantānaṁ.

page number: 293

vattaṁ katvā susammaṭṭhaṁ muttādalasindhavārasantharasadisaṁ 1- vālukaṁ
avināsentoti attho. ālindanti pamukhaṁ. ukkāsitvāti
ukkāsitasaddaṁ katvā. aggaḷanti kavāṭaṁ. ākoṭehīti agganakhena
īsakaṁ kuñcikachiddasamīpe koṭehīti vuttaṁ hoti. dvāraṁ kira
atiupari amanussā atiheṭṭhā tiracchānajātikā koṭenti tathā
akoṭetvā majjhe chiddasamīpe manussā koṭenti idaṁ
dvārakoṭakavattanti dīpentā vadanti. vivari bhagavā dvāranti na bhagavā
uṭṭhāya dvāraṁ vivari. vivariyatūti pana hatthaṁ pasāresi. tato
bhagavā tumhehi anekāsu kappakoṭīsu dānaṁ dadamānehi na
sahatthā dvāravivaraṇakammaṁ katanti sayameva dvāraṁ vivaṭaṁ. taṁ
pana yasmā bhagavato manena vivaṭaṁ. tasmā vivari bhagavā
dvāranti vuttaṁ.
[183] ātumāvatthumhi. aññataro vuḍḍhapabbajitoti
subhaddo nāma aññataro bhikkhu vuḍḍhakāle pabbajitattā
vuḍḍhapabbajitoti vutto. dve dārakāti sāmaṇerabhūmiyaṁ ṭhitā dve
puttā. nāḷiyāvāpakenāti nāḷiyā ceva thavikāya ca. saṁhariṁsūti
yasmā manussā te dārake mañjubhāṇine paṭibhāṇavante disvā
kāretukāmāpi akāretukāmāpi kārentiyeva. katakāle ca kiṁ
gaṇhissatha tātāti pucchanti. te vadanti na amhākaṁ aññena

footnote: 1....sinduvāra...itipidissati.

page number: 294

kenaci attho pitā pana no bhagavato āgatakāle yāgudānaṁ
kāretukāmoti. taṁ sutvā manussā aparigaṇetvāva yaṁ te
sakkonti harituṁ sabbaṁ denti. yampi na sakkonti manussehi
pesenti. tasmā te dārakā bahuṁ loṇampi telampi sappimpi
taṇḍulampi khādanīyampi saṁhariṁsu. ātumāyaṁ viharatīti ātumaṁ
nissāya viharati. bhūsāgāraketi bhūsamaye agārake. tattha kira
mahantaṁ palālapuñjaṁ abbhantarato palālaṁ nikkaḍḍhitvā sālāsadisaṁ
pabbajitānaṁ vasanayoggaṭṭhānasadisaṁ kataṁ. tadā bhagavā tattha
vasi. atha bhagavati ātumaṁ āgantvā bhūsāgārakaṁ paviṭṭhe subhaddo
sāyaṇhasamayaṁ gāmadvāraṁ gantvā manusse āmantesi upāsakā
nāhaṁ tumhākaṁ santikā aññaṁ kiñci paccāsiṁsāmi mayhaṁ dārakehi
ānītatelādīniyeva saṅghassa pahonti hatthakammamattaṁ me dethāti.
kiṁ bhante karomāti. idañcidañca gaṇhathāti sabbupakaraṇāni
gāhetvā vihāre uddhanāni kāretvā ekaṁ kāḷakaṁ kāsāvaṁ
nivāsetvā tādisameva pārupitvā idaṁ karotha idaṁ karothāti
sabbarattiṁ vicārento satasahassaṁ vissajjetvā bhojjayāguñca
madhugoḷakañca paṭiyādāpesi. bhojjayāgu nāma paṭhamaṁ bhuñjitvā
pātabbayāgu. tattha sappimadhuphāṇitamacchamaṁsapupphaphalarasādi
yaṅkiñci khādanīyaṁ nāma sabbaṁ pavisati. kīḷitukāmānaṁ sīsamakkhanayoggā
hoti sugandhagandhā. atha bhagavā kālasseva sarīrapaṭijagganaṁ katvā

page number: 295

bhikkhusaṅghaparivuto piṇḍāya carituṁ ātumāgāmanagarābhimukho
pāyāsi. tassa ārocesuṁ bhagavā piṇḍāya gāmaṁ pavisati tayā
kassa yāgu paṭiyāditāti. so yathānivatthapāruteheva tehi
kāḷakakāsāvehi ekena hatthena dabbiñca kaṭacchuñca gahetvā
brahmā viya dakkhiṇajāṇumaṇḍalaṁ bhūmiyaṁ patiṭṭhāpetvā vanditvā
paṭiggaṇhātu me bhante bhagavā yāgunti āha. tena vuttaṁ athakho
so vuḍḍhapabbajito tassā rattiyā accayena pahūtaṁ yāguṁ
paṭiyādāpetvā bhagavato upanāmesīti. jānantāpi tathāgatā
pucchantītiādi vuttanayameva. kutāyanti kuto ayaṁ. sesamettha
uttānameva.
[184] dasabhāgaṁ datvāti dasamabhāgaṁ datvā. tenevāha dasa
koṭṭhāse katvā eko koṭṭhāso bhūmisāmikānaṁ dātabboti.
[185] parimaddantāti upaparikkhantā. pattuṇṇadese
sañjātavatthaṁ pattuṇṇaṁ koseyyavisesoti hi abhidhānakose vuttaṁ.
cīnadese somāradese ca sañjātavatthāni cīnasomārapaṭāni.
pattuṇṇādīni tīṇi koseyyassa anulomāni pāṇakehi katasuttamayattā.
iddhimayikaṁ ehibhikkhūnaṁ puññiddhiyā nibbattaṁ cīvaraṁ.
taṁ khomādīnaṁ aññataraṁ hotīti tesaṁyeva anulomaṁ. devatāhi
dinnaṁ cīvaraṁ devadattiyaṁ. taṁ kapparukkhe nibbattaṁ jāliniyā
devakaññāya anuruddhattherassa dinnavatthasadisaṁ. tampi khomādīnaṁyeva

page number: 296

anulomaṁ hoti tesaṁ aññatarabhāvato. dve paṭā desanāmeneva
vuttāti tesaṁ sarūpadassanaparametaṁ nāññanivattanaparaṁ pattuṇṇapaṭassāpi
desanāmeneva vuttattā. tumbāti bhājanāni. phalatumboti
lāvuādi. udakatumboti udakukkhipanakakuṭako. kilañjacchattanti
veṇuvilivehi vāyitvā katacchattaṁ. sambhinnarasanti sammissitarasaṁ.
pānakaṁ paṭiggahitaṁ hotīti ambapānādi pānakaṁ paṭiggahitaṁ hoti.
taṁ vikālepi kappati asambhinnarasattā. tena tadahupaṭiggahitena saddhinti
tena sattāhakālikena tadahupaṭiggahitena saddhiṁ. sesamettha suviññeyyameva.
bhesajjakkhandhakavaṇṇanā niṭṭhitā.
------------

page number: 297

kaṭhinakkhandhakavaṇṇanā
[186] kaṭhinakkhandhake. sīsavasenāti padhānaṅgavasena.
kaṭhinanti pañcānisaṁse anto karaṇasamatthatāya thiranti atthoti
gaṇṭhīpadesu vuttaṁ. so nesaṁ bhavissatīti yujjatīti so tumhākanti
avatvā nesanti vacanaṁ yujjati. ye atthatakaṭhināti nakevalaṁ
tumhākameva ye aññe atthatakaṭhinā tesaṁpi bhavissatīti attho.
anāmantetvā caraṇanti cārittasikkhāpade vuttanayena anāpucchitvā
kulesu caraṇaṁ. matakacīvaranti matassa santakaṁ cīvaraṁ. tatruppādena
ābhatanti vihārasantakena khettavatthuādinā ānītaṁ.
paṭhamapavāraṇāya pavāritāti idaṁ vassacchedaṁ akatvā vassaṁ
vuṭṭhabhāvasaddassanatthaṁ vuttaṁ antarāyena appavāritānampi vuṭṭhavassānaṁ
kaṭhinatthārasambhavato. teneva appavāritā vāti avatvā
chinnavassā vā pacchimikāya upagatā vā na labhantīti ettakameva
vuttaṁ. aññasmiṁ vihāre vuṭṭhavassāpi na labhantīti nānāsīmāya
aññasmiṁ vihāre vuṭṭhavassā imasmiṁ vihāre kaṭhinatthāraṁ na
labhantīti attho. khalimakkhitasāṭakoti ahatavatthaṁ sandhāya vuttaṁ.
dānakammavācāti kaṭhinadussadānakammavācā. akātuṁ na labhatīti
iminā anādariyena akarontassa dukkaṭanti dīpeti. kammavācā
pana ekāyeva vaṭṭatīti kaṭhinatthārasāṭakassa dānakāle vuttā

page number: 298

ekāyeva kammavācā vaṭṭati. puna tassa aññasmiṁ vatthe
diyyamāne kammavācāya dātabbakiccaṁ natthi apalokanameva alanti
adhippāyo. mahābhūmikanti mahāvisayaṁ. catuvīsatiākāravantatāya
mahāvitthārikanti vuttaṁ hoti. pañcakanti pañcakkhandhaṁ. esa
nayo sesesupi. paṭhamacimilikāti kaṭhinavatthato aññā attano
pakaticimilikā. kucchicimilikaṁ katvā sibbitamattenāti thirajiṇṇānaṁ
cimilikānaṁ ekato katvā sibbanassetaṁ adhivacananti gaṇṭhīpadesu vuttaṁ.
mahāpaccariyaṁ kurundiyañca vuttavacananidassanaṁ byañjaneeva bhedo
atthe natthīti dassanatthaṁ katanti vadanti. piṭṭhianuvātāropanamattenāti
dīghato anuvātassa āropanamattena. kucchianuvātāropanamattenāti
puthulato anuvātassa āropanamattena. sāruppaṁ hotīti samaṇasāruppaṁ
hoti. rattinissaggiyenāti rattiṁ atikkantena. ayanti
āsāvacchediko kaṭhinuddhāro. idha na vuttoti pāliyaṁ mātikāpadabhājane
savanantikānantaraṁ na vutto. tatthāti tasmiṁ sīmātikkantike kaṭhinuddhāre.
sīmātikkantiko nāma cīvarakālasīmātikkantikoti kenaci vuttaṁ. bahisīmāyaṁ
cīvarakālasamayassa atikkantattā sīmātikkantikoti ayaṁ amhākaṁ khanti.
sahubbhāre so katacīvaroti pāṭho dissati. evañca sati cīvarapalibodho
paṭhamaṁ chijjatīti viññāyati. idha pana parivārapāliyañca dve palibodhā
apubbaṁ acarimaṁ chijjantīti vacanato taṁ na sameti

page number: 299

tasmā vīmaṁsitabbamettha kāraṇaṁ. samādāyavāro ādāyavārasadiso
upasaggamattamevettha visesoti gaṇṭhīpadesu vuttaṁ. keci
pana sabbaṁ attano parikkhāraṁ anavasesetvā pakkamanto
samādāya pakkamatīti vuccatīti vadanti. puna samādāyavārepi
teyeva dassitāti sambandho. vippakatacīvare pakkamanantikassa
kaṭhinuddhārassa asambhavato yathāsambhavanti vuttaṁ. pakkamanantiko
hi kaṭhinuddhāro niṭṭhitacīvarasseva vasena vutto bhikkhu atthatakaṭhino
katacīvaraṁ ādāya pakkamatīti vuttattā. tasmā so vippakatacīvaro
na sambhavatīti chaḷeva ubbhārā tattha dassitā.
[187] tatrāyaṁ ādito paṭṭhāya vāravibhāvanā.
ādāyavārā satta tathā samādāyavārāti dve sattakavārā. tato
pakkamanantikaṁ vajjetvā vippakatacīvarassa ādāyasamādāyavāravasena
dve chakkavārā. tato paraṁ niṭṭhānasanniṭṭhānanāsanantikānaṁ
vasena tīṇi tikāni dassitāni. tattha paṭhamattikaṁ antosīmāyaṁ
paccessaṁ na paccessanti imaṁ vidhiṁ anāmasitvā bahisīmāyameva na
paccessanti pavattaṁ. tasmā pakkamanantikasīmātikkantikasaubbhārā
tattha na yujjanti. dutiyattikaṁ antosīmāyaṁ na paccessanti
pavattaṁ. tatiyattikaṁ anadhiṭṭhitapadena visesetvā pavattaṁ atthato
paṭhamattikena sameti. anadhiṭṭhitenāti ca paccessaṁ na paccessanti
evaṁ anadhiṭṭhitena aniyamitenāti attho.

page number: 300

tatiyattikānantaraṁ catutthattikaṁ sambhavantaṁ antosīmāyaṁ paccessanti
vacanavisesena sambhavati. tathā payojiyamānaṁ itarehi savanantikādīhi
aviruddhaṁ hotīti catutthaṁ tikaṁ ahutvā chakkaṁ jātanti veditabbaṁ.
evaṁ tīṇi tikāni ekaṁ chakkañcāti paṭhamaṁ pannarasakaṁ veditabbaṁ.
tato idameva pannarasakaṁ upasaggavisesena dutiyaṁ samādāyapannarasakaṁ
nāma kataṁ. puna vippakatacīvaraṁ ādāyāti tatiyaṁ pannarasakaṁ
samādāyāti catutthaṁ pannarasakaṁ dassitanti evaṁ cattāri
pannarasakāni veditabbāni. tattha paṭhamadutiyesu pannarasakesu
sabbena sabbaṁ akatacīvaraṁ adhippetaṁ itaresu dvīsu vippakatanti
veditabbaṁ. tato paraṁ cīvarāsāya pakkamatītiādinā nayena
niṭṭhānasanniṭṭhānanāsanāasāvacchedikavasena eko vāroti idamekaṁ
catukkaṁ jātaṁ. tasmā pubbe vuttāni tikāni āsāvacchedikāni tīṇi
ca tikānīti etaṁ āsāya dvādasakanti veditabbaṁ. tadanantare
āsāya dvādasake kiñcāpi paṭhamaṁ dvādasakaṁ labbhati. tathāpi taṁ
nibbisesanti tamekaṁ dvādasakaṁ avuttasiddhaṁ katvā visesato dassetuṁ
ādito paṭṭhāya antosīmāyaṁ paccessanti vuttaṁ. taṁ dutiyacatukke
so bahisīmagato suṇātītiādivacanassa tatiyacatukke savanantikādīnañca
okāsakaraṇatthanti veditabbaṁ. idampana dvādasakaṁ anāsāya vasenapi
labbhamānaṁ iminā vuttasiddhaṁ katvā na dassitanti veditabbaṁ.
evamettha dve dvādasakāni uddharitabbāni.

page number: 301

karaṇīyadvādasakepi yathādassitaṁ anāsāya dvādasakaṁ avuttasiddhaṁ āsāya
dvādasakañcāti dve dvādasakāni uddharitabbāni. yasmā 1- disaṅgamiko
pakkamatīti vacaneneva na paccessanti idaṁ avuttasiddhameva. tasmā taṁ na
vuttaṁ. ettāvatāssa āvāsapalibodhābhāvo dassito. cīvarapaṭivisaṁ
apavilāyamānoti iminā cīvarapalibodhasamaṅgitamassa dasseti. tattha
cīvarapaṭivisanti attano pattabbacīvarabhāgaṁ. apavilāyamānoti ākaṅkhamāno.
tassa cīvaralābhe sati vassaṁ vuṭṭhāvāse niṭṭhānasanniṭṭhānanāsanantikānaṁ
vasena ekaṁ tikaṁ tesaṁyeva vasena antarāmagge ekaṁ gataṭṭhāne
ekanti tiṇṇaṁ tikānaṁ vasena ekaṁ navakaṁ veditabbaṁ. tato paraṁ
niṭṭhānasanniṭṭhānanāsanantikasīmātikkantikasaubbhārānaṁ vasena
phāsuvihārapañcakaṁ vuttaṁ. sesamettha pālito aṭṭhakathāto ca
suviññeyyameva.
kaṭhinakkhandhakavaṇṇanā niṭṭhitā.
----------------

footnote: 1. ma. etthantare disaṅgamikanavaketi pāṭho dissati.

page number: 302

cīvarakkhandhakavaṇṇanā
[188] cīvarakkhandhake. kammavipākanti kammajaṁ rogaṁ.
saññamassāti ānisaṁsassa. upayogatthe cetaṁ sāmivacanaṁ.
vicchikassa jātoti tassa kira mātuyā utunīsamaye sayanagatāya
vicchiko nābhippadesaṁ ārūḷho sā tassa samphassena gabbhaṁ
gaṇhi. taṁ sandhāya vuttaṁ vicchikassa jātoti. ussannadosoti
sañcitapittādidoso. itaritarenāti itarena itarena.
itarasaddoyamaniyamavacano dvikkhattuṁ vuccamāno yaṅkiñcisaddehi
samānattho hotīti vuttaṁ appagghenapi mahagghenapi yenakenacīti.
mahāpiṭṭhiyakojavanti hatthipiṭṭhīsu attharitabbatāya mahāpiṭṭhiyanti
laddhasamaññaṁ caturaṅgulapupphaṁ kojavaṁ.
[189] upacāreti susānassa āsanne padese. chaḍḍetvā
gatāti kiñci avatvāyeva chaḍḍetvā gatā. soeva sāmīti
akatāya katikāya yena gahitaṁ sova sāmī. dhuravihāraṭṭhāneti
vihāradvārassa sammukhaṭṭhāne. vihāramajjheyeva sammannitabbanti
sabbesaṁ jānanatthāya vihāramajjheyeva nisinnehi sammannitabbaṁ.
tulābhūtoti tulāsadiso. vaṇṇāvaṇṇaṁ katvāti sabbakoṭṭhāse
agghato samake katvā. tenevāha same paṭivise ṭhapetvāti.
idanti sāmaṇerānaṁ upaḍḍhapaṭivisassa dānaṁ. phātikammanti

page number: 303

sammuñjanibandhanādihatthakammaṁ. ukkuṭṭhiṁ karontīti mahāsaddaṁ
karonti. samapaṭiviso dātabboti karissāmāti yācantānaṁ
paṭiññāmattenāti samakoṭṭhāso dātabbo.
[190] rajanakumbhiyā majjhe ṭhapetvāti antorajanakumbhiyā
majjhe ṭhapetvā. evaṁ vaṭṭādhārake antorajanakumbhiyā pakkhitte
majjhe udakaṁ tiṭṭhati vaṭṭādhārakato bahi samantā antokumbhiyaṁ
rajanacchalli. rajanaṁ pakkhipitunti rajanacchalliṁ pakkhipituṁ. uddhaste
arujheti uggate aruṇasīse. nandimukhiyāti tuṭṭhimukhiyā.
acchupeyyanti patiṭṭhapeyyaṁ. gatavatthukānanti kālātītavatthānaṁ.
uddharitvā alliyāpanakhaṇḍanti dubbalaṭṭhānaṁ apanetvā alliyāpanavatthakhaṇḍaṁ.
[191] visākhāvatthumhi. kallakāyāti akilantakāyā
pītisomanassehi phuṭṭhasarīrā. gatīti ñāṇagati ñāṇādhigamo.
abhisamparāyoti ñāṇābhisamparāyo ñāṇasahito peccabhāvo. taṁ
bhagavā byākarissatīti so bhikkhu sotāpanno sakadāgāmītiādinā
tassa taṁ ñāṇagatiṁ tato paraṁ niyato sambodhiparāyano sakideva imaṁ lokaṁ
āgantvā dukkhassantaṁ karissatītiādinā ñāṇābhisamparāyañca
āvikarissati. sovaggikanti saggasaṁvattanikaṁ. sokaṁ nudati vinodetīti
sokanudaṁ.
[192] dukkhaṁ supatīti nānāvidhaṁ supinaṁ passanto dukkhaṁ

page number: 304

supati. dukkhaṁ paṭibujjhatīti paṭibujjhantopi uttasitvā salomahaṁso
dukkhaṁ paṭibujjhati. aṭṭhapadakacchandena pattamukhaṁ sibbitunti
aṭṭhapadaphalakākārena pattamukhe tattha tattha gabbhaṁ dassetvā
sibbituṁ. aggaḷaguttiyeva pamāṇanti imehi catūhi nikkhepakāraṇehi
ṭhapentenapi aggaḷaguttivihāreyeva ṭhapetuṁ vaṭṭatīti adhippāyo.
[193] pañca māseti accantasaṁyoge upayogavacanaṁ. vuḍḍhiṁ
payojetvā ṭhapitaupanikkhepatoti vassāvāsikatthāya veyyāvaccakarehi
vuḍḍhiṁ payojetvā ṭhapitaupanikkhepato. tatruppādatoti
nāḷikerāarāmāditatruppādato. vassāvāsikalābhavasena vā matakacīvaravasena
vā tatruppādavasena vā aññena vā kenaci ākārena
saṅghaṁ uddissa uppannacīvaraṁ sabbaṁ tasseva atthatakaṭhinassa
pañca māse anatthatakaṭhinassa ekaṁ cīvaramāsaṁ pāpuṇātīti avisesato
vatvāpi puna vassāvāsikalābhavasena uppanne labbhamānavisesaṁ
dassetuṁ yaṁ pana idantiādi āraddhaṁ. tatra idhāti abhilāpamattametaṁ.
vassaṁ vuṭṭhasaṅghassa demāti vuttepi soyeva nayo. anatthatakaṭhinassāpi
pañca māse pāpuṇātīti vassāvāsikalābhavasena uppannattā
anatthatakaṭhinassāpi vuṭṭhavassassa pañca māse pāpuṇāti. kenaci
pana idhasaddena niyamitattāti kāraṇaṁ vuttaṁ. taṁ akāraṇaṁ. tathāhi
idhasaddena aniyametvāpi vassaṁ

page number: 305

vuṭṭhasaṅghassa demāti vā vassāvāsikaṁ demāti vā antohemante
vassāvāsikalābhavasena dinnaṁ cīvaraṁ anatthatakaṭhinassāpi vuṭṭhavassassa
pañca māse pāpuṇāti teneva parato aṭṭhasu mātikāsu vassaṁ
vuṭṭhasaṅghassa demīti imassa mātikāpadassa vinicchaye cīvaramāsato
paṭṭhāya yāva hemantassa pacchimo divaso tāva vassāvāsikaṁ
demāti vutte kaṭhinaṁ atthataṁ vā hotu anatthataṁ vā atītavassaṁ
vuṭṭhānameva pāpuṇātīti vuttaṁ. tato paranti pañcamāsato
paraṁ. gimhānassa paṭhamadivasato paṭṭhāyāti attho. kasmā
piṭṭhisamaye uppannattāti idaṁ udāhu anāgatavasseti imassānantaraṁ
daṭṭhabbaṁ. gimhānassa paṭhamadivasato paṭṭhāya uppannameva hi
piṭṭhisamaye uppannattā kiṁ atītavasse idaṁ vassāvāsikanti-
ādinā pucchitabbaṁ. teneva paratopi vakkhati gimhānaṁ paṭhamadivasato
paṭṭhāya vutte pana mātikā āropetabbā atītavassāvāsassa
pañca māsā atikkantā anāgato cātummāsaccayena bhavissati
kataravassāvāsassa desīti. sace atītavassaṁ vuṭṭhānaṁ
dammīti vadati. taṁ anto vassaṁ vuṭṭhānameva pāpuṇātīti
vuttaṁ. potthakesu pana anatthatakaṭhinassāpi pañca māse
pāpuṇātīti imassānantaraṁ kasmā piṭṭhisamaye uppannattāti
idaṁpi likhanti taṁ na yujjati. na hi piṭṭhisamaye uppannaṁ
sandhāya anatthatakaṭhinassāpi pañca māse pāpuṇātīti vuttaṁ.

page number: 306

na ca piṭṭhisamaye uppannaṁ vuṭṭhavassasseva pāpuṇāti. sammukhībhūtānaṁ
sabbesameva hi taṁ pāpuṇāti. teneva parato vakkhati
asukavihāre vassaṁ vuṭṭhasaṅghassāti vadati tatra vassaṁ vuṭṭhānameva
yāva kaṭhinassubbhārā pāpuṇāti sace pana gimhānaṁ paṭhamadivasato
paṭṭhāya evaṁ vadati tatra sammukhībhūtānaṁ sabbesaṁ pāpuṇāti
kasmā piṭṭhisamaye uppannattāti. ßēhitikā pana na tiṭṭhatīti
ettha aṭṭhitāya ṭhitikāya puna aññasmiṁ cīvare uppanne sace
eko bhikkhu āgacchati majjhe chinditvā dvīhipi gahetabbaṁ.
ßēhitāya pana ṭhitikāya puna aññasmiṁ cīvare uppanne sace
navakataro āgacchati ṭhitikā heṭṭhā gacchati. sace vuḍḍhataro
āgacchati ṭhitikā uddhaṁ ārohati. atha añño natthi puna
attano pāpetvā gahetabbaṁ. duggahitāni hontīti ettha
saṅghikāneva hontīti adhippāyo. gahitameva nāmāti imassa
idaṁ pattanti kiñcāpi na viditaṁ te pana bhāgā atthato
tesaṁ pattāyevāti adhippāyo. itovāti therānaṁ dātabbatoyeva.
sattāhavārena aruṇameva uṭṭhāpetīti etaṁ vacanamattameva
ekasīmavihāre sattāhakiccābhāvato. idanti ekādhippāyadānaṁ.
nānālābhehītiādīsu nānā visuṁ visuṁ lābho etesūti
nānālābhā dve vihārā. tehi nānālābhehi. nānā visuṁ
visuṁ pākārādīhi paricchinno upacāro etesanti nānūpacārā.

page number: 307

tehi nānūpacārehi. ekasīmavihārehīti ekasīmāyaṁ dvīhi
vihārehi.
[194] palipannoti nimuggo. makkhitoti attho.
uccāretvāti ukkhipitvā. samānācariyakoti ettha sacepi ekassa
ācariyassa eko antevāsiko hoti eko saddhivihāriko etepi
aññamaññaṁ samānācariyakāevāti vadanti. bhesajjaṁ yojetuṁ
asamattho hotīti vejjena idañcidañca bhesajjaṁ gahetvā iminā
yojetvā dātabbanti vutte tathā kātuṁ asamatthoti attho.
nīhātunti nīharituṁ. chadḍetunti attho. bhikkhussa kālakateti
ettha kālakatasaddo bhāvasādhanoti āha kālakiriyāyāti. tattha
tattha saṅghassāti tasmiṁ tasmiṁ vihāre saṅghassa.
[195] yattha pana dakkhiṇodakaṁ pamāṇanti bhikkhū yasmiṁ
raṭṭhe dakkhiṇodakapaṭiggahaṇamattenāpi deyyadhammassa sāmino
hontīti adhippāyo. parasamuddeti jambūdīpe.
[196] matakacīvaraṁ adhiṭṭhātīti ettha maggaṁ gacchanto tassa
kālakiriyaṁ sutvā avihāraṭṭhāne ce dvādasaratanabbhantare aññesaṁ
bhikkhūnaṁ abhāvaṁ ñatvā idaṁ cīvaraṁ mayhaṁ pāpuṇātīti adhiṭṭhāti
taṁ svādhiṭṭhitaṁ. puggalādhiṭṭhānanayena vuttanti sīmāya dānanti-
ādinā vattabbe sīmāya detītiādi puggalādhiṭṭhānanayena vuttaṁ.
parikkhepārahaṭṭhānena paricchinnāti iminā aparikkhittassa vihārassa

page number: 308

dhuvasannipātaṭṭhānādito paṭhamaleḍḍupātassa anto upacārasīmāti
dasseti. idāni dutiyaleḍḍupātassa antopi upacārasīmāyevāti
dassetuṁ apicātiādi āraddhaṁ. dhuvasannipātaṭṭhānampi pariyantagatikameva
gahetabbaṁ. bhikkhunīnaṁ ārāmappavesanasenāsanapucchanādi
parivāsamānattārocanavassacchedanissayasenāsanaggāhādi vidhānanti idaṁ
sabbaṁ imissāyeva upacārasīmāya vasena veditabbaṁ. lābhatthāya
ṭhapitasīmā lābhasīmā. samānasaṁvāsāvippavāsasīmāsu dinnassa idaṁ
nānattaṁ avippavāsasīmāya dammīti dinnaṁ gāmaṭṭhānaṁ na pāpuṇāti.
kasmā. ßēhapetvā gāmañca gāmupacārañcāti vuttattā.
samānasaṁvāsakasīmāya dammīti dinnaṁ pana gāme ṭhitānampi pāpuṇātīti.
buddhādhivuṭṭhoti buddhena bhagavatā adhivuṭṭho. ekasminti
ekasmiṁ vihāre. pākavattanti dānavattaṁ. vattatīti pavattati.
paṁsukūlikānampi vaṭṭatīti tuyhaṁ demāti avatvā bhikkhūnaṁ dema therānaṁ
demāti vuttattā paṁsukūlikānaṁ vaṭṭati. vicāritamevāti
upāhanatthavikādīnamatthāya vicāritameva. upaḍḍhaṁ dātabbanti yaṁ
ubhatosaṅghassa dinnaṁ tato upaḍḍhaṁ bhikkhūnaṁ upaḍḍhaṁ bhikkhunīnaṁ
dātabbaṁ. sacepi eko bhikkhu hoti ekā vā bhikkhunī antamaso
anupasampannassāpi upaḍḍhameva dātabbaṁ. bhikkhusaṅghassa ca
bhikkhunīnañca tuyhañcāti vutte puna puggalo visuṁ na labhatīti
idaṁ aṭṭhakathāpamāṇeneva gahetabbaṁ. na hettha visesakāraṇaṁ

page number: 309

upalabbhati. tathāhi ubhatosaṅghassa ca tuyhañca dammīti vutte
sāmaññavisesavacanehi saṅgahitattā yathā puggalo visuṁ labhati evamidhāpi
bhikkhusaṅghassa ca tuyhañcāti sāmaññavisesavacanasabbhāvato bhavitabbameva
visuṁ puggalapaṭivisenāti ñāyati. tasmā aṭṭhakathāvacanamevettha
pamāṇaṁ. pāpuṇanaṭṭhānato ekameva labhatīti attano vassaggena
pattabbaṭṭhānato ekameva koṭṭhāsaṁ labhati. tattha kāraṇamāha
kasmā bhikkhusaṅghaggahaṇena gahitattāti. bhikkhusaṅghaggahaṇeneva
puggalassāpi gahitattāti adhippāyo. bhikkhusaṅghassa harāti
vuttepi haritabbanti īdisaṁ gihiveyyāvaccaṁ na hotīti katvā
vuttaṁ. lakkhaṇaññū vadantīti idaṁ sanniṭṭhānavacanaṁ. aṭṭhakathāsu
anāgatattā pana evaṁ vuttaṁ. bahiupacārasīmāyaṁ .pe. sabbesaṁ
pāpuṇātīti yatthakatthaci vuṭṭhavassānaṁ sabbesaṁ pāpuṇātīti adhippāyo.
teneva mātikaṭṭhakathāyampi sace pana bahiupacārasīmāyaṁ ṭhito vassaṁ
vuṭṭhasaṅghassāti vadati yatthakatthaci vuṭṭhavassānaṁ sabbesaṁ sampattānaṁ
pāpuṇātīti vuttaṁ. gaṇṭhīpadesu pana vassāvāsassa ananurūpe padese
ṭhatvā vuttattā vassaṁ vuṭṭhānaṁ avuṭṭhānañca sabbesaṁ pāpuṇātīti
vuttaṁ. taṁ na gahetabbaṁ. na hi vassaṁ vuṭṭhasaṅghassa dammīti vutte
avuṭṭhavassānaṁ pāpuṇāti. evaṁ vadatīti vassaṁ vuṭṭhasaṅghassa dammīti
vadati. uddesaṁ gahetuṁ āgatoti tassa santike uddesaṁ

page number: 310

aggahitapubbassāpi uddesaṁ gaṇhissāmīti āgatakālato paṭṭhāya
antevāsikabhāvupagamanato vuttaṁ. sesamettha suviññeyyameva.
cīvarakkhandhakavaṇṇanā niṭṭhitā.
-----------------

page number: 311

campeyyakkhandhakavaṇṇanā
[197] campeyyakkhandhake. campāyanti evaṁnāmake nagare.
tassa hi nagarassa ārāmapokkharaṇīādīsu tesu tesu ṭhānesu
campakarukkhāva ussannā ahesuṁ. tasmā campāti saṅkhaṁ agamāsi.
gaggarāya pokkharaṇiyā tīreti tassa campānagarassa avidūre gaggarāya
nāma rājamahesiyā khaṇitattā gaggarāti laddhavohārā pokkharaṇī
atthi tassā tīre samantato nīlādipañcavaṇṇakusumapaṭimaṇḍitaṁ
mahantaṁ campakavanaṁ tasmiṁ bhagavā kusumagandhasugandhe campakavane
viharati. taṁ sandhāya gaggarāya pokkharaṇiyā tīreti vuttaṁ.
tantibaddhoti tanti vuccati byāpāro. tattha baddho pasuto
ussukkaṁ āpannoti attho. tasmiṁ āvāse akataṁ senāsanaṁ
karoti jiṇṇaṁ paṭisaṅkharoti kate issaro hotīti adhippāyo.
tenevāha tasmiṁ āvāse kattabbattā tantipaṭibaddhoti.
kattabbakamme ussāhamāpannoti attho.
[198] paṭikkosantesūti nivārentesu. hāpanaṁ vā aññathā
karaṇaṁ vā natthīti ñattikammassa ekāyaeva ñattiyā kattabbattā
tato hāpanaṁ na sambhavati. anussāvanāya abhāvato pacchā
ñattiṭṭhapanavasena dvīhi ñattīhi karaṇavasena ca aññathā karaṇaṁ natthi.
ukkhepanīyakammakato kammanānāsaṁvāsako ukkhittānuvattako

page number: 312

laddhinānāsaṁvāsako. appatto nissāraṇanti ettha nissāraṇakammaṁ
nāma kuladūsakānaṁyeva anuññātaṁ. ayañca bālo hoti abyattoti-
ādinā niddiṭṭho kuladūsako na hoti tasmā appattoti vutto.
yadi evaṁ kathaṁ sunissārito hotīti. bālābyattatādiyuttassāpi
kammakkhandhake ākaṅkhamāno saṅgho pabbājanīyakammaṁ
kareyayyāti vuttattā. tenevāha tañcesa .pe. tasmā
sunissārito hotīti. tattha tanti pabbājanīyakammaṁ. esoti
bālotiādinā niddiṭṭho. āveṇikena lakkhaṇenāti
pabbājanīyakammassa āveṇikabhūtena kuladūsakabhāvalakkhaṇena. tañce
saṅgho nissāreti sunissāritoti ettha adhippetassa
pabbājanīyakammassa vasena atthaṁ dassetvā idāni yadi tañce saṅgho
nissāretīti tajjanīyādikammavasena nissāraṇā adhippetā tadā
nissāraṇaṁ sampattoyeva tajjanīyādivasena sunissāritoti byatirekamukhena
atthaṁ dassetuṁ puna tañce saṅgho nissāretīti ulliṅgetvā
attho kathito. natthi etassa apadānaṁ avakhaṇḍanaṁ āpattipariyantoti
anapadāno. ekenapi aṅgena nissāraṇā anuññātāti kammakkhandhake
anuññātā. sesamettha pālito aṭṭhakathāto ca suviññeyyameva.
campeyyakkhandhakavaṇṇanā niṭṭhitā.
----------------

page number: 313

kosambikkhandhakavaṇṇanā
[199] kosambikkhandhake. sace hoti desessāmīti
subbacatāya sikkhākāmatāya ca āpattiṁ passi. natthi āpattīti
anāpattipakkhopi ettha sambhavatīti adhippāyenāha. sā
panāpattieva. tenāha so tassā āpattiyā anāpattidiṭṭhi
ahosīti. sambhamātthavasenāti turitatthavasena. akāraṇena tumhehi
so bhikkhu ukkhittoti vadeyyāti yasmā pubbe vinayadharassa vacanena
sace āpatti hoti desessāmīti anena paṭiññātaṁ idānipi
tasseva vacanena asañcicca asatiyā atattā natthettha āpattīti
anāpattisaññī tasmā akāraṇena tumhehi so bhikkhu ukkhittoti
ukkhepake bhikkhū yadi vadeyyāti adhippāyo. ukkhittānuvattake
vā tumhe āpattiṁ āpannāti vadeyyāti yasmā vatthujānanacittenāyaṁ
sacittakā āpatti ayañca udakāvasese udakāvasesasaññī tasmā
sāpattikasseva tumhe chandāgatiṁ gacchathāti adhippāyena tumhe āpattiṁ
āpannāti ukkhittānuvattake vadeyya. kammaṁ kopetīti nānāsaṁvāsakacatuttho
ce bhikkhave kammaṁ kareyya akammaṁ na ca karaṇīyantiādivacanato sace saṅgho
taṁ gaṇapūrakaṁ katvā kammaṁ kareyya ayaṁ tattha nisinnopi kammaṁ kopetīti
adhippāyo. upacāraṁ muñcitvāti

page number: 314

ettha upacāro nāma aññamaññaṁ hatthena pāpuṇanaṭṭhānaṁ.
[200] bhaṇḍanajātātiādīsu kalahassa pubbabhāgo bhaṇḍanaṁ
nāma. taṁ jātaṁ etesanti bhaṇḍanajātā. hatthaparāmāsādivasena
matthakaṁ patto kalaho jāto etesanti kalahajātā.
viruddhavādabhūtaṁ vādaṁ āpannāti vivādāpannā. mukhasattīhīti
vācāsattīhi. vitudantāti vijjhantā. bhagavantaṁ etadavocāti
idha bhante kosambiyaṁ bhikkhū bhaṇḍanajātātiādivacanaṁ avoca.
tañca kho neva piyakamyatāya na bhedādhippāyena. athakho
atthakāmatāya hitakāmatāya. sāmaggīkārako kiresa bhikkhu. tasmāssa
etadahosi yathā ime bhikkhū vivādaṁ āraddhā na sakkā mayā
nāpi aññena bhikkhunā samagge kātuṁ appevanāma sadevake
loke aggapuggalo bhagavā sayaṁ vā gantvā attano vā santikaṁ
pakkosāpetvā etesaṁ bhikkhūnaṁ khantimettāpaṭisaṁyuttaṁ sārāṇiyaṁ
dhammadesanaṁ kathetvā sāmaggiṁ kareyyāti atthakāmatāya hitakāmatāya
gantvā avoca. tasmā evamāhāti atthakāmattā evamāha na
bhagavato vacanaṁ anādiyanto. ye pana tadā satthu vacanaṁ na
gaṇhiṁsu te kiñci avatvā tuṇhībhūtā maṅkubhūtā aṭṭhaṁsu.
tasmā ubhayesampi satthari agāravapaṭipatti nāhosi.
[201] athakho bhagavā bhikkhū āmantesītiādīsu bhūtapubbanti
idaṁ bhagavā paṭhavīgataṁ nidhiṁ uddharitvā purato rāsiṁ karonto viya

page number: 315

bhavapaṭicchannaṁ purāṇavatthuṁ dassento āha. aḍḍhoti issaro.
yokoci attano santakena vibhavena aḍḍho hoti ayaṁ pana
nakevalaṁ aḍḍhoyeva mahaddhano mahatā aparimāṇasaṅkhena dhanena
samannāgatoti āha mahaddhanoti. bhuñjitabbato paribhuñjitabbato
visesato kāmā bhogā nāma. tasmā pañcakāmaguṇavasena
mahantā uḷārā bhogā assāti mahābhogo. mahantaṁ
senābalañceva thāmabalañca etassāti mahabbalo. mahanto
hatthiassādivāhano etassāti mahāvāhano. mahantaṁ vijitaṁ raṭṭhaṁ
etassāti mahāvijito. paripuṇṇakosakoṭṭhāgāroti koso vuccati
bhaṇḍāgārasāragabbho. koṭṭhaṁ vuccati dhaññassa āṭṭhapanaṭṭhānaṁ.
koṭṭhabhūtaṁ āgāraṁ koṭṭhāgāraṁ. nidahitvā ṭhapitena dhanena
paripuṇṇakoso dhaññānañca paripuṇṇakoṭṭhāgāroti attho.
athavā catubbidho koso hatthī assā rathā raṭṭhanti 1-. yathā
hi asino tikkhabhāvaparipālako paricchado kosoti vuccati evaṁ
rañño tikkhabhāvaparipālakattā caturaṅginī senā kosoti vuccati.
tividhaṁ koṭṭhāgāraṁ dhanakoṭṭhāgāraṁ dhaññakoṭṭhāgāraṁ vatthakoṭṭhāgāranti.
taṁ sabbampi paripuṇṇamassāti paripuṇṇakosakoṭṭhāgāro.
caturaṅginiṁ senanti hatthiassarathapattisaṅkhātehi catūhi aṅgehi
samannāgataṁ senaṁ. sannayhitvāti cammapaṭimuñcanādīhi 2- sannāhaṁ

footnote: 1. ma. catubbidho koso hatthiassarathapattīnanti.
footnote: 2. vammapaṭimuñcanādīhīti bhaveyya. cammaṁ hi phalakaṁ hoti na sannāho.

page number: 316

kāretvā. abbhuyyāsīti abhiuyyāsi. abhimukho hutvā nikkhamīti
attho. ekasaṅghātampīti ekappahārampi. dhovananti dhovanudakaṁ.
parinetvāti nīharitvā. anatthadoti vattabbe dakārassa takāraṁ
katvā anatthatoti vuttanti āha athavātiādiṁ.
[202] vaggabhāvena vā puthu nānā saddo assāti
puthusaddo. samajanoti bhaṇḍane samajjhāsayo jano. tatthāti
tasmiṁ janakāye. ahaṁ bāloti na maññitthāti bālalakkhaṇe
ṭhitopi ahaṁ bāloti na maññi. bhiyyo cāti attano
bālabhāvassa ajānanato bhiyyo ca. bhaṇḍanassa upari phoṭo viya
saṅghabhedassa attano kāraṇabhāvampi uppajjamānaṁ na maññittha
nāññāsi. kalahavasena pavattavācāyeva gocarā etesanti
vācāgocarā. mukhāyāmanti vivadanavasena mukhaṁ āyāmetvā
bhāṇino. taṁ na jānantīti taṁ kalahaṁ na jānanti. kalahaṁ
karonto ca taṁ na jānanto nāma natthi. yathā pana na
jānanti taṁ dasasetuṁ āha evaṁ sādīnavo ayanti. ayaṁ kalaho
nāma attano paresañca atthahāpanato anatthuppādanato diṭṭheva
dhamme samparāye ca sādīnavo sadosoti attho. taṁ na jānantīti
taṁ kalahaṁ na jānanti. kathaṁ na jānantīti āha evaṁ sādīnavo
ayanti. evaṁ sādīnavo ayaṁ kalahoti evaṁ taṁ kalahaṁ na jānantīti
attho. akkocchi mantiādīsu. akkocchīti akkosi. avadhīti

page number: 317

pahari. ajinīti kūṭasakkhiṁ otāraṇena vā vādapaṭivādena vā
karaṇuttariyakaraṇena vā ajesi. ahāsīti mama santakaṁ pattādīsu
kiñcideva avahari. ye ca tanti yekeci devā vā manussā vā
gahaṭṭhā vā pabbajitā vā taṁ akkocchi mantiādivatthukaṁ kodhaṁ
sakaṭadhūraṁ viya naddhinā pūtimacchādīni viya ca kusādīhi punappunaṁ
veṭhentā upanayhanti upanāhavasena anubandhanti tesaṁ sakiṁ
uppannaṁ veraṁ na sammati na vūpasammatīti attho. ye taṁ na
upanayhantīti asatiamanasikāravasena vā kammapaccavekkhaṇavasena vā
ye taṁ akkosādivatthukaṁ kodhaṁ tayāpi koci niddoso purimabhave
akkuṭṭho bhavissati pahaṭo bhavissati kūṭasakkhiṁ otāretvā jito
bhavissati kassaci te pasayha kiñci acchinnaṁ bhavissati tasmā
niddoso hutvāpi akkosādīni pāpuṇāsīti evaṁ na upanayhanti
tesaṁ pamādena uppannampi veraṁ iminā anupanayhanena nirindhano
viya jātavedo upasammati. na hi verena verānīti yathā hi
kheḷasiṅghāṇikādiasucimakkhitaṁ ṭhānaṁ teheva asucīhi dhovanto suddhaṁ
niggandhaṁ kātuṁ na sakkoti athakho taṁ ṭhānaṁ bhiyyoso mattāya
asuddhatarañca duggandhatarañca hoti evameva akkosantaṁ paccakkosanto
paharantaṁ paṭipaharanto verena veraṁ vūpasametuṁ na sakkoti
athakho bhiyyo verameva karoti. iti verāni nāma verena kismiñcipi
kāle na sammanti athakho vaḍḍhantiyeva. averena ca sammantīti

page number: 318

yathā pana tāni kheḷādīni asucīni vippasannena udakena dhoviyamānāni
nassanti taṁ ṭhānaṁ suddhaṁ hoti niggandhaṁ evameva averena
khantimettodakena yonisomanasikārena paṭisaṅkhānena paccavekkhaṇena
verāni vūpasammanti paṭippassambhanti abhāvaṁ gacchanti. esa
dhammo sanantanoti esa averena veravūpasamanasaṅkhāto porāṇako
dhammo sabbesaṁ buddhapaccekabuddhakhīṇāsavānaṁ gatamaggo. na
jānantīti aniccasaññaṁ na paccupaṭṭhāpentīti adhippāyo. tato
sammanti medhagāti tato tasmā kāraṇā medhagā kalahā sammanti
vūpasamaṁ gacchanti. kathaṁ te sammantīti āha evaṁ hītiādiṁ.
tattha evaṁ hi te jānantāti te paṇḍitā mayaṁ maccusamīpaṁ
gacchāmāti evaṁ jānantā. yonisomanasikāraṁ uppādetvā medhagānaṁ
kalahānaṁ vūpasamāya paṭipajjanti atha nesaṁ tāya paṭipattiyā te
medhagā sammantīti adhippāyo. tesampi hoti saṅgatīti ye
mātāpitūnaṁ aṭṭhīni chindanti pāṇe haranti gavādīni ca pasayha gaṇhanti
evaṁ raṭṭhaṁ vilumpamānānaṁ tesampi saṅgati hoti kimaṅgaṁ pana
tumhākaṁ na siyāti adhippāyo. vaṇṇāvaṇṇadīpanatthaṁ vuttāti
bālasahāyatāya ime bhikkhū kalahappasutā paṇḍitasahāyānaṁ pana
idaṁ na siyāti paṇḍitasahāyassa bālasahāyassa ca vaṇṇāvaṇṇadīpanatthaṁ
vuttā. nipakanti nepakkapaññāya samannāgataṁ. sādhuvihāridhīranti
bhaddakavihāripaṇḍitaṁ. pākaṭaparissaye

page number: 319

paṭicchannaparissaye ca abhibhavitvāti sīhabyagghādayo pākaṭaparissaye
rāgabhayadosabhayādayo paṭicchannaparissaye cāti sabbeva parissaye
abhibhavitvā. ekakā cariṁsūti idaṁ rajjaṁ nāma mahantaṁ pamādaṭṭhānaṁ
kiṁ amhākaṁ rajjena kāritenāti raṭṭhaṁ pahāya tatova
mahāaraññaṁ pavisitvā tāpasapabbajjaṁ pabbajitvā catūsu iriyāpathesu
ekakā cariṁsūti attho. ekassa caritaṁ seyyoti pabbajitassa
pabbajitakālato paṭṭhāya ekībhāvābhiratasla ekakasseva
caritaṁ seyyoti attho. natthi bāle sahāyatāti cullasīlaṁ
majjhimasīlaṁ mahāsīlaṁ dasa kathāvatthūni terasa dhutaguṇā vipassanāñāṇaṁ
cattāro maggā cattāri phalāni tisso vijjā cha abhiññā
amatamahānibbānanti ayaṁ sahāyatā nāma. sā bālaṁ nissāya
adhigantuṁ na sakkāti natthi bāle sahāyatā. mātaṅgo araññe
mātaṅgaraññeti saralopena sandhi. mātaṅgaraññotipi pāṭho.
araññako mātaṅgo viyāti attho. mātaṅgasaddeneva
hatthibhāvassa vuttattā nāgavacanaṁ tassa mahantādhivacananti 1- āha
nāgoti mahantādhivacanametanti. mahantapariyāyopi hi nāgasaddo
hoti etaṁ nāgassa nāgena īsādantassa hatthinotiādīsu 2-.
[203] bālakaloṇakārāmagāmoti upāligahapatissa evaṁnāmako
bhogagāmo. tenupasaṅkamīti dhammasenāpatimahāmoggallānattheresu

footnote: 1. ma. mahattavibhāvanatthanti. 2.vi. mahā. 5/342. khu. u. 25/136.

page number: 320

vā asītimahāsāvakesu vā antamaso dhammabhaṇḍāgārikaṁ
ānandattherampi kañci anāmantetvā sayameva pattacīvaraṁ ādāya
anīkanissaṭo hatthī viya yūthanissaṭo kāḷasīho viya vātacchinno
valāhako viya ca ekova upasaṅkami. kasmā upasaṅkami.
gaṇe kirassa ādīnavaṁ disvā ekavihāriṁ bhikkhuṁ passitukāmatā
udapādi. tasmā sītādipīḷito uṇhādīni paṭṭhayamāno viya
upasaṅkami. athavā bhagavatā so ādīnavo pageva pariññāto.
na tena satthā nibbiṇṇo. tasmiṁ pana antovasse keci
buddhaveneyyā nāhesuṁ. tena aññattha gamanaṁ tesaṁ bhikkhūnaṁ
damanupāyoti pārileyyakaṁ uddissa gacchanto ekavihāriṁ āyasmantaṁ
bhaguṁ sampahaṁsetuṁ tattha gato. evaṁ gateva satthari pañcasatā
bhikkhū āyasmantaṁ ānandaṁ āhaṁsu āvuso ānanda satthā ekakova
gato mayaṁ anubandhissāmāti. āvuso yadā bhagavā sāmaṁ
senāsanaṁ saṁsāmetvā pattacīvaraṁ ādāya anāmantetvā upaṭṭhāke
anapaloketvā bhikkhusaṅghaṁ adutiyo gacchati tadā ekacāraṁ carituṁ
bhagavato ajjhāsayo sāvakena nāma satthu ajjhāsayānurūpaṁ
paṭipajjitabbaṁ tasmā na imesu divasesu bhagavā anugantabboti
nivāresi. sayampi nānugañchi. dhammiyā kathāyāti ekībhāve
ānisaṁsapaṭisaṁyuttāya dhammakathāya. yena pācīnavaṁsadāyoti tattha
kasmā upasaṅkami. yathā nāma jighacchitassa bhojane pipāsitassa

page number: 321

pānīye sītena phuṭṭhassa uṇhe uṇhena phuṭṭhassa sīte
dukkhitassa sukhe abhiruci uppajjati evameva bhagavato kosambike
bhikkhū aññamaññaṁ vivādāpanne asamaggavāsaṁ vasante disvā
samaggavāsaṁ vasante āvajjentassa ime tayo kulaputtā āpāthaṁ
āgamiṁsu. atha ne paggaṇhitukāmo upasaṅkami. evāyaṁ
paṭipatti anukkamena kosambikānaṁ bhikkhūnaṁ vinayanupāyo hotīti.
viharantīti sāmaggīrasaṁ anubhavamānā viharanti. dāyapāloti
araññapālo. so araññaṁ yathā icchiticchitappadesena manussā
pavisitvā tattha pupphaṁ vā phalaṁ vā niyyāsaṁ vā dabbasambhāraṁ
vā na haranti evaṁ vatiyā parikkhittassa tassa araññassa
yojite dvāre nisīditvā taṁ araññaṁ rakkhati pāleti. tasmā
dāyapāloti vutto. attakāmarūpā viharantīti attano
hitakāmayamānasabhāvā 1- hutvā viharanti. yo hi imasmiṁ
sāsane pabbajitvāpi vejjakammadūtakammapahiṇagamanādīnaṁ vasena
ekavīsatianesanāhi jīvitaṁ kappeti ayaṁ anattakāmarūpo nāma.
yo pana imasmiṁ sāsane pabbajitvā ekavīsatianesanaṁ pahāya
catupārisuddhisīle patiṭṭhāya buddhavacanaṁ uggaṇhitvā sappāyadhutaṅgaṁ
adhiṭṭhāya aṭṭhattiṁsāya ārammaṇesu cittaruciyaṁ kammaṭṭhānaṁ gahetvā
gāmantaṁ pahāya araññaṁ pavisitvā samāpattiyo nibbattetvā

footnote: 1. hitaṁ kāmayamānasabhāvātipi dissati.

page number: 322

vipassanāya kammaṁ kurumāno vicarati ayaṁ attakāmo nāma.
tepi tayo kulaputtā evarūpā ahesuṁ. tena vuttaṁ attakāmarūpā
viharantīti. mā tesaṁ aphāsumakāsīti tesaṁ aphāsukaṁ mā akāsīti
bhagavantaṁ vāresi. evaṁ kirassa ahosi ime kulaputtā samaggā
viharanti ekaccassa ca gataṭṭhāne bhaṇḍanakalahavivādā vattanti
tikhiṇasiṅgo caṇḍagoṇo viya ovijjhanto vicarati athekamaggena
dvinnaṁ gamanaṁ na hoti kadāci ayampi evaṁ karonto imesaṁ
kulaputtānaṁ samaggavāsaṁ bhindeyya pāsādiko ca panesa
suvaṇṇavaṇṇo rasagiddho maññe gatakālato paṭṭhāya paṇītadāyakānaṁ
attano upaṭṭhākānaṁ vaṇṇakathanādīhi imesaṁ kulaputtānaṁ
appamādavihāraṁ bhindeyya vasanaṭṭhānāni cāpi etesaṁ kulaputtānaṁ
nibaddhāni paricchinnāni tissova paṇṇasālā tayo caṅkamā
tīṇi divāṭṭhānāni tīṇi mañcapīṭhāni ayampana samaṇo mahākāyo
vuḍḍhataro maññe bhavissati so akālena ime kulaputte
senāsanā vuṭṭhāpessati evaṁ sabbathāpi etesaṁ aphāsu bhavissatīti.
taṁ anicchanto mā tesaṁ aphāsumakāsīti bhagavantaṁ vāresi.
kimpanesa jānanto vāresi ajānantoti. sammāsambuddho hi
nāma yadā anekabhikkhusahassaparivāro byāmappabhāya asītianubyañjanehi
dvattiṁsamahāpurisalakkhaṇasiriyā ca buddhānubhāvaṁ dassento
vicarati tadā ko esoti apucchitvāva jānitabbo hoti.

page number: 323

tadā pana bhagavā māsu koci mama buddhānubhāvaṁ aññāsīti
tathārūpena iddhābhisaṅkhārena sabbaṁpi taṁ buddhānubhāvaṁ cīvaragabbhena
viya paṭicchādetvā vālahakagabbhena paṭicchanno cando viya sayameva
pattacīvaramādāya aññātakavesena agamāsi. iti taṁ ajānantova
dāyapālo nivāresi. etadavocāti thero kira mā samaṇāti
dāyapālassa kathaṁ sutvā cintesi mayaṁ tayo janā idha viharāma
añño pabbajito nāma natthi ayañca dāyapālo pabbajitena viya saddhiṁ
katheti ko nu kho bhavissatīti divāṭṭhānato uṭṭhāya dvāre
ṭhatvā maggaṁ olokento bhagavantaṁ addasa. bhagavāpi therassa
saha dassaneneva sarīrobhāsaṁ muñci. asītianubyañjanavirājitā
byāmappabhā pasāritasuvaṇṇapaṭo viya virocittha.
thero ayaṁ dāyapālo phaṇakatāasīvisaṁ gīvāyaṁ gahetuṁ hatthaṁ
pasārento viya loke aggapuggalena saddhiṁ kathentova na jānāti
aññatarabhikkhunā viya saddhiṁ kathetīti nivārento etaṁ mā āvuso
dāyapālātiādivacanaṁ avoca. tenupasaṅkamīti kasmā bhagavato
paccuggamanaṁ akatvāva upasaṅkami. evaṁ kirassa ahosi mayaṁ
tayo janā samaggavāsaṁ vasāma sacāhaṁ ekakova paccuggamanaṁ
karissāmi samaggavāso nāma na bhavissati piyamitte gahetvāva
paccuggamanaṁ karissāmi yathā ca bhagavā mayhaṁ piyo evaṁ
sahāyānampi me piyoti tehi saddhiṁ paccuggamanaṁ kātukāmo sayaṁ

page number: 324

akatvā upasaṅkami. keci pana tesaṁ therānaṁ paṇṇasāladvāre
caṅkamanakoṭiyā bhagavato āgamanamaggo hoti tasmā thero tesaṁ
saññaṁ dadamānova gatoti vadanti. abhikkamathāti ito āgacchatha.
pāde pakkhālesīti vikasitapadumasannibhehi jālahatthehi maṇivaṇṇaṁ
udakaṁ gahetvā suvaṇṇavaṇṇesu piṭṭhipādesu udakaṁ āsiñcitvā
pādena pādaṁ ghaṁsanto pakkhālesi. buddhānaṁ kāye rajojallaṁ
nāma na upalimpati kasmā pakkhālesīti. tassa sarīrassa
utuggahaṇatthaṁ tesañca cittasampahaṁsanatthaṁ amhehi abhihaṭena
udakena bhagavā pāde pakkhālesi paribhogaṁ akāsīti tesaṁ bhikkhūnaṁ
balavasomanassavasena cittaṁ paṇītaṁ 1- hoti tasmā pakkhālesi.
āyasmantaṁ anuruddhaṁ bhagavā etadavocāti so kira tesaṁ vuḍḍhataro
tassa saṅgahe kate sesānaṁ katova hotīti theraññeva etaṁ kacci
vo anuruddhātiādivacanaṁ avoca. anuruddhāti vā ekasesanayena
vuttaṁ virūpekasesassāpi icchitabbattā. evañca katvā
bahuvacananiddesopi samatthito hoti. kaccīti pucchanatthe nipāto.
voti sāmivacanaṁ. idaṁ vuttaṁ hoti kacci anuruddhā tumhākaṁ
khamanīyaṁ iriyāpatho vo khamati kacci yāpanīyaṁ kacci vo jīvitaṁ
yāpeti ghaṭiyati kacci piṇḍikena na kilamatha kacci tumhākaṁ
sulabhapiṇḍaṁ sampatte vo disvā manussā uḷuṅkayāguṁ vā

footnote: 1. ma. pīṇitaṁ.

page number: 325

kaṭacchubhikkhaṁ vā dātabbaṁ maññantīti bhikkhācāravattaṁ pucchati.
kasmā. yasmā paccayena akilamantena sakkā samaṇadhammo
kātuṁ. vattameva vā etaṁ pabbajitānaṁ. atha tena paṭivacane
dinne anuruddhā tumhe rājapabbajitā mahāpuññā manussā
tumhākaṁ araññe vasantānaṁ adatvā kassa aññassa dātabbaṁ
maññissanti tumhe pana etaṁ bhuñjitvā kiṁ nu kho migapotakā
viya aññamaññaṁ ghaṭentā viharatha udāhu sāmaggībhāvo vo
atthīti sāmaggīrasaṁ pucchanto kacci pana vo anuruddhā samaggāti-
ādimāha. tattha khīrodakībhūtāti yathā khīrañca udakañca
aññamaññaṁ saṁsandati visuṁ na hoti ekattaṁ viya upeti kacci
evaṁ sāmaggīvasena ekattupagatacittuppādā viya viharathāti
pucchati. piyacakkhūhīti mettacittaṁ paccupaṭṭhapetvā olokanato
piyabhāvadīpakāni cakkhūni piyacakkhūni nāma kacci tathārūpehi cakkhūhi
aññamaññaṁ passantā viharathāti pucchati. tagghāti ekaṁsatthe
nipāto. ekaṁsena mayaṁ bhanteti vuttaṁ hoti. yathākathaṁ panāti
ettha yathāti nipātamattaṁ. kathanti kāraṇapucchā. kathaṁ pana
tumhe evaṁ viharatha kena kāraṇena viharatha taṁ me kāraṇaṁ
brūhīti vuttaṁ hoti. mettaṁ kāyakammanti metticittavasena pavattaṁ
kāyakammaṁ. āvi ceva raho cāti sammukhā ceva parammukhā ca.
itaresupi eseva nayo. tattha sammukhā kāyavacīkammāni sahavāse

page number: 326

labbhanti. itarāni vippavāse. manokammaṁ sabbattha labbhati.
yaṁ hi saheva vasantesu ekena mañcapīṭhaṁ vā dārubhaṇḍaṁ vā
mattikābhaṇḍaṁ vā bahi dunnikkhittaṁ hoti taṁ disvā kenidaṁ
valañjitanti avaññaṁ akatvā attanā dunnikkhittaṁ viya gahetvā
paṭisāmentassa paṭijaggitabbayuttakaṁ vā pana ṭhānaṁ jaggantassa
sammukhā mettaṁ kāyakammaṁ nāma hoti. ekasmiṁ pakkante tena
dunnikkhittaṁ senāsanaparikkhāraṁ tatheva nikkhipantassa paṭijaggitabbayuttaṁ
vā pana ṭhānaṁ jaggantassa parammukhā mettaṁ kāyakammaṁ nāma
hoti. saha vasantassa pana therehi saddhiṁ madhuraṁ sammodanīyakathaṁ
paṭisanthāraṁ sārāṇīyakathaṁ dhammakathaṁ sarabhaññaṁ sākacchaṁ pañhāpucchanaṁ
pañhāvissajjananti evamādikaraṇe sammukhā mettaṁ vacīkammaṁ nāma
hoti. theresu pana pakkantesu mayhaṁ piyasahāyo nandiyatthero
kimilatthero evaṁ sīlasampanno evaṁ ācārasampannotiādiguṇakathane
parammukhā mettaṁ vacīkammaṁ nāma hoti. mayhaṁ piyamitto
nandiyatthero kimilatthero avero hotu abyāpajjho hotu
sukhīti evaṁ samannāharato pana sammukhāpi parammukhāpi mettaṁ
manokammaṁ hotiyeva. nānā hi kho no bhante kāyāti ayaṁ hi
kāyo piṭṭhaṁ viya mattikā viya ca omadditvā ekato kātuṁ na
sakkā. ekañca pana maññe cittanti cittaṁ pana no attano
viya aññamaññassa hitabhāvena abhedabhāvena avirodhabhāvena

page number: 327

samaggabhāvena ekamevāti dasseti. kathampanete sakaṁ cittaṁ nikkhipitvā
itaresaṁ cittavasena vattiṁsūti. ekassa patte malaṁ uṭṭhahati
ekassa cīvaraṁ kiliṭṭhaṁ hoti ekassa paribhaṇḍakammaṁ hoti.
tattha yassa patte malaṁ uṭṭhitaṁ tena mamāvuso patte malaṁ
uṭṭhitaṁ pacituṁ vaṭṭatīti vutte itaro mayhaṁ cīvaraṁ kiliṭṭhaṁ taṁ
dhovitabbaṁ mayhaṁ paribhaṇḍaṁ kātabbanti avatvā araññaṁ pavisitvā
dārūni āharitvā bhinditvā chinditvā pattakaṭāhe bahalatanumattikāhi
lepaṁ katvā pattaṁ pacitvā tato paraṁ cīvaraṁ vā dhovati
paribhaṇḍaṁ vā karoti. mamāvuso cīvaraṁ kiliṭṭhaṁ dhovituṁ
vaṭṭatīti mama paṇṇasālā uklāpā paribhaṇḍaṁ kātuṁ vaṭṭatīti
paṭhamataraṁ ārocitepi eseva nayo. idāni tesaṁ appamādalakkhaṇaṁ
pucchanto kacci pana vo anuruddhātiādimāha. tattha voti
nipātamattaṁ. paccattavacanaṁ vā. kacci tumheti attho.
amhākanti amhesu tīsu janesu. piṇḍāya paṭikkamatīti gāme
piṇḍāya caritvā paccāgacchati. avakkārapātinti atirekapiṇḍapātaṁ
apanetvā ṭhapanatthāya ekaṁ samuggapātiṁ dhovitvā ṭhapeti. yo
pacchāti te kira therā na ekatova bhikkhācāraṁ pavisanti. phalasamāpattiratā
hete pātova sarīrapaṭijagganaṁ katvā vattapaṭipattiṁ pūretvā
senāsanaṁ pavisitvā kālaparicchedaṁ katvā phalasamāpattiṁ appetvā
nisīdanti. tesu yo paṭhamataraṁ nisinno attano kālaparicchedavasena

page number: 328

paṭhamataraṁ uṭṭhāti. so piṇḍāya caritvā paṭinivatto
bhattakiccaṭṭhānaṁ āgantvā jānāti dve bhikkhū pacchato ahaṁ
paṭhamaṁ āgatoti. atha pattaṁ pidahitvā āsanapaññāpanādīni
katvā yadi patte paṭivisamattameva hoti nisīditvā bhuñjati
yadi atirekaṁ hoti avakkārapātiyaṁ pakkhipitvā pātiṁ pidhāya
bhuñjati. katabhattakicco pattaṁ dhovitvā nirodakaṁ katvā thavikāya
osāpetvā pattacīvaraṁ gahetvā attano vasanaṭṭhānaṁ pavisati.
dutiyopi āgantvāva jānāti eko paṭhamaṁ āgato eko
pacchatoti. so sace patte bhattaṁ pamāṇameva hoti bhuñjati
sace mandaṁ avakkārapātito gahetvā bhuñjati sace atirekaṁ
hoti avakkārapātiyaṁ pakkhipitvā pamāṇameva bhuñjitvā
purimatthero viya vasanaṭṭhānaṁ pavisati. tatiyopi āgantvāva jānāti
dve paṭhamaṁ āgatā ahaṁ pacchimoti. sopi dutiyatthero viya
bhuñjitvā katabhattakicco pattaṁ dhovitvā nirodakaṁ katvā thavikāya
osāpetvā āsanāni ukkhipitvā paṭisāmeti. pānīyaghaṭe vā
paribhojanīyaghaṭe vā avasesaudakaṁ chaḍḍetvā ghaṭe nikkujjitvā
avakkārapātiyaṁ sace avasesabhattaṁ hoti taṁ vuttanayena haritvā
pātiṁ dhovitvā paṭisāmeti bhattaggaṁ sammajjati. so kacavaraṁ
chaḍḍetvā sammajjaniṁ ukkhipitvā upacikāhi muttaṭṭhāne ṭhapetvā
pattacīvaraṁ ādāya vasanaṭṭhānaṁ pavisati. idaṁ therānaṁ bahivihāre

page number: 329

araññe bhattakiccakaraṇaṭṭhāne bhojanasālāya vattaṁ. idaṁ sandhāya
yo pacchātiādi vuttaṁ. yo passatītiādi pana nesaṁ
antovihāre vattanti veditabbaṁ. tattha vaccaghaṭanti
ācamanakumbhiṁ. rittanti rittakaṁ. tucchanti tasseva vevacanaṁ.
avisayhanti ukkhipituṁ asakkuṇeyyaṁ atibhārikaṁ. hatthavikārenāti
hatthasaññāya. te kira pānīyaghaṭādīsu yaṅkiñci tucchakaṁ gahetvā
pokkharaṇiṁ gantvā anto ca bahi ca dhovitvā udakaṁ parissāvetvā
tīre ṭhapetvā aññaṁ bhikkhuṁ hatthavikārena āmantenti. uddissa
vā anoddissa vā saddaṁ na karonti. kasmā uddissa na
karonti. taṁ hi bhikkhuṁ saddo bādheyyāti. kasmā anoddissa
na karonti. anoddissa sadde dinne ahaṁ pure ahaṁ pureti
dvepi nikkhameyyuṁ tato dvīhi kattabbakamme tatiyassa
kammacchedo bhaveyya. saṁyatapadasaddo pana hutvā aparassa bhikkhuno
divāṭṭhānasantikaṁ gantvā tena diṭṭhabhāvaṁ ñatvā hatthasaññaṁ
karoti. tāya saññāya itaro āgacchati. tato dve janā
hatthena hatthaṁ saṁsibbantā dvīsu hatthesu ṭhapetvā uṭṭhāpenti.
taṁ sandhāyāha hatthavikārena dutiyaṁpi āmantetvā hatthavilaṅghakena
upaṭṭhāpemāti. pañcāhikaṁ kho panāti cātuddase paṇṇarase
aṭṭhamiyanti idaṁ tāva pakatidhammassavanameva. taṁ akhaṇḍaṁ katvā
pañcame pañcame divase dve therā nātivikāle nahāyitvā

page number: 330

anuruddhattherassa vasanaṭṭhānaṁ gacchanti. tattha tayopi nisīditvā
tiṇṇaṁ piṭakānaṁ aññatarasmiṁ aññamaññaṁ pañhaṁ pucchanti
aññamaññaṁ vissajjenti. tesaṁ evaṁ karontānaṁyeva aruṇo
uggacchati. taṁ sandhāyetaṁ vuttaṁ. ettāvatā therena bhagavatā
appamādalakkhaṇaṁ pucchitena pamādaṭṭhānesuyeva appamādalakkhaṇaṁ
vissajjitaṁ hoti. aññesaṁ hi bhikkhūnaṁ bhikkhācārapavisanakālo
nikkhamanakālo nivāsanaparivattanaṁ cīvarapārupanaṁ antogāme piṇḍāya
caraṇaṁ dhammakathanaṁ anumodanaṁ antogāmato nikkhamitvā bhattakiccakaraṇaṁ
pattadhovanaṁ pattaosāpanaṁ pattacīvarapaṭisāmananti papañcakaraṇaṭṭhānāni
etāni. tasmā thero amhākaṁ ettakaṁ ṭhānaṁ muñcitvā
vissaṭṭhakathāpavattanena kammaṭṭhāne pamajjanaṭṭhānāni tatthāpi
mayaṁ bhante kammaṭṭhānaviruddhaṁ na paṭipajjāmāti aññesaṁ
pamādaṭṭhānesuyeva sikkhāppattaṁ attano appamādalakkhaṇaṁ vissajjesi.
imināva etāni ṭhānāni muñcitvā aññattha vihārasamāpattīnaṁ
avalañjanavasena pamādakālo nāma amhākaṁ natthīti dīpeti.
dhammiyā kathāyāti samaggavāse ānisaṁsapaṭisaṁyuttāya dhammakathāya.
anupubbena cārikaṁ caramānoti anukkamena gāmanigamapaṭipāṭiyā
cārikaṁ caramāno. yena pārileyyakaṁ tadavasarīti ekakova
yena pārileyyakagāmo taṁ avasari. pārileyyakagāmavāsinopi
paccuggantvā bhagavato dānaṁ datvā pārileyyakagāmassa

page number: 331

avidūre rakkhitavanasaṇḍo nāma atthi bhagavato paṇṇasālaṁ
katvā ettha vasatūti yācitvā vāsayiṁsu. bhaddasāloti
pana tattheko manāpo laṭṭhiko sālarukkho. bhagavā taṁ gāmaṁ
upanissāya vanasaṇḍe paṇṇasālāya samīpe tasmiṁ rukkhamūle
vihāsi. tena vuttaṁ pārileyyake viharati rakkhitavanasaṇḍe
bhaddasālamūleti.
[204] athakho bhagavato rahogatassātiādi bhagavato
vivekasukhapaccavekkhaṇadassanaṁ. ākiṇṇo na phāsuṁ vihāsinti
sambādhappatto ākiṇṇo vihāsiṁ. kimpana bhagavato sambādho
atthi saṁsaggo vāti. natthi na hi koci bhagavantaṁ anicchāya
upasaṅkamituṁ sakkoti. durāsadā hi buddhā bhagavanto sabbattha ca
anupalittā. hitesitāya pana sattesu anukampaṁ upādāya mutto
mocessāmīti paṭiññānurūpaṁ caturoghanittharaṇatthaṁ aṭṭhannaṁ parisānaṁ
attano santikaṁ kālena kālaṁ upasaṅkamanaṁ adhivāseti sayañca
mahākaruṇāsamussāhito kālaññū hutvā tattha upasaṅkamīti idaṁ
sabbabuddhānaṁ āciṇṇaṁ. nāyamidha ākiṇṇavihāroti adhippeto.
idha pana tehi kalahakārakehi kosambikabhikkhūhi saddhiṁ ekavihāre
vāsaṁ tadā vinetabbābhāvato ākiṇṇavihāraṁ katvā vuttaṁ ahaṁ
kho pubbe ākiṇṇo na phāsuṁ vihāsinti. tenevāha tehi
kosambikehi bhikkhūhi bhaṇḍanakārakehītiādiṁ. daharapotakehīti

page number: 332

daharehi hatthipotakehi. ye bhiṅkātipi vuccanti. tehīti
hatthiādīhi. kaddamodakānīti kaddamamissāni udakāni. ogāhāti
ettha ogāhantipi pāli. assāti hatthināgassa. upanighaṁsantiyoti
ghaṭṭentiyo. upaghaṁsiyamānopi attano oḷārabhāvena na
kujjhati. tena tā ghaṁsentiyeva. vūpakaṭṭhoti vipakaṭṭho
dūrībhūto. yūthāti hatthighaṭāya. yena bhagavā tenupasaṅkamīti
so kira hatthināgo yūthavāse ukkaṇṭhito taṁ vanasaṇḍaṁ paviṭṭho
tattha bhagavantaṁ disvā ghaṭasahassena nibbāpitasantāpo viya nibbuto
hutvā pasannacitto bhagavato santike aṭṭhāsi. tato paṭṭhāya
vattasīse ṭhatvā bhaddasālassa paṇṇasālāya ca samantato
appaharitaṁ katvā sākhābhaṅgena sammajjati bhagavato mukhadhovanaṁ deti
nahānodakaṁ āharati dantakaṭṭhaṁ deti araññato madhurāni
phalāphalāni āharitvā satthu upanāmeti. satthā tāni paribhuñjati.
tena vuttaṁ soṇḍāya bhagavato pānīyaṁ paribhojanīyaṁ upaṭṭhāpetītiādi.
so kira hatthināgo soṇḍāya dārūni āharitvā aññamaññaṁ
ghaṁsitvā aggiṁ uṭṭhāpetvā dārūni jālāpetvā tattha
pāsāṇakhaṇḍāni tāpetvā tāni daṇḍakehi vaṭṭetvā
soṇḍiyaṁ khipitvā udakassa tattabhāvaṁ ñatvā bhagavato santikaṁ
upagantvā tiṭṭhati. bhagavā hatthināgo mama nahānaṁ icchatīti
tattha gantavā nahānakiccaṁ karoti. pānīyepi eseva nayo.

page number: 333

tasmiṁ pana sītale jāte upasaṅkamati. taṁ sandhāya vuttaṁ soṇḍāya
bhagavato pānīyaṁ paribhojanīyaṁ upaṭṭhāpetīti. attano ca pavivekaṁ
viditvāti kehici anākiṇṇabhāvaladdhaṁ kāyavivekaṁ jānitvā.
itare pana vivekā bhagavato sabbakālaṁ vijjantiyeva. imaṁ udānaṁ
udānesīti imaṁ attano hatthināgassa ca vivekābhiratiyā
samānajjhāsayabhāvadīpanaṁ udānaṁ udānesi. gāthāya pana
evamatthayojanā veditabbā. etaṁ īsādantassa rathaīsāsadisadantassa
hatthināgassa cittaṁ nāgena buddhānāgassa cittena sameti saṁsandati.
kathaṁ sametīti ce. yadeko ramatī vane yasmā buddhanāgo
ahaṁ kho pubbe ākiṇṇo vihāsinti purimaṁ ākiṇṇavihāraṁ
jigucchitvā vivekaṁ upabrūhayamāno idāni yathā eko adutiyo
vane araññe ramati abhiramati evaṁ ayampi hatthināgo pubbe
attano hatthiādīhi ākiṇṇavihāraṁ jigucchitvā idāni eko
asahāyo vane ekavihāraṁ ramati abhinandati tasmāssa cittaṁ
nāgena sameti tassa cittena sametīti katvā ekībhāvaratiyā
ekasadisaṁ hotīti attho.
[205] yo paṭibāheyya āpatti dukkaṭassāti ettha yo
senāsanārahassa senāsanaṁ paṭibāhati tasseva āpatti.
kalahakārakādīnaṁ panettha okāso natthītiādikaṁ saṅghassa katikaṁ
āropetvāna paññapentassa ahaṁ vuḍḍhoti pasayha attanāva

page number: 334

attano paññapetvā gaṇhantaṁ yuttiyā gaṇhathāti vatvā
vārentassa ca natthi āpatti bhaṇḍanakārakaṁ nikkadḍhatītiādivacanato
kuladūsakassa pabbājanīyakammānuññāya ca idha kalahavūpasamanatthaṁ
āgatānaṁ kosambikānampi bhikkhūnaṁ yathāvuḍḍhanti avatvā vivitte
asati vivittaṁ katvāpi dātabbanti vuttattā vivittaṁ katvā
dentaṁ paṭibāhantasseva āpattīti gaṇṭhīpadesu vuttaṁ. na mūlā
mūlaṁ gantvāti mūlato mūlaṁ agantvā. atthato apagatāti
sāmaggīsaṅkhātātthato apetā. yena taṁ paccatthikā vadeyyuṁ
taṁ na hi hotīti sambandho. anapagatanti kāraṇato anapetaṁ.
sakāraṇanti vuttaṁ hoti. ussuyyāyāti imināva dosāgatigamanassa
saṅgahitattā agatigamanenāti avasesāgatigamanaṁ dassitanti
veditabbaṁ. aṭṭhahi dūtaṅgehīti sotā ca hoti sāvetā
ca uggahetā ca dhāretā ca viññāpetā ca kusalo ca
sahitāsahitadassano ca akalahakārako cāti evaṁ vuttehi aṭṭhahi
dūtaṅgehi. sesamettha pālito aṭṭhakathāto ca suviññeyyameva.
kosambikkhandhakavaṇṇanā niṭṭhitā.
iti samantapāsādikāya vinayaṭṭhakathāya sāratthadīpaniyaṁ
mahāvaggavaṇṇanā niṭṭhitā.
---------------

page number: 335

cullavaggavaṇṇanā
-------
cullavagge
kammakkhandhakavaṇṇanā
[206] cullavaggassa paṭhame kammakkhandhake tāva. yaṭṭhiṁ
pavesaya kunte pavesayātiādīsu viya sahacaraññāyena mañcā
ukkuṭṭhiṁ karontītiādīsu viya nissitesu nissayavohāravasena vā
paṇḍukalohitakanissitā paṇḍukalohitakasaddena vuttāti āha tesaṁ
nissitakāpi paṇḍukalohitakātveva paññāyantīti. paṭivadathāti
paṭivacanaṁ detha. tīhi aṅgehi samannāgatanti paccekaṁ samuditehi
tīhi vā aṅgehi samannāgataṁ. na hi tiṇṇaṁeva aṅgānaṁ
samodhānena adhammakammaṁ hoti ekenapi hotiyeva. appaṭiññāya
kataṁ hotīti lajjiṁ sandhāya vuttanti gaṇṭhīpadesu kathitaṁ. nanu ca
adesanāgāminiyā āpattiyā kataṁ hotīti idaṁ parato tīhi bhikkhave
aṅgehi samannāgatassa bhikkhuno ākaṅkhamāno saṅgho tajjanīyakammaṁ
kareyya adhisīle sīlavipanno hotīti iminā virujjhati adesanāgāminī
āpanno hi adhisīle sīlavipannoti vuccatīti. tattha keci
vadanti tajjanīyakammassa visesena bhaṇḍanakārakattaṁ aṅganti

page number: 336

aṭṭhakathāyaṁ vuttaṁ taṁ pāliyā āgatanidānena sameti
tasmā sabbattikesupi bhaṇḍanaṁ āropetvā bhaṇḍanapaccayā
āpannāpattivasena idaṁ kammaṁ kātabbaṁ tasmā adhisīle sīlavipannoti
etthāpi pubbabhāge vā aparabhāge vā codanāsāraṇādikāle
bhaṇḍanapaccayā āpannāpattivaseneva kātabbaṁ nakevalaṁ
saṅghādisesapaccayā kātabbanti. apare pana vadanti adesanāgāminiyāti
idaṁ pārājikāpattiṁyeva sandhāya vuttaṁ na saṅghādisesaṁpi yaṁ pana
aṭṭhakathāyaṁ adesanāgāminiyāti pārājikāpattiyā vā saṅghādisesāpattiyā
vāti vuttaṁ tattha saṅghādisesāpattiyā vāti atthuddhāravasena
vuttaṁ adhisīle sīlavipannoti ca idaṁ saṅghādisesaṁyeva sandhāya
vuttaṁ na pārājikaṁpi tasmā pārājikāpattipaccayā na
tajjanīyakammaṁ kātabbaṁ payojanābhāvā saṅghādisesapaccayā
kātabbanti ayamattho siddho hoti. sukkapakkhe desanāgāminiyā
āpattiyā kataṁ hotīti iminā virujjhatīti ce. na ekena
pariyāyena saṅghādisesassāpi desanāgāminīvohārasambhavatoti. taṁ
yuttaṁ viya dissati. lomaṁ pātentītiādi sammāvattanāya
pariyāyavacanaṁ.
[207] niyassakamme. nissāya te vatthabbanti garunissayaṁ
sandhāya vuttaṁ na itaranti kenaci likhitaṁ. gaṇṭhīpade pana
niyassakammaṁ yasmā bālavasena kariyati tasmā nissāya

page number: 337

vatthabbanti nissayaṁ gāhāpetabboti vuttaṁ. vīmaṁsitvā yuttataraṁ
gahetabbaṁ. apissūti ettha suiti nipātamattaṁ. bhikkhū api
niccabyāvaṭā hontīti vuttaṁ hoti.
[208] pabbājanīyakamme. tenahi bhikkhave saṅgho
pabbājanīyakammaṁ paṭippassambhetūti idaṁ tesu vibbhamantesupi
pakkamantesupi sammāvattanteyeva sandhāya vuttaṁ
[209] sudhammavatthusmiṁ. macchikāsaṇḍeti evaṁnāmake nagare.
tattha kira citto gahapati pañcavaggiyānaṁ abbhantaraṁ mahānāmattheraṁ
piṇḍāya caramānaṁ disvā tassa iriyāpathe pasīditvā pattaṁ ādāya
gehaṁ pavesetvā bhojetvā bhattakiccāvasāne dhammakathaṁ suṇanto
sotāpattiphalaṁ patvā acalasaddho hutvā ambāṭakavanaṁ nāma
attano uyyānaṁ saṅghārāmaṁ kātukāmo tassa hatthe udakaṁ
pātetvā niyyādesi. tasmiṁ khaṇe patiṭṭhitaṁ buddhasāsananti
udakapariyantaṁ katvā mahāpaṭhavī kampi. mahāseṭṭhī uyyāne
mahāvihāraṁ kāresi. tatthāyaṁ sudhammo bhikkhu āvāsiko ahosi.
taṁ sandhāya vuttaṁ āyasmā sudhammo macchikāsaṇḍe cittassa
gahapatino āvāsiko hotītiādi. tattha dhuvabhattikoti
niccabhattiko. aparena samayena cittassa guṇakathaṁ sutvā bhikkhusahassena
saddhiṁ dve aggasāvakā tassa saṅgahaṁ kattukāmā macchikāsaṇḍaṁ
agamaṁsu. taṁ sandhāya vuttaṁ tena kho pana samayena sambahulā

page number: 338

therātiādi. citto gahapati tesaṁ āgamanaṁ sutvā
aḍḍhayojanamattaṁ paccuggantvā te ādāya attano vihāraṁ pavesetvā
āgantukavattaṁ katvā bhante thokaṁ dhammakathaṁ sotukāmomhīti
dhammasenāpatiṁ yāci. atha naṁ thero upāsaka addhānenamhā kilantarūpā
apica thokaṁ suṇāhīti tassa dhammakathaṁ kathesi. tena vuttaṁ
ekamantaṁ nisinnaṁ kho cittaṁ gahapatiṁ āyasmā sārīputto dhammiyā
kathāya sandassesītiādi. so therassa dhammakathaṁ suṇantova
anāgāmiphalaṁ pāpuṇi. nāsakkhi cittaṁ gahapatiṁ khamāpetunti so
tattha gantvā gahapati mayhameveso doso khamāhi meti vatvāpi
nāhaṁ khamāmīti tena paṭikkhitto maṅkubhūto taṁ khamāpetuṁ nāsakkhi.
punadeva satthu santikaṁ paccāgamāsi. satthā nāssa upāsako
khamissatīti jānantopi mānatthaddho esa tiṁsayojanaṁ gantvāva
paccāgacchatūti khamāpanupāyaṁ anācikkhitvāva uyyojesi. athassa
puna āgatakāle nīhatamānassa anudūtaṁ datvā gaccha iminā saddhiṁ
gantvā upāsakaṁ khamāpehīti vatvā samaṇena nāma mayhaṁ vihāro
mayhaṁ nivāsanaṭṭhānaṁ mayhaṁ upāsakā mayhaṁ upāsikāyoti mānaṁ
vā issā vā kātuṁ na vaṭṭati evaṁ karontassa hi icchāmānādayo
kilesā vaḍḍhantīti ovadanto
asantambhāvamiccheyya purekkhārañca bhikkhusu
āvāsesu ca issariyaṁ pūjā parakulesu ca

page number: 339

mameva kata maññantu gihipabbajitā ubho
mamevātivasā assu kiccākiccesu kismiñci
iti bālassa saṅkappo icchā māno ca vaḍḍhatīti
dhammapade imā gāthā abhāsi. sudhammattheropi imaṁ ovādaṁ
sutvā satthāraṁ vanditvā uṭṭhāyāsanā padakkhiṇaṁ katvā tena
anudūtena bhikkhunā saddhiṁ gantvā upāsakassa cakkhupathe āpattiṁ
paṭikaritvā upāsakaṁ khamāpesi. so upāsakena khamāmahaṁ
bhante sace mayhaṁ doso atthi khamatha meti paṭikhamāpito
satthārā dinnaovāde ṭhatvā katipāheneva saha paṭisambhidāhi
arahattaṁ pāpuṇi.
[210] tassā adassaneyeva kammaṁ kātabbanti tassā
adassaneyeva ukkhepanīyakammaṁ kātabbaṁ. tajjanīyādikammaṁ pana
āpattiṁ āropetvā tassā adassane appaṭikkamme vā
bhaṇḍanakārakādiaṅgehi kātabbaṁ. sesamettha uttānameva.
kammakkhandhakavaṇṇanā niṭṭhitā
---------

page number: 340

pārivāsikakkhandhakavaṇṇanā
[211] pārivāsikakkhandhake. navakataraṁ pārivāsikanti attano navakataraṁ
pārivāsikaṁ. pārivāsikassa hi attano navakataraṁ pārivāsikaṁ ṭhapetvā
aññe mūlāya paṭikassanārahamānattārahamānattacārikābbhānārahāpi
pakatattaṭṭhāneyeva tiṭṭhanti. tenāha antamaso mūlāya
paṭikassanārahādīnaṁpīti. pāde ghaṁsenti etenāti pādaghaṁsanaṁ
sakkharakathalādi. anujānāmi bhikkhave tisso pādaghaṁsaniyo
sakkharaṁ kathalaṁ samuddapheṇakanti hi vuttaṁ. saddhivihārikānampi
sādiyantassāti saddhivihārikānampi abhivādanādiṁ sādiyantassa.
mā maṁ gāmappavesanaṁ āpucchathāti vutte anāpucchāpi gāmaṁ
pavisituṁ vaṭṭati. yo yo vuḍḍhoti pārivāsikesu bhikkhūsu yo yo
vuḍḍho. navakatarassa sāditunti pārivāsikanavakatarassa
abhivādanādiṁ sādituṁ. tatthevāti saṅghanavakaṭṭhāneyeva. attano
pāliyā pavāretabbanti attano vassaggena pattapāliyā pavāretabbaṁ
na pana sabbesu pavāritesūti attho. yadi pana na gaṇhati na
vissajjetīti yadi purimadivase attano na gaṇhati gahetvā ca na
vissajjeti. catussālabhattanti bhojanasālāyaṁ paṭipāṭiyā
diyyamānabhattaṁ. hatthapāse ṭhitenāti dāyakassa hatthapāse ṭhitena.
añño sāmaṇero na gahetabboti upajjhāyena hutvā añño
sāmaṇero na gahetabbo. upajjhaṁ datvā

page number: 341

gahitasāmaṇerāpīti pakatattakāle upajjhaṁ datvā gahitasāmaṇerāpi.
laddhasammatikena āṇattopi garudhammehi aññehi vā ovadituṁ
labhatīti āha paṭibalassa vā bhikkhussa bhāro kātabboti.
āgatā bhikkhuniyo vattabbāti sambandho. savacanīyanti sadosaṁ.
jeṭṭhakaṭṭhānaṁ na kātabbanti padhānaṭṭhānaṁ na kātabbaṁ. kintanti
āha pāṭimokkhuddesakena vātiādiṁ. rajehi hatā upahatā
bhūmi etissāti rajohatabhūmi. rajokiṇṇabhūmīti attho. paccayanti
vassāvāsikalābhaṁ sandhāya vuttaṁ. ekapasse ṭhatvāti pāliṁ
vihāya bhikkhūnaṁ pacchato ṭhatvā. senāsanaṁ na labhatīti
seyyāpariyantabhāgitāya vassaggena gaṇhituṁ na labhati. assāti
bhaveyya. āgantukena ārocetabbaṁ āgantukassa ārocetabbanti
avisesena vuttattā sace dve pārivāsikā gataṭṭhāne aññamaññaṁ
passanti ubhohipi aññamaññassa ārocetabbaṁ. yathā bahi
disvā ārocitassa bhikkhuno vihāraṁ āgatena puna ārocanakiccaṁ
natthi evaṁ aññaṁ vihāraṁ gatenāpi tattha pubbe ārocitassa
puna ārocanakiccaṁ natthīti vadanti. avisesenāti pārivāsikassa
ukkhittakassa ca avisesena. obaddhanti palibuddhaṁ. sahavāsoti
vuttappakāre channe pakatattena bhikkhunā saddhiṁ sahasayanameva
adhippetaṁ na sesairiyāpathakappanaṁ. sesamettha suviññeyyameva.
pārivāsikakkhandhakavaṇṇanā niṭṭhitā.

page number: 342

samuccayakkhandhakavaṇṇanā
[212] samuccayakkhandhake. vuttanayena vattaṁ samādātabbanti
pārivāsikakkhandhakavaṇṇanāyaṁ vuttanayena dvīhi padehi ekena vā
samādātabbaṁ. vediyāmīti cittena sampaṭicchitvā sukhaṁ anubhavāmi.
na tappaccayā ahaṁ dukkhitoti adhippāyo. vuttanayeneva
saṅghamajjhe nikkhipitabbanti pārivāsikakkhandhake vuttanayena mānattaṁ
nikkhipāmi vattaṁ nikkhipāmīti imehi dvīhi ekena vā
nikkhipitabbaṁ. tassa ārocetvā nikkhipitabbanti anārocanena
vattabhedadukkaṭaparimocanatthaṁ vuttaṁ. dve leḍḍupāte atikkamitvāti
bhikkhūnaṁ sajjhāyanasaddasavanupacāravijahanatthaṁ vuttaṁ. mahāmaggato
okkammāti maggapaṭipannabhikkhūnaṁ upacāravijahanatthaṁ. gumbena
vā vatiyā vā paṭicchannaṭṭhāneti dassanupacāravijahanatthaṁ.
anikkhittavattena antoupacāragatānaṁ sabbesaṁpi ārocetabbattā
ayaṁ nikkhittavattassa parihāroti vuttaṁ. tattha nikkhittavattassāti
vattaṁ nikkhipitvā parivasantassāti attho. ayaṁ panettha
therassa adhippāyo vattaṁ nikkhipitvā parivasantassa
upacāragatānaṁ sabbesaṁ ārocanakiccaṁ natthi diṭṭharūpānaṁ
sutasaddānaṁ ārocetabbaṁ adiṭṭhāsutānaṁpi antodvādasahatthagatānaṁ
ārocetabbaṁ idaṁ vattaṁ nikkhipitvā parivasantassa lakkhaṇanti.

page number: 343

satiyeva antarāye antarāyikasaññī chādeti acchannā hoti.
antarāyikassa pana antarāyikasaññāya chādayato acchannāvātipi
pāṭho. averīti hitakāmo. uddhaste aruṇeti uṭṭhite
aruṇe. suddhassa santiketi sabhāgasaṅghādisesaṁ anāpannassa
santike. vatthunti asucimocanādivītikkamaṁ. sukkavisaṭṭhīti vatthu
ceva gottañcāti sukkavisaṭṭhīti idaṁ asucimocanalakkhaṇassa vītikkamassa
pakāsanato vatthu ceva hoti sajātiyasādhāraṇavijātiyavinivattasabhāvāya
sukkavisaṭṭhiyāeva pakāsanato gottañca hotīti attho.
taṁ tāyatīti hi gottaṁ. saṅghādisesoti nāmañceva āpatti
cāti saṅghādisesoti tena tena vītikkamena āpannassa āpatti
nikāyassa nāmappakāsanato nāmañceva hoti āpattisabhāvattā
āpatti ca. tadanurūpaṁ kammavācaṁ katvā mānattaṁ dātabbanti
suṇātu me bhante saṅgho ayaṁ itthannāmo bhikkhu ekaṁ āpattiṁ
āpajji sañcetanikaṁ sukkavisaṭṭhiṁ ekāhapaṭicchannaṁ so saṅghaṁ
ekissā āpattiyā sañcetanikāya sukkavisaṭṭhiyā ekāhapaṭicchannāya
ekāhaparivāsaṁ yāci saṅgho itthannāmassa bhikkhuno ekissā
āpattiyā sañcetanikāya sukkavisaṭṭhiyā ekāhapaṭicchannāya
ekāhaparivāsaṁ adāsi so parivuṭṭhaparivāso ayaṁ itthannāmo
bhikkhu ekaṁ āpattiṁ āpajji sañcetanikaṁ sukkavisaṭṭhiṁ
appaṭicchannaṁ so saṅghaṁ tāsaṁ āpattīnaṁ sañcetanikānaṁ

page number: 344

sukkavisaṭṭhīnaṁ paṭicchannāya ca appaṭicchannāya ca chārattaṁ mānattaṁ
yācati yadi saṅghassa pattakallaṁ saṅgho itthannāmassa bhikkhuno
dvinnaṁ āpattīnaṁ sañcetanikānaṁ sukkavisaṭṭhīnaṁ paṭicchannāya ca
appaṭicchannāya ca chārattaṁ mānattaṁ dadeyya esā ñatti
suṇātu me bhante saṅgho .pe. so parivuṭṭhaparivāso ayaṁ
itthannāmo bhikkhu ekaṁ āpattiṁ āpajji sañcetanikaṁ
sukkavisaṭṭhiṁ appaṭiccannaṁ so saṅghaṁ tāsaṁ āpattīnaṁ .pe. yācati
saṅgho itthannāmassa bhikkhuno dvinnaṁ āpattīnaṁ sañcetanikānaṁ
sukkavisaṭṭhīnaṁ paṭicchannāya ca appaṭicchannāya ca chārattaṁ mānattaṁ
deti yassāyasmato khamati itthannāmassa bhikkhuno dvinnaṁ
āpattīnaṁ sañcetanikānaṁ sukkavisaṭṭhīnaṁ paṭicchannāya ca appaṭicchannāya
ca chārattaṁ mānattassa dānaṁ so tuṇhassa yassa
nakkhamati so bhāseyya dutiyampi etamatthaṁ vadāmi tatiyampi
etamatthaṁ vadāmi dinnaṁ saṅghena itthannāmassa bhikkhuno dvinnaṁ
āpattīnaṁ sañcetanikānaṁ sukkavisaṭṭhīnaṁ paṭicchannāya ca
appaṭicchannāya ca chārattaṁ mānattaṁ khamati saṅghassa tasmā
tuṇhī evametaṁ dhārayāmīti evaṁ kammavācaṁ katvā mānattaṁ
dātabbaṁ. ciṇṇamānattassa ca imināva nayena kammavācaṁ
yojetvā abbhānaṁ kātabbaṁ. aññasminti suddhantaparivāsavasena
āpattivuṭṭhānato aññasmiṁ. dasasataṁ āpattiyo rattisataṁ

page number: 345

chādayitvāti yojetabbaṁ.
[213] attano sīmaṁ sodhetvā vihārasīmāyāti vihāre
baddhasīmameva sandhāya vuttaṁ. vihārupacāratopi dve leḍḍupātā
atikkamitabbāti bhikkhuvihāraṁ sandhāya vadati gāmupacārātikkameneva
bhikkhunīvihārupacārātikkamassa siddhattā. vihārassa cāti
bhikkhuvihārassa. gāmassāti na vuttanti gāmassa upacāraṁ muñcituṁ
vaṭṭatīti na vuttaṁ tasmā gāmupacārepi vaṭṭatīti adhippāyo.
tattheva ṭhānaṁ paccāsiṁsantīti bhikkhūnaṁ ṭhānaṁ paccāsiṁsanti.
parivāsavattādīnanti parivāsanissayapaṭippassaddhiādinaṁ. yuttataraṁ
dissatīti iminā anikkhittavattabhikkhunā viya bhikkhuniyāpi
antoupacārasīmagatānaṁyeva ārocetabbaṁ na gāme ṭhitānaṁpi gantvā
ārocetabbanti dīpeti. tasmiṁ gāmeti yasmiṁ gāme bhikkhunūpassayo
hoti tasmiṁ gāme. bahiupacārasīmāya ṭhatvāti upacārasīmato
bahi ṭhatvā. sammannitvā dātabbāti ettha sammannitvā
dinnāya sahavāsepi ratticchedo na hoti. visuṁ mānattaṁ
caritabbanti mūlāya paṭikassanaṁ akatvā visuṁ kammavācāya mānattaṁ
gahetvā caritabbaṁ. ekāpattimūlakanti ekā āpatti
ekāhapaṭicchannā ekā āpatti dvīhapaṭicchannātiādinā vuttanayaṁ
sandhāya vadati. āpattivaḍḍhanakanti ekā āpatti ekāhapaṭicchannā
dve āpattiyo dvīhapaṭicchannātiādinā vuttaṁ

page number: 346

āpattivaḍḍhananayaṁ sandhāya. thullaccayādīhi missakanti ekavatthumhi
pubbabhāge āpannathullaccayadukkaṭehi missakaṁ. makkhadhammo nāma
chādetukāmatā. sambahulā saṅghādisesā āpattiyo āpajjati
parimāṇaṁpītiādi jātivasenekavacanaṁ bhāvanapuṁsakaniddeso vā.
sesamettha pālito aṭṭhakathāto ca suviññeyyameva.
samuccayakkhandhakavaṇṇanā niṭṭhitā.
----------------

page number: 347

samathakkhandhakavaṇṇanā
[214] samathakkhandhake. saññāpetīti ettha saṁsaddupapado
ñāsaddo tosanavisiṭṭhe avabodhane vattatīti āha paritosetvā
jānāpetīti. desanāmattamevetanti pañcimānīti etaṁ desanāmattaṁ.
sativepullappattassa khīṇāsavassa dātabbo vinayo sativinayo.
amuḷhassa dātabbo vinayo amuḷhavinayo. paṭiññātena
karaṇaṁ paṭiññātakaraṇaṁ. tiṇavatthārakasadisattāti taṁsadisatāya
tabbohāroti dasseti yathā esa brahmadattoti.
[215] vivādādhikaraṇassa kiṁ mūlantiādīsu vivādamūlānīti
vivādassa mūlāni. kodhanoti kujjhanalakkhaṇena kodhena samannāgato.
upanāhīti verāppaṭinissaggalakkhaṇena upanāhena samannāgato.
agāravoti gāravavirahito. appatissoti appatissayo
anīcavutti. ettha pana yo bhikkhu satthari dharamāne tīsu kālesu
upaṭṭhānaṁ na yāti satthari anupāhane caṅkamante saupāhano
caṅkamati nīce caṅkame caṅkamante ucce caṅkame caṅkamati
heṭṭhā vasante upari vasati satthu dassanaṭṭhāne ubho aṁse
pārupati chattaṁ dhāreti upāhanaṁ dhāreti nahāyati uccāraṁ vā
passāvaṁ vā karoti parinibbute vā pana cetiyaṁ vandituṁ na
gacchati cetiyassa paññāyanaṭṭhāne satthu dassanaṭṭhāne vuttaṁ

page number: 348

sabbaṁ karoti aññehi ca bhikkhūhi kasmā evaṁ karosi na idaṁ
vaṭṭati sammāsambuddhassa nāma lajjituṁ vaṭṭatīti vutte tuṇhī
hoti kiṁ buddho buddhoti vadasīti bhaṇati 1- ayaṁ satthari agāravo
nāma. yo pana dhammassavane saṅghuṭṭhe sakkaccaṁ na gacchati
sakkaccaṁ dhammaṁ na suṇāti niddāyanto vā sallapanto vā
nisīdati sakkaccaṁ na gaṇhāti na vāceti kiṁ dhamme agāravaṁ
karosīti vutte tuṇhī hoti dhammo dhammoti viravasi kiṁ dhammo
nāmāti vadati ayaṁ dhamme agāravo nāma. yo pana therena
bhikkhunā anajjhiṭṭho dhammaṁ deseti uddisati pañhaṁ katheti vuḍḍhe
bhikkhū ghaṭṭento gacchati tiṭṭhati nisīdati dussapallatthikaṁ vā
hatthapallatthikaṁ vā karoti saṅghamajjhe ubho aṁse pārupati
chattaṁ upāhanaṁ dhāreti bhikkhusaṅghassa lajjituṁ vaṭṭatīti vuttepi
tuṇhī hoti saṅgho saṅghoti viravasi kiṁ saṅgho migasaṅgho
ajasaṅghotiādīni vadati ayaṁ saṅghe agāravo nāma.
ekabhikkhusmiṁpi hi agārave kate saṅghe katoyeva hoti. tisso
sikkhā pana apacāyamāno 2- sikkhāya na paripūrakārī nāma.
ahitāya dukkhāya devamanussānanti ekasmiṁ vihāre dvinnaṁ bhikkhūnaṁ
uppannavivādo kathaṁ devamanussānaṁ ahitāya dukkhāya saṁvattati.
kosambikkhandhake viya hi dvīsu bhikkhūsu vivādaṁ āpannesu tasmiṁ

footnote: 1. ma. buddho buddhoti vadasi kiṁ buddho nāmāti bhaṇati. 2. ma. apūrayamāno.

page number: 349

vihāre tesaṁ antevāsikā vivadanti tesaṁ ovādaṁ gaṇhanto
bhikkhunīsaṅgho vivadati tato tesaṁ upaṭṭhākā vivadanti. atha
manussānaṁ ārakkhadevatā dve koṭṭhāsā honti. tattha
dhammavādīnaṁ ārakkhadevatā dhammavādiniyo honti. adhammavādīnaṁ
adhammavādiniyo honti. tato ārakkhadevatānaṁ mittā bhummadevatā
bhijjanti. evaṁ paramparāya yāva brahmalokā ṭhapetvā
ariyasāvake sabbe devamanussā dve koṭṭhāsā honti. dhammavādīhi
pana adhammavādinova bahutarā honti. tato yaṁ bahukehi gahitaṁ
taṁ gaṇhati. dhammaṁ vissajjetvā bahutarā adhammaṁ gaṇhanti.
te adhammaṁ purakkhitvā viharantā apāyesu nibbattanti. evaṁ
ekasmiṁ vihāre dvinnaṁ bhikkhūnaṁ uppanno vivādo bahunnaṁ ahitāya
dukkhāya hoti. ajjhattaṁ vāti attani vā attano parisāya
vā. bahiddhā vāti parasmiṁ vā parassa parisāya vā. āyatiṁ
anavassavāyāti āyatiṁ anuppādāya.
[216] makkhīti paresaṁ guṇamakkhanalakkhaṇena makkhena samannāgato.
palāsīti yugaggāhalakkhaṇena palāsena samannāgato. issukīti
parasakkārādīnaṁ issāyanalakkhaṇāya issāya samannāgato.
maccharīti āvāsamacchariyādīhi samannāgato. saṭhoti kerāṭiko.
māyāvīti katapāpapaṭicchādako. pāpicchoti asantasambhāvanicchako
dussīlo. micchādiṭṭhīti natthikavādī ahetukavādī akiriyavādī.

page number: 350

sandiṭṭhiparāmāsīti sayandiṭṭhameva parāmasati gaṇhāti. ādānaggāhīti
daḷhaggāhī. duppaṭinissaggīti na sakkā hoti gahitaṁ
nissajjāpetuṁ. ettha ca kodhano hoti upanāhītiādinā
puggalādhiṭṭhānanayena kodhupanāhādayo akusaladhammā vivādamūlānīti
dassitāni. tathā luddhacittā vivadantītiādinā lobhadosamohā
aluddhacittā vivadantītiādinā ca alobhādayo vivādamūlānīti
dassitāni.
[217] dubbaṇṇoti paṁsupisācako viya jhāmakhāṇuvaṇṇo.
duddasikoti vijātamātuyāpi amanāpadassano. okoṭimakoti
lakuṇḍako. kāṇoti ekakkhikāṇo vā ubhayakkhikāṇo vā.
kuṇīti ekahatthakuṇī vā ubhayahatthakuṇī vā. khañjoti
ekapādakhañjo vā ubhayapādakhañjo vā. pakkhahatoti hatapakkho
pīṭhasappi.
[218] vivādādhikaraṇaṁ kusalaṁ akusalaṁ abyākatanti vivādādhikaraṇaṁ
kiṁ kusalaṁ akusalaṁ udāhu abyākatanti pucchati. vivādādhikaraṇaṁ
siyā kusalantiādi vissajjanaṁ. esa nayo sesesupi.
vivadanti etenāti vivādoti āha yena vivadanti so cittuppādo
vivādoti. kathaṁ pana cittuppādo adhikaraṇaṁ nāmāti āha
samathehi ca adhikaraṇīyatāya adhikaraṇanti. samathehi sametabbatāya
adhikaraṇanti attho. vivādahetubhūtassa hi cittuppādassa vūpasamena

page number: 351

tappabhavassa saddassapi vūpasamo hotīti cittuppādassa samathehi
adhikaraṇīyatāya pariyāyo sambhavati. āpattādhikaraṇaṁ siyā akusalaṁ
siyā abyākatanti ayaṁ vikappo paññattivajjaṁyeva sandhāya vutto
na lokajjanti dassetuṁ sandhāya bhāsitavasenātiādimāha.
kasmā panettha sandhāya bhāsitavasena attho veditabboti āha
yasmiṁ hītiādiṁ. paṭhavīkhaṇanādiketi ettha ādisaddena
bhūtagāmapātabyatādipaññattivajjaṁ sikkhāpadaṁ saṅgaṇhāti. yo vinaye
apakataññutāya vattasīsena sammuñjanīādinā paṭhavīkhaṇanādīni karoti
tadā tassuppannacittaṁ sandhāya vuttaṁ kusalacittaṁ aṅgaṁ hotīti.
aṅgaṁ hotīti ca vattasīsena karontassāpi imaṁ paṭhaviṁ khaṇāmīti-
ādinā vītikkamajānanavasena pavattattā taṁ kusalacittaṁ āpattiyā
kāraṇaṁ hotīti attho. na hi vītikkamaṁ ajānantassa
paṭhavīkhaṇanādīsu āpatti sambhavati. tasmiṁ satīti tasmiṁ kusalacitte
āpattibhāvena gahite satīti adhippāyo. tasmāti yasmā tasmiṁ
kusalacitte āpattibhāvena gahite sati natthi āpattādhikaraṇaṁ
kusalanti na sakkā vattuṁ tasmā. nayidaṁ aṅgapahonakaṁ cittaṁ
sandhāya vuttanti āpattādhikaraṇaṁ siyā akusalaṁ siyā abyākataṁ
natthi āpattādhikaraṇaṁ kusalanti idaṁ āpattisamuṭṭhāpakabhāvena
aṅgapahonakaṁ āpattiyā kāraṇabhūtaṁ cittaṁ sandhāya vuttaṁ. kiṁ
pana sandhāya vuttanti āha idaṁ panātiādiṁ. bhikkhumhi

page number: 352

kammaṭṭhānagatacittena nipanne niddāyante vā mātugāmo ce
seyyaṁ kappeti tasmiṁ khaṇe seyyākārena vattamānarūpameva
āpatti na kusalādivasappavattaṁ cittanti āha asañcicca
.pe. sahaseyyādivasena āpajjanato abyākataṁ hotīti. tasmiṁ
hi khaṇe uṭṭhātabbe jāte anuṭṭhānato tadākārappavatto
rūpakkhandhova āpatti. āpattiṁ āpajjanto kusalacitto vā
āpajjati akusalābyākatacitto vāti vacanato kusalaṁpi āpattādhikaraṇaṁ
siyāti ce. na yo hi āpattiṁ āpajjatīti vuccati so
tīsu cittesu aññataracittasamaṅgī hutvā āpajjati nāññathāti
dassanatthaṁ kusalacitto vātiādi vuttaṁ. ayaṁ hettha attho
paṭhavīkhaṇanādīsu kusalacittakkhaṇe vītikkamādivasena pavattarūpasambhavato
kusalacitto vā tathā pavattarūpasaṅkhātaṁ abyākatāpattiṁ āpajjati
tathā abyākatacitto vā abyākatarūpasaṅkhātaṁ abyākatāpattiṁ
āpajjati pāṇātipātādiakusalacitto vā akusalāpattiṁ
āpajjati rūpaṁ panettha abbohārikaṁ supinanteva
pāṇātipātādiṁ karonto sahaseyyādivasena āpajjitabbāpattiṁ
āpajjanto akusalacitto abyākatāpattiṁ āpajjatīti. kusalacittaṁ
āpajjeyyāti eḷakalomaṁ gahetvā kammaṭṭhānamanasikārena tiyojanaṁ
atikkantassa paññattiṁ ajānitvā padaso dhammaṁ vācentassa
ca āpajjitabbāpattiyā kusalacittaṁ āpajajeyya. na ca tattha

page number: 353

vijjamānaṁpi kusalacittaṁ āpattiyā aṅganti tasmiṁ vijjamānaṁpi
kusalacittaṁ āpattiyā aṅgaṁ na hoti sayaṁ āpatti na hotīti
attho. calitapavattānanti calitānaṁ pavattānañca. calito
kāyo pavattā vācā. aññatarameva aṅganti kāyavācānaṁ
aññatarameva āpattīti attho. tañca rūpakkhandhapariyāpannattā
abyākatanti iminā kāyo vācā abyākatamāpattādhikaraṇaṁ
nāññanti dasseti. yadi evaṁ sāpattikassa bhikkhave nirayaṁ vā
vadāmi tiracchānayoniṁ vāti vacanato abyākatassāpi vipākadhammatā
āpajjeyyāti. nāpajjeyya. asañcicca āpannā hi
āpattiyo yāva so na jānāti tāva anantarāyakarā jānitvā
chādento pana chādanapaccayā aññaṁ dukkaṭasaṅkhātaṁ
akusalamāpattādhikaraṇamāpajjati tañca akusalasabhāvattā saggamokkhānaṁ
antarāyakaranti sāpattikassa apāyagāmitā vuttā abyākataṁ
pana āpattādhikaraṇaṁ avipākadhammamevāti niṭṭhamettha gantabbaṁ.
teneva porāṇagaṇṭhīpadesupi puthujjano kalyāṇaputhujjano sekho
arahāti cattāro puggale dassetvā tesu arahato āpattādhikaraṇaṁ
abyākatameva tathā sekhānaṁ tathā kalyāṇaputhujjanassa
asañcicca vītikkamakāle abyākatameva itarassa akusalaṁpi hoti
abyākataṁpi yasmā cassa sañcicca vītikkamakāle akusalameva
hoti tasmā vuttaṁ natthāpattādhikaraṇaṁ kusalanti sabbattha

page number: 354

evaṁ abyākatanti vipākābhāvamattaṁ sandhāya vuttanti likhitaṁ. yañca
āpattādhikaraṇaṁ akusalaṁ taṁpi desitaṁ vuṭṭhitaṁ vā anantarāyakaraṁ.
yathā hi ariyupavādakammaṁ akusalaṁpi samānaṁ accayaṁ dassetvā khamāpanena
payogasampattipaṭibāhitattā avipākadhammataṁ āpannaṁ ahosikammaṁ
hoti evamidaṁpi desitaṁ vuṭṭhitaṁ vā payogasampattipaṭibāhitattā
avipākadhammatāya ahosikammabhāvena anantarāyakaraṁ jātaṁ. teneva
sāpattikassa bhikkhave nirayaṁ vā vadāmi tiracchānayoniṁ vāti
sāpattikasseva apāyagāmitā vuttā.
[219] vivādasaṅkhāte atthe paccatthikā atthapaccatthikā.
sammukhāvinayasminti sammukhāvinayabhāve. antarenāti kāraṇena.
ubbāhikāya khīyanake pācittiyā na vuttā tattha chandadānassa
natthitāya. tassa kho tanti ettha kho tanti nipātamattaṁ.
kā ca tattha tassapāpiyasikāyāti potthakesu likhanti. kā ca
tassapāpeyasikāti evaṁ panettha pāṭho veditabbo. kiccādhikaraṇaṁ
ekena samathena sammatīti ettha kiccameva kiccādhikaraṇanti vacanato
apalokanakammādīnametaṁ adhivacanaṁ. taṁ vivādādhikaraṇādīni viya
samathehi sametabbaṁ na hoti. kintaṁ. sammukhāvinayena sampajjati
tasmā sammatīti ettha sampajjatīti attho gahetabbo.
sesamettha suviññeyyameva.
samathakkhandhakavaṇṇanā niṭṭhitā.
---------------

page number: 355

khuddakavatthukkhandhakavaṇṇanā
[220] khuddakavatthukkhandhake. aṭṭhapadākārenāti
aṭṭhapadaphalakākārena. jūtaphalakasadisanti vuttaṁ hoti.
mallakamūlasaṇṭhānenāti kheḷamallakamūlasaṇṭhānena. muttolambakādīnanti
ādisaddena kuṇḍalādiṁ saṅgaṇhāti. palambakasuttanti yaññopacitākārena 1-
olambakasuttaṁ. cikkalenāti silesena. sādhugītanti
aniccatādipaṭisaṁyuttaṁ gītaṁ. caturassena vattenāti paripuṇṇena
uccāraṇavattena. taraṅgavattādīnaṁ uccāraṇavidhānāni
diṭṭhappayogāni 2-. bāhiralominti bhāvanapuṁsakaniddeso. yathā
tassa uṇṇapāvarassa bahiddhā lomāni dissanti tathā dhārentassa
dukkaṭanti vuttaṁ hoti.
[221] imāni cattāri ahirājakulānīti idaṁ daṭṭhavise sandhāya
vuttaṁ. ye hi keci daṭṭhavisā sabbe te imesaṁ catunnaṁ
ahirājakulānaṁ abbhantaragatāva honti. attaguttiyāti attano
guttatthāya. attarakkhāyāti attano rakkhaṇatthāya. attaparittaṁ
kātunti attano parittāṇatthāya. attaparittaṁ nāma kātuṁ
anujānāmīti attho. idāni yathā taṁ parittaṁ kātabbaṁ
taṁ dassetuṁ evañca pana bhikkhavetiādimāha. tattha virūpakkhehīti

footnote: 1. yaññopavītākārenāti maññe. 2. ma. naṭṭhappayogāni.

page number: 356

virūpakkhanāgakulehi. sesesupi eseva nayo. sahayoge cetaṁ
karaṇavacanaṁ. etehi saha mayhaṁ mittabhāvoti vuttaṁ hoti.
apādakehīti apādakasattehi. sesesupi eseva nayo. sabbe
sattāti ito pubbe ettakena ṭhānena odissakamettaṁ kathetvā
idāni anodissakamettaṁ kathetuṁ idamāraddhaṁ. tattha sattā
pāṇā bhūtāti sabbānetāni puggalavevacanāneva. bhadrāni
passantūti bhadrāni ārammaṇāni passantu. mā kiñci
pāpamāgamāti kiñci sattaṁ pāpakaṁ lāmakaṁ mā āgacchatu.
appamāṇo buddhoti ettha buddhoti buddhaguṇā veditabbā. te hi
appamāṇā nāma. sesadvayesupi eseva nayo. pamāṇavantānīti
guṇappamāṇena yuttāni. uṇṇānābhīti lomasanābhiko makkaṭako.
sarabhūti gharagoḷikā. katā me rakkhā katā me parittāti
mayā ettakassa janassa rakkhā ca parittāṇañca kataṁ.
paṭikkamantu bhūtānīti sabbepi me kataparittāṇā sattā apagacchantu
mā maṁ viheṭhayiṁsūti attho. sohanti yassa mama etehi sabbehipi
mettaṁ sohaṁ bhagavato namo karomi vipassiādīnaṁ ca sattannaṁ
sammāsambuddhānaṁ namo karomīti sambandho.
[222] aññamhi chetabbamhīti rāgānusayaṁ sandhāya vadati.
tādisaṁ vā dukkhanti muṭṭhiādīhi dukkhaṁ uppādentassa.
[223] jālāni parikkhipāpetvāti parissayamocanatthañceva

page number: 357

pamādena gaḷitānaṁ ābharaṇādīnaṁ rakkhaṇatthañca jālāni karaṇḍakākārena
parikkhīpāpetvā. candanagaṇṭhī āgantvā jāle laggīti eko
kira rattacandanarukkho gaṅgāya uparitīre jāto gaṅgodakena
dhotamūlo patitvā tattha tattha pāsāṇesu sambhijjamāno vippakiri
tato ekā ghaṭappamāṇā ghaṭikā pāsāṇesu ghaṁsiyamānā
udakaummīhi pothiyamānā ca maṭṭhā hutvā anupubbena vuyhamānā
sevālapariyonaddhā āgantvā tasmiṁ jāle laggi. taṁ sandhāyetaṁ
vuttaṁ. sekhanti likhitagahitacuṇṇaṁ. vāhitvāti veḷuparamparāya
uddhaṁ pātetvā. uṭṭhāpetvāti vuttaṁ hoti. oharatūti
iddhiyā otāretvā gaṇhatu.
[224] pūraṇakassapādayo cha satthāro. tattha pūraṇoti
tassa satthupaṭiññassa nāmaṁ. kassapoti gottaṁ. so kira
aññatarassa kulassa ekūnadāsasataṁ pūrayamāno jāto. tenassa
pūraṇoti nāmaṁ akaṁsu. maṅgaladāsattā cassa kataṁ dukkaṭanti
vattā natthi akataṁ vā na katanti. so kimahaṁ ettha vasāmīti
palāyi. athassa corā vatthāni acchindiṁsu. so paṇṇena
vā tiṇena vā paṭicchādetuṁpi ajānanto jātarūpeneva ekaṁ gāmaṁ
pāvisi. manussā taṁ disvā ayaṁ samaṇo arahā appiccho
natthi iminā sadisoti pūvabhattādīni gahetvā upasaṅkamanti.
so mayhaṁ sāṭakaṁ anivatthabhāvena idaṁ uppannanti tato paṭṭhāya

page number: 358

sāṭakaṁ labhitvāpi na nivāseti. tadeva pabbajjaṁ aggahesi.
tassa santike aññepi aññepīti pañcasatā manussā pabbajjiṁsu.
evamayaṁ gaṇācariyo hutvā satthāti loke pākaṭo ahosi.
makkhalīti tassa nāmaṁ. gosālāya jātattā gosāloti dutiyaṁ
nāmaṁ. taṁ kira sakaddamāya bhūmiyā telaghaṭaṁ gahetvā gacchantaṁ
tāta mā khalīti sāmiko āha. so pamādena khalitvā
patitvā sāmikassa bhayena palāyituṁ āraddho. sāmiko
upadhāvitvā dussakaṇṇe aggahesi. so sāṭakaṁ chaḍḍetvā
acelako hutvā palāyi. sesaṁ pūraṇasadisameva. ajitoti
tassa nāmaṁ. kesakambalaṁ dhāretīti kesakambalo. iti
nāmadvayaṁ saṁsandetvā ajito kesakambaloti vuccati. tattha
kesakambalo nāma manussakesehi katakambalo. tato paṭikuṭṭhataraṁ
vatthaṁ nāma natthi. yathāha. seyyathāpi bhikkhave yānikānici
tantāvutāni vatthāni kesakambalo tesaṁ paṭikuṭṭho akkhāyati
kesakambalo bhikkhave sītakāle sīto uṇhakāle uṇho appaggho
ca dukkhasamphasso ca dubbaṇṇo ca duggandho cāti. pakudhoti
tassa nāmaṁ. kaccāyanoti gottaṁ. iti nāmagottaṁ saṁsandetvā
pakudho kaccāyanoti vuccati. sītudakapaṭikkhittako esa vaccaṁ
katvāpi udakakiccaṁ na karoti uṇhodakaṁ vā kañjiyaṁ vā
labhitvā karoti. nadiṁ vā maggodakaṁ vā atikkamma sīlaṁ me

page number: 359

bhinnanti vālikaṁ thūpaṁ katvā sīlaṁ adhiṭṭhāya gacchati.
evarūpanissirīkaladdhiko esa. sañjayoti tassa nāmaṁ. velaṭṭhassa
puttoti velaṭṭhaputto. amhākaṁ gaṇṭhanakileso palibuddhanakileso
natthi kilesagaṇṭharahitā mayanti evaṁvāditāya laddhanāmavasena
niggaṇṭho. nāṭassa puttoti nāṭaputto.
[225] piṇḍolabhāradvājoti piṇḍaṁ ulamāno pariyesamāno
pabbajitoti piṇḍolo. so kira parijiṇṇabhogo brāhmaṇo
hutvā mahantaṁ bhikkhusaṅghassa lābhasakkāraṁ disvā piṇḍatthāya
nikkhamitvā pabbajito. so mahantaṁ kapallapattaṁ pattanti
gahetvā carati. kapallapūraṁ yāguṁ pivati bhattaṁ bhuñjati
pūvakhajjakañca khādati. athassa mahagghasabhāvaṁ satthu ārocayiṁsu.
satthā tassa pattatthavikaṁ nānujāni. thero heṭṭhāmañce pattaṁ
nikkujjitvā ṭhapeti. so ṭhapentopi ghaṁsentova paṇāmetvā
ṭhapeti gaṇhantopi ghaṁsentova ākaḍḍhitvā gaṇhati. taṁ
gacchante gacchante kāle ghaṁsanena parikkhīṇaṁ nāḷikodanamattasseva
gaṇhanakaṁ jātaṁ. tato satthu ārocesuṁ. athassa satthā
pattatthavikaṁ anujāni. thero aparena samayena indriyabhāvanaṁ
bhāvento aggaphale arahatte patiṭṭhāsi. iti so pubbe
savisesaṁ piṇḍatthāya ulatīti piṇḍolo gottena pana
bhāradvājoti ubhayaṁ ekato katvā piṇḍolabhāradvājoti vuccati.

page number: 360

[226] atha kho āyasmā piṇḍolabhāradvājo .pe.
etadavocāti kasmā te evamāhaṁsu. so kira seṭṭhī neva
sammādiṭṭhi na micchādiṭṭhi majjhattadhātuko. so cintesi mayhaṁ
gehe candanaṁ bahu kinnukho iminā karissāmīti. athassa
etadahosi imasmiṁ loke mayaṁ arahanto mayaṁ arahantoti vattāro
bahū ahaṁ ekaṁ arahantaṁpi na jānāmi gehe bhamaṁ yojetvā pattaṁ
likhāpetvā sikkāya ṭhapetvā veḷuparamparāya saṭṭhihatthamatte
ākāse olambāpetvā sace arahā atthi ākāsenāgantvā
gaṇhatūti vakkhāmi yo taṁ gahessati tassa saputtadāro saraṇaṁ
gamissāmīti. so cintitaniyāmeneva pattaṁ likhāpetvā
veḷuparamparāya ussāpetvā yo imasmiṁ loke arahā
so ākāsena āgantvā imaṁ pattaṁ gaṇhatūti āha.
cha satthāro amhākaṁ esa anucchaviko amhākameva naṁ dehīti
vadiṁsu. so ākāsenāgantvā gaṇhathāti āha. chaṭṭhe divase
niggaṇṭho nāṭaputto antevāsike pesesi gacchatha seṭṭhiṁ evaṁ
vadetha amhākaṁ ācariyasseva anucchaviko mā appamattakassa
kāraṇā ākāsena ācariyassa āgamanaṁ kari dehi kiretaṁ
pattanti. te āgantvā seṭṭhiṁ tathā vadiṁsu. seṭṭhī
ākāsenāgantvā gaṇhituṁ samatthova gaṇhatūti āha. nāṭaputto
sayaṁ gantukāmo hutvā antevāsikānaṁ saññaṁ adāsi ahaṁ ekaṁ

page number: 361

hatthañca pādañca ukkhipitvā uppatitukāmo viya bhavissāmi
tumhe maṁ ācariya kiṁ karotha dārumayapattassa kāraṇā
paṭicchannaṁ arahattaṁ mahājanassa mā dassayitthāti vatvā maṁ
hatthesu ca pādesu ca gahetvā ākaḍḍhantā bhūmiyaṁ
pāteyyāthāti. so tattha gantvā seṭṭhiṁ āha mahāseṭṭhi ayaṁ
patto aññesaṁ nānucchaviko mā te appamattakassa kāraṇā
mama ākāse uppatanaṁ rucci dehi me pattanti. bhante
ākāsena uppatitvāva gaṇhathāti. tato nāṭaputto tenahi
apetha apethāti antevāsike apanetvā ākāse uppatissāmīti
ekaṁ hatthañca pādañca ukkhipi. atha naṁ antevāsikā ācariya
kinnāmetaṁ karotha chavassa dārumayapattassa kāraṇā paṭicchannaguṇena
tumhehi mahājanassa dassitena ko atthoti taṁ hatthapādesu
gahetvā ākaḍḍhitvā bhūmiyaṁ pātesuṁ. so seṭṭhiṁ
āha mahāseṭṭhi ime me uppatituṁ na denti dehi metaṁ
pattanti. uppatitvāva gaṇhatha bhanteti. evaṁ titthiyā cha
divasāni vāyamitvāpi pattaṁ na labhiṁsuyeva. atha sattame
divase āyasmato ca mahāmoggallānassa āyasmato ca
piṇḍolabhāradvājassa rājagahe piṇḍāya carissāmāti gantvā
ekasmiṁ piṭṭhipāsāṇe ṭhatvā cīvaraṁ pārupanakāle dhuttakā kathaṁ
samuṭṭhāpesuṁ ambho pubbe cha satthāro mayaṁ arahantamhāti vicariṁsu

page number: 362

rājagahaseṭṭhino pana ajja sattamo divaso pattaṁ ussāpetvā
ṭhapayato sace arahā atthi ākāsenāgantvā gaṇhatūti
vadantassa ekopi ahaṁ arahāti ākāse uppatanto natthi ajja
no loke arahantānaṁ natthibhāvo ñātoti. taṁ kathaṁ sutvā
āyasmā mahāmoggallāno āyasmantaṁ piṇḍolabhāradvājaṁ āha
sutante āvuso bhāradvāja imesaṁ vacanaṁ ime buddhasāsanaṁ
pariggaṇhantā viya vadanti tvaṁ ca mahiddhiko mahānubhāvo
gacchetaṁ pattaṁ ākāsenāgantvā gaṇhāhīti. āvuso
moggallāna tvaṁ iddhimantānaṁ aggoti pākaṭo tvaṁ etaṁ gaṇha
tayi pana aggaṇhante ahaṁ gaṇhissāmīti āha. athāyasmā
mahāmoggallāno gaṇhāvusoti āha. iti te lokassa
arahantehi asuññabhāvadassanatthaṁ evamāhaṁsu. tikkhattuṁ rājagahaṁ
anupariyāsīti tikkhattuṁ rājagahaṁ anugantvā paribbhami.
sattakkhattuntipi vadanti. thero kira abhiññāpādakajjhānaṁ
samāpajjitvā uṭṭhāya tigāvutaṁ piṭṭhipāsāṇaṁ antantena paricchindanto
tūlapicuṁ viya ākāse uṭṭhāpetvā rājagahanagarassa upari sattakkhattuṁ
anupariyāyi. so tigāvutappamāṇassa nagarassa apidhānaṁ viya
paññāyi. nagaravāsino pāsāṇo no avattharitvā gaṇhātīti
bhītā suppādīni matthake katvā tattha tattha nilīyiṁsu. sattame
vāre thero piṭṭhipāsāṇaṁ bhinditvā attānaṁ dassesi.

page number: 363

mahājano theraṁ disvā bhante piṇḍolabhāradvāja tava pāsāṇaṁ
gāḷhaṁ katvā gaṇhamāno sabbe mā nāsayīti. thero pāsāṇaṁ
pādantena khipitvā vissajjesi. so gantvā yathāṭṭhāneyeva
patiṭṭhāsi. thero seṭṭhissa gehamatthake aṭṭhāsi. taṁ disvā
seṭṭhī urena nipajjitvā otara sāmīti vatvā ākāsato
otiṇṇaṁ thoraṁ nisīdāpetvā pattaṁ gahetvā catummadhurapuṇṇaṁ
katvā therassa adāsi. thero pattaṁ gahetvā vihārābhimukho
pāyāsi. athassa ye araññagatā pāṭihāriyaṁ nāddasaṁsu te
sannipatitvā bhante amhākaṁpi pāṭihāriyaṁ dassehīti theraṁ
anubandhiṁsu. so tesaṁ tesaṁ pāṭihāriyaṁ dassento vihāraṁ agamāsi.
satthā taṁ anubandhitvā unnadantassa mahājanassa saddaṁ sutvā
ānanda kasseso saddoti pucchi. tena vuttaṁ assosi kho
bhagavā .pe. kinnu kho so ānanda uccāsaddo mahāsaddoti.
[227] vikubbanaiddhiyā pāṭihāriyaṁ paṭikkhittanti ettha
vikubbanaiddhi nāmesā pakativaṇṇaṁ vijahitvā kumārakavaṇṇaṁ vā
dasseti nāgavaṇṇaṁ vā vividhaṁpi senābyūhaṁ dassetīti evamāgatā
pakativaṇṇavijahanavikāravasena pavattā iddhi. adhiṭṭhānaiddhi pana
pakatiyā eko bahukaṁ āvajjati sataṁ vā sahassaṁ vā satasahassaṁ
vā āvajjitvā ñāṇena adhiṭṭhāti bahuko homīti evaṁ vibhajitvā
dassitā adhiṭṭhānavasena nipphannā iddhi.

page number: 364

[228] nācchupiyantīti na phusitāni honti. rūpakākiṇṇānīti
itthīrūpādīhi ākiṇṇāni. bhūmiādhāraketi valayādhārake.
dāruādhārakadaṇḍādhārakesūti ekadārunā katāadhārake bahūhi
daṇḍehi katāadhārake cāti attho. tīhi daṇḍehi kato pana
na vaṭṭati. bhūmiyaṁ pana nikkujjitvā ekameva ṭhapetabbanti
ettha dve ṭhapentena upari ṭhapitapattaṁ ekena passena bhūmiyaṁ
phusāpetvā ṭhapetuṁ vaṭṭatīti vadanti. ālindamiḍhikādīnanti
pamukhamiḍhikādīnaṁ. parivattitvā tattheva patiṭṭhātīti ettha
parivattitvā tatiyavāre tattheva miḍhiyā patiṭṭhātīti gaṇṭhīpadesu
vuttaṁ. paribhaṇḍaṁ nāma gehassa bahi kuḍḍapādassa thirabhāvatthaṁ
katā tanukamiḍhikā vuccati. tanukamiḍhikāyāti khuddakamiḍhikāya.
miḍhantepi ādhārake ṭhapetuṁ vaṭṭati. anujānāmi bhikkhave
ādhārakanti hi vacanato miḍhādīsu yatthakatthaci ādhārakaṁ ṭhapetvā
tattha pattaṁ ṭhapetuṁ vaṭṭati ādhārake ṭhapanokāsassa aniyamitattāti
vadanti. pattamāḷo nāma vaṭṭetvā pattānaṁ agamanatthaṁ vaṭṭaṁ
vā caturassaṁ vā iṭṭhakādīhi parikkhipitvā katoti gaṇṭhīpadesu
vuttaṁ. ghaṭikanti upari yojitaṁ aggaḷaṁ.
[229] tāvakālikaṁ paribhuñjituṁ vaṭṭatīti sakideva gahetvā
tena āmisaṁ paribhuñjitvā chaḍḍetuṁ vaṭṭatīti adhippāyo.

footnote: 1. aṭṭhakathāpāṭhopi īdiso ....gaṇḍusa...itipāṭho pana yuttataro.

page number: 365

ghaṭikaṭāheti bhājanakapāle. abbhummeti ettha bhavatīti bhū
vaḍḍhi. na bhūti abhū avaḍḍhi. bhayavasena pana sā itthī
abbhunti āha. vināso mayhanti attho. chavasīsassa pattanti
chavasīsamayaṁ pattaṁ. pakativikārasambandhe cetaṁ sāmivacanaṁ. abhedepi
vā bhedupacārenāyaṁ vohāro silāputtakassa sarīrantiādīsu viya.
[230] vammetvāti khāditvā. ekaṁ udakagaṇḍasaṁ gahetvāti
vāmahattheneva pattaṁ ukkhipitvā mukhena gaṇḍasaṁ gahetvā.
ucchiṭṭhahatthenāti sāmisena hatthena. ettāvatāti
ekagaṇḍasaggahaṇamattena. luñcitvāti tato maṁsaṁ uddharitvā.
etesu sabbesu paṇṇattiṁ jānātu vā mā vā āpattiyeva.
[231] kiṇṇacuṇṇenāti surākiṇṇacuṇṇena. anuvātaṁ
paribhaṇḍanti kilañjādīsu karontīti gaṇṭhīpadesu vuttaṁ.
vidalakanti duguṇakaraṇasaṅkhātassa kiriyāvisesassa adhivacanaṁ. kassa
duguṇakaraṇaṁ. yena kilañjādinā mahantaṁ kaṭhinaṁ atthataṁ tassa.
taṁ hi daṇḍakaṭhinappamāṇena pariyante saṁharitvā duguṇaṁ kātabbaṁ.
paṭiggahanti aṅgulikañcukaṁ. pāti nāma paṭiggahasaṇṭhānena
kato bhājanaviseso. na sammatīti nappahoti. nīcavatthukaṁ
cinitunti bahikuḍḍassa samantato nīcavatthukaṁ katvā cinituṁ.
[232] arahaṭaghaṭiyantaṁ nāma sakaṭacakkasaṇṭhānaṁ are are
ghaṭikāni bandhitvā ekena dvīhi vā paribbhamiyamānayantaṁ.

page number: 366

āviddhapakkhapāsakanti kaṇṇikamaṇḍalassa samantā ṭhapitapakkhapāsakaṁ.
maṇḍaleti kaṇṇikamaṇḍale. pakkhapāsake ṭhapetvāti samantā
pakkhapāsakaphalakāni ṭhapetvā.
[233] namatakaṁ santhatasadisanti gaṇṭhīpadesu vuttaṁ.
cammakhaṇḍaparihārena paribhuñjitabbanti anadhiṭṭhahitvā paribhuñjitabbaṁ.
ettheva paviṭṭhānīti maḷorikāyaeva antogadhāni. pubbe
pattasaṅgopanatthaṁ ādhārako anuññāto idāni bhuñjanatthaṁ.
[234] nikkujjitabboti tena dinnassa deyyadhammassa
appaṭiggahaṇatthaṁ pattanikkujjanakammavācāya nikkujjitabbo na
adhomukhaṭṭhapanena. tenevāha evañca pana bhikkhave nikkujjitabbotiādiṁ.
alābhāyāti catunnaṁ paccayānaṁ alābhatthāya. anatthāyāti
upaddavāya avaḍḍhiyā. pasādessāmāti āyācissāma.
etadavocāti appaṭirūpaṁ mayā kataṁ bhagavā pana mahantepi aguṇe
acintetvā mayhaṁ accayaṁ paṭiggaṇhissatīti maññamāno etaṁ accayo
maṁ bhantetiādivacanaṁ avoca. tattha ñāyapaṭipattiṁ aticca eti
pavattatīti accayo aparādho. maṁ accagamāti maṁ atikkamma abhibhavitvā
pavatto. purisena madditvā abhibhavitvā pavattitopi hi aparādho atthato
purisaṁ aticca abhibhavitvā pavatto nāma hoti. paṭiggaṇhatūti khamatu.
āyatiṁ saṁvarāyāti anāgate saṁvaraṇatthāya puna evarūpassa aparādhassa

page number: 367

dosassa khalitassa akaraṇatthāya. tagghāti ekaṁsena. yathādhammaṁ
karosīti yathā dhammo ṭhito tatheva karosi. khamāpesīti vuttaṁ
hoti. tante mayaṁ paṭiggaṇhāmāti taṁ tava aparādhaṁ mayaṁ
khamāma. vuḍḍhi esā āvuso vaḍḍha ariyassa vinayeti esa
āvuso vaḍḍha ariyassa vinaye buddhassa bhagavato sāsane vuḍḍhi
nāma. katamā. accayaṁ accayato disvā yathādhammaṁ paṭikaritvā
āyatiṁ saṁvarāpajjanā. desanaṁ pana puggalādhiṭṭhānaṁ karonto
yo accayaṁ accayato disvā yathādhammaṁ paṭikaroti āyatiṁ saṁvaraṁ
āpajjatīti āha.
[235] bodhirājakumāravatthumhi. kokanudoti kokanudaṁ vuccati
padumaṁ. so ca maṅgalapāsādo olokanapadumaṁ dassetvā kato tasmā
kokanudoti saṅkhyaṁ labhati. yāva pacchimā sopāṇakaḷevarāti
ettha pacchimaṁ sopāṇakaḷevaranti paṭhamasopāṇaphalakaṁ vuttaṁ tassa
sabbapacchā dussena santhatattā. uparimasopāṇaphalakato
paṭṭhāya hi sopāṇaṁ santhataṁ. addasā khoti olokanatthaṁyeva
dvārakoṭṭhake ṭhito addasa. bhagavā tuṇhī ahosīti kissa
nu kho atthāya rājakumārena ayaṁ mahāsakkāro katoti
āvajjanto puttapaṭṭhanāya katabhāvaṁ aññāsi. so hi
rājaputto aputtako. sutañcānena ahosi buddhānaṁ kira adhikāraṁ
katvā manasā icchitaṁ labhantīti. so sacāhaṁ puttaṁ labhissāmi

page number: 368

sammāsamabuddho imaṁ celapaṭikaṁ akkamissati no ce labhissāmi
na akkamissatīti paṭṭhanaṁ katvā santharāpesi. atha bhagavā
nibbattissati nukho etassa puttoti āvajjitvā na nibbattissatīti
addasa. pubbe kira so ekasmiṁ dīpe vasamāno
samacchandena sakuṇapotake khādi sacassa mātugāmo puññavā
bhaveyya puttaṁ labheyya ubhohi pana samānacchandehi hutvā pāpakammaṁ
kataṁ tenassa putto na nibbattissatīti aññāsi. dusse
pana akkante buddhānaṁ adhikāraṁ katvā paṭṭhitaṁ labhantīti loke
anussavo mayā ca mahā adhikāro kato na ca puttaṁ labhāmi
tucchaṁ idaṁ vacananti micchāgahaṇaṁ gaṇheyya. titthiyāpi natthi
samaṇānaṁ akattabbaṁ nāma celapaṭikaṁ maddantā āhiṇḍantīti
ujjhāyeyyuṁ. etarahi ca akkamantesu bahū bhikkhū paracittaviduno
te bhabyamatthaṁ jānitvā akkamissanti abhabyaṁ jānitvā na
akkamissanti anāgate pana upanissayo mando bhavissati anāgataṁ
na jānissanti tesu akkantesu sace paṭṭhitaṁ ijjhissati iccetaṁ
kusalaṁ no ce ijjhissati pubbe bhikakhusaṅghassa adhikāraṁ katvā
icchiticchitaṁ labhanti idāni na labhanti teyeva maññe bhikkhū
paṭipattipūrakā ahesuṁ ime pana paṭipattiṁ pūretuṁ na sakkontīti
manussāpi vippaṭisārino bhavissantīti imehi tīhi kāraṇehi bhagavā
akkamituṁ anicachanto tuṇhī ahosi. pacchimaṁ janataṁ tathāgato

page number: 369

anukampatīti idaṁ pana thero vuttesu tesu kāraṇesu tatiyakāraṇaṁ
sandhāyāha. maṅgalaṁ icchantīti maṅgalikā.
[236] vījaninti caturassavījaniṁ. tālavaṇṭanti tālapattādīhi
kataṁ maṇḍalikavījaniṁ. ekapaṇṇacchattaṁ nāma tālapattanti gaṇṭhīpadesu
vuttaṁ. kammasatenāti ettha satasaddo anekapariyāyo. anekena
kammunāti attho. mahatā ussāhenāti vuttaṁ hoti. rucīti 1-
khuddakavacanaṁ.
[237] akāyabandhanena sañcicca asañcicca vā gāmappavesane
āpatti. saritaṭṭhānato bandhitvā pavisitabbaṁ. nivattitabbaṁ
vāti gaṇṭhīpadesu vuttaṁ. murajavaṭṭisaṇṭhānaṁ veṭhetvā
katanti bahū rajjuke ekato katvā nānāvaṇṇehi suttehi
veṭhetvā murajavaṭṭisadisaṁ kataṁ. teneva dutiyapārājikavaṇṇanāyaṁ
vuttaṁ bahū rajjuke ekato katvā ekena nirantaraṁ veṭhetvā
kataṁ bahurajjukanti na vattabbaṁ taṁ vaṭṭatīti. tattha yaṁ
vattabbaṁ taṁ heṭṭhā vuttameva. muddikakāyabandhanaṁ nāma
caturassaṁ akatvā sajjitaṁ. pāmaṅgadasā caturassā.
muddikasaṇṭhānenāti varakasīsākārena. pāsantoti dasāmūlaṁ.
muṇḍavaṭṭīti mallakammakarādayo. pamāṇaṅgulenāti vaḍḍhakīaṅgulaṁ
sandhāya vuttaṁ. sesamettha pālito aṭṭhakathāto ca suviññeyyameva.
khuddakavatthukkhandhakavaṇṇanā niṭṭhitā.

footnote: 1. ma. rudhīti.

page number: 370

senāsanakkhandhakavaṇṇanā
[238] senāsanakkhandhake. senāsanaṁ appaññattaṁ hotīti
vihārasenāsanaṁ sandhāya vuttaṁ. catubbidhaṁ hi senāsanaṁ vihārasenāsanaṁ
mañcapīṭhasenāsanaṁ santhatasenāsanaṁ okāsasenāsananti. tattha
mañcopi senāsanaṁ pīṭhaṁpi bhisipi bibbohanaṁpi 1- vihāropi
aḍḍhayogopi pāsādopi hammiyaṁpi guhāpi aṭṭopi māḷopi leṇaṁpi 2-
veḷugumbopi rukkhamūlaṁpi maṇḍapopi senāsanaṁ. yattha vā pana
bhikkhū paṭikkamanti sabbametaṁ senāsananti vacanato vihāro
aḍḍhayogo pāsādo hammiyaṁ guhāyaṁ idaṁ vihārasenāsanaṁ nāma.
mañco pīṭhaṁ bhisi bibbohananti idaṁ mañcapīṭhasenāsanaṁ nāma.
cilimikā 3- cammakhaṇḍo tiṇasanthāro paṇṇasanthāroti idaṁ
santhatasenāsanaṁ nāma. yattha vā pana bhikkhū paṭikkamantīti idaṁ
okāsasenāsanaṁ nāma. rukkhamūletiādīsu rukkhamūlaṁ nāma yaṅkiñci
sandacchāyaṁ vivittaṁ rukkhamūlaṁ. pabbato nāma selo. tattha
hi udakasoṇḍīsu udakakiccaṁ katvā sītāya rukkhacchāyāya nisinanā
nānādisāsu khāyamānāsu sītena vātena vījiyamānā samaṇadhammaṁ
karonti. kandareti kaṁ vuccati udakaṁ. kena dārito udakena

footnote: 1. yebhuyyena bimbohanantī valañjiyati. 2. ma. etthantare vanagumbampīti atthi.
footnote: 3. cilimikā cimilikāti dve pāṭhā dissanti.

page number: 371

bhinno pabbatappadeso kandaraṁ. yaṁ nitambantipi 1- nadīkuñjantipi
vadanti. tattha hi rajatapaṭṭasadisā vālikā hoti matthake
maṇivitānaṁ viya vanagahanaṁ maṇikkhandhasadisaṁ udakaṁ sandati evarūpaṁ
kandaraṁ oruyha pānīyaṁ pivitvā gattāni sītaṁ katvā vālikaṁ
ussāpetvā paṁsukūlacīvaraṁ paññapetvā tattha nisinnā te bhikkhū
samaṇadhammaṁ karonti. giriguhā nāma dvinnaṁ pabbatānaṁ antarā
ekasmiṁyeva vā umaṅgasadisaṁ mahāvivaraṁ. vanapatthanti dūrānametaṁ
senāsanānaṁ adhivacanantiādivacanato yattha na kasanti na vapanti
tādisaṁ manussānaṁ upacāraṭṭhānaṁ atikkamitvā ṭhitaṁ araññasenāsanaṁ
vanapatthanti vuccati. abbhokāso nāma kenaci acchanno padeso.
ākaṅkhamānā panettha cīvarakuṭiṁ katvā vasanti. palālapuñjeti
palālarāsimhi. mahāpalālapuñjato hi palālaṁ nikkaḍḍhitvā
pabbhāraseṇasadise ālaye karonti gacchagumbādīnaṁpi upari palālaṁ
ukkhipitvā heṭṭhā nisinnā samaṇadhammaṁ karonti. taṁ sandhāyetaṁ
vuttaṁ. pañca leṇānīti pañca līyanaṭṭhānāni. nilīyanti ettha
bhikkhūti leṇāni. vihārādīnametaṁ adhivacanaṁ. supaṇṇavaṅkagehanti
garuḷapakkhasaṇṭhānena katagehaṁ.
[239] anumodanagāthāsu. sītanti ajjhattadhātukkhobhavasena
vā bahiddhāutuvipariṇāmavasena vā uppajjanakasītaṁ. uṇhanti

footnote: 1. ma. nadītumbantipi.

page number: 372

aggisantāpaṁ. tassa vanadāhādīsu vā sambhavo daṭṭhabbo.
paṭihantīti paṭibādhati. yathā tadubhayavasena kāyacittānaṁ bādhanaṁ
na hoti evaṁ karoti. sītuṇhabbhāhate hi sarīre
vikkhittacitto bhikkhu yoniso padahituṁ na sakkoti. vāḷamigānīti
sīhabyagghādivāḷamige. guttasenāsanaṁ hi pavisitvā dvāraṁ pidhāya
nisinnassa te parissayā na honti. siriṁsapeti yekeci sarante
gacchante dīghajātike. makaseti nidassanamattametaṁ. ßöaṁsādīnaṁpi
eteneva saṅgaho daṭṭhabbo. sirireti sisirakālavasena
sattāhavaddalikādivasena ca uppanne sisirasamphasse. vuṭṭhiyoti yadā
tadā uppannā vassavuṭṭhiyo. vātātapo ghoroti rukkhagacchādīnaṁ
ummūlabhañjanādivasena pavattiyā ghoro sarajārajādibhedo vāto
ceva gimhapariḷāhasamayesu uppattiyā ghoro suriyātapo ca
paṭihaññati paṭibāhiyati. leṇatthanti nānārammaṇato cittaṁ
nivattetvā paṭisallānārāmatthaṁ. sukhatthanti vuttaparissayābhāvena
phāsuvihāratthaṁ. jhāyitunti aṭṭhattiṁsāya ārammaṇesu yatthakatthaci
cittaṁ upanijjhāyituṁ. vipassitunti aniccādito saṅkhāre
sammasituṁ. vihāreti paṭissaye. kārayeti kārāpeyya. rammeti
manoramme nivāsasukhe. vāsayettha bahussuteti kāretvā ca pana
ettha vihāresu bahussute sīlavante kalyāṇadhamme nivāseyya.
te nivāsento pana tesaṁ bahussutānaṁ yathā paccayehi kilamatho

page number: 373

na hoti evaṁ annañca pānañca vatthasenāsanāni ca dadeyya
ujubhūtesu ajjhāsayasampannesu kammaphalānaṁ ratanattayaguṇānañca
saddahanena vippasannena cetasā. idāni gahaṭṭhapabbajitānaṁ
aññamaññupakāritaṁ dassetuṁ te tassāti gāthamāha. tattha
teti te bahussutā tassa upāsakassa dhammaṁ desenti
sakalavaṭṭadukkhapanūdanaṁ saddhammaṁ desenti. yaṁ so dhammaṁ idhaññāyāti
so puggalo yaṁ saddhammaṁ imasmiṁ sāsane sammāpaṭipajjanena
jānitvā aggamaggādhigamanena anāsavo hutvā parinibbāyati.
so ca sabbadado hotīti āvāsadānasmiṁ dinne sabbaṁ dānaṁ
dinnameva hotīti katvā vuttaṁ. tathāhi dve tayo gāme
piṇḍāya caritvā kiñci aladdhā āgatassāpi chāyūdakasampannaṁ
ārāmaṁ pavisitvā nahāyitvā paṭissaye muhuttaṁ nipajjitvā uṭṭhāya
nisinnassa kāye balaṁ āharitvā pakkhittaṁ viya hoti. bahi
vicarantassa ca kāye vaṇṇadhātu vātātapehi kilamati paṭissayaṁ
pavisitvā dvāraṁ pidhāya muhuttaṁ nipannassa visabhāgasantati
vūpasammati sabhāgasantati patiṭṭhāti vaṇṇadhātu āharitvā
pakkhittā viya hoti. bahi vicarantassa ca pāde kaṇṭako
vijjhati khāṇuṁ paharati siriṁsapādiparissayā ceva corabhayañca
uppajjati paṭissayaṁ pavisitvā dvāraṁ pidhāya nipannassa sabbe
parissayā na honti. sajjhāyantassa dhammapītisukhaṁ kammaṭṭhānaṁ

page number: 374

manasikarontassa upasamasukhañca uppajjati bahiddhāvikkhepābhāvato.
bahi vicarantassa ca sedā muñcanti akkhīni phandanti senāsanaṁ
pavisanakkhaṇe mañcapīṭhāni na paññāyanti muhuttaṁ nisinnassa pana
akkhipasādo āharitvā pakkhitto viya hoti dvāravātapānamañcapīṭhādīni
paññāyanti. etasmiṁ ca āvāse vasantaṁ disvā manussā catūhi
paccayehi sakkaccaṁ upaṭṭhahanti. tena vuttaṁ so ca sabbadado hoti
yo dadāti upassayanti.
[240] āviñchanachiddanti yattha aṅguliṁ pavesetvā dvāraṁ
ākaḍḍhantā dvārabāhaṁ phusāpenti tassetaṁ adhivacanaṁ.
āviñchanarajjunti kavāṭeyeva chiddaṁ katvā tattha pavesetvā yena
rajjukena ākaḍḍhantā dvāraṁ phusāpenti taṁ āviñchanarajjukaṁ.
senāsanaparibhoge akappiyacammaṁ nāma natthīti dassanatthaṁ sacepi
dīpinaṅguṭṭhena katā hoti vaṭṭatiyevāti vuttaṁ. cetiyavedikāsadisanti
vātapānabāhāsu cetiyavedikāya viya paṭṭikādīni dassetvā
kataṁ. thambhakavātapānaṁ nāma tiriyaṁ dārūni adatvā ujukaṁ ṭhitehieva
veṇusalākādīhi kataṁ.
[241] poṭakītūlanti erakatiṇatūlaṁ. poṭakīgahaṇañcettha
tiṇajātīnaṁ nidassanamattanti āha yesaṁ kesañci tiṇajātīnanti.
pañcavidhaṁ uṇṇāditūlaṁpi vaṭṭatīti etthāpi bibbohaneti ānetvā
sambandhitabbaṁ. tūlapūritaṁ bhisiṁ apassayituṁ na vaṭṭatīti keci

page number: 375

vadanti. vaṭṭatīti apare. upadahantīti ṭhapenti.
sīsappamāṇanti yattha galavātakato paṭṭhāya sabbaṁ sīsaṁ upadahanti
taṁ sīsappamāṇaṁ. tañca ukkaṭṭhaparicchedato tiriyaṁ muṭṭhiratanaṁ
hotīti dassetuṁ yassa vitthārato tīsu koṇesūtiādimāha.
majjhaṭṭhānaṁ muṭṭhiratanaṁ hotīti bibbohanassa majjhaṭṭhānaṁ tiriyato
muṭṭhiratanappamāṇaṁ hotīti. masuraketi cammamayabhisiyaṁ. phusitāni
dātunti saññāṇakaraṇatthaṁ bindūni dātuṁ. na nibandhatīti
anibandhanīyo na allīyatīti attho. paṭibāhetvāti maṭṭhaṁ 1-
katvā.
[242] rukkhaṁ vijjhitvāti rukkhadāruṁ vijjhitvā. khāṇuke
ākoṭṭetvāti dve dve khāṇuke ākoṭṭetvā. kataṁ asaṁhārimaṁ
bhittipādanti vuttanayena khāṇuke ākoṭṭetvā kataṁyeva sandhāya
vuttaṁ. bhūmiyaṁ patiṭṭhapetunti mūlena bhūmiyaṁ patiṭṭhāpetvā
bhittipādassa upatthambhanavasena ussāpetvā khāṇukehi bhittipādaṁ
ḍaṁsāpetvā ṭhapetunti adhippāyo.
[243] ubhato kuḍḍaṁ nīharitvā katappadesassāti yathā anto
dvārasamīpe nisinnehi ujukaṁ bahi oloketuṁ na sakkā hoti
evaṁ ubhohi passehi kuḍḍaṁ nīharitvā abhimukhe bhittiṁ upaṭṭhapetvā
katappadesassa. samantā pariyāgāroti samantato āviddhappamukhaṁ.

footnote: 1. ma. aṭṭaṁ.

page number: 376

ugghāṭanakiṭikanti daṇḍehi ukkhipitvā ṭhapanakaṁ padarakiṭikaṁ.
[244] anāthapiṇḍikaseṭṭhivatthumhi. kenacideva karaṇīyenāti
vāṇijakammaṁ adhippetaṁ. anāthapiṇḍiko kira rājagahaseṭṭhī ca
aññamaññaṁ bhaginipatikā honti. yadā rājagahe uṭṭhānakabhaṇḍakaṁ
samagghaṁ hoti tadā rājagahaseṭṭhī taṁ gahetvā sakaṭasatehi
sāvatthiṁ gantvā yojanamatte ṭhito attano āgatabhāvaṁ
jānāpeti. anāthapiṇḍiko paccuggantvā tassa mahāsakkāraṁ
katvā evaṁ yānaṁ āropetvā sāvatthiṁ pavisati. so sace
bhaṇḍaṁ lahukaṁ vikkāyati vikkīṇāti. no ce bhaginighare
ṭhapetvā pakkamati. anāthapiṇḍikopi tatheva karoti. svāyaṁ
tadāpi teneva karaṇīyena agamāsi. taṁ sandhāyetaṁ vuttaṁ.
taṁdivasaṁ pana rājagahaseṭṭhī yojanamatte ṭhitena anāthapiṇḍikena
āgatabhāvajānanatthaṁ pesitaṁ paṇṇaṁ na suṇi dhammassavanatthāya
vihāraṁ agamāsi. so dhammakathaṁ sutvā svātanāya buddhappamukhaṁ
bhikkhusaṅghaṁ nimantetvā attano ghare uddhanakhaṇāpanadāruphālanādīni
kāresi. anāthapiṇḍikopi idāni mayhaṁ paccuggamanaṁ karissati
idāni karissatīti gharadvārepi paccuggamanaṁ alabhitvā antogharaṁ
paviṭṭho paṭisaṇṭhāraṁpi na bahuṁ alattha. kiṁ mahāseṭṭhi kusalaṁ
dārakarūpānaṁ nasi magge kilantoti ettakova paṭisaṇṭhāro
ahosi. tena vuttaṁ athakho anāthapiṇḍikassa gahapatissa

page number: 377

etadahosītiādi. buddhoti tvaṁ gahapati vadesīti tassa kira mukhato
buddhasaddaṁ sutvā anāthapiṇḍiko pañcavaṇṇaṁ pītiṁ paṭilabhi.
sā tassa sīse uṭṭhahitvā yāva pādapiṭṭhiyā pādapiṭṭhiyā
uṭṭhāya yāva sīsā gacchati ubhato uṭṭhāya majjhe osarati
majjhe uṭṭhāya ubhato gacchati. so pītiyā nirantaraṁ phuṭṭho
buddhoti tvaṁ gahapati vadesīti evaṁ tikkhattuṁ pucchi. akālo
kho gahapati imaṁ kālaṁ taṁ bhagavantaṁ dassanāya upasaṅkamitunti
buddhā nāma durāsadā āsīvisasadisā honti satthā ca sivathikāya
samīpe vasati na sakkā tattha imāya velāya iminā gantunti
maññamāno evamāha. buddhagatāya satiyā nipajjīti aññaṁ
kiñci acintetvā buddhagatāyaeva satiyā nipajji. taṁdivasaṁ
kirassa bhaṇḍasakaṭesu vā upaṭṭhākesu vā cittaṁpi na uppajji.
sāyamāsaṁpi na akāsi. sattabhūmikaṁ pana pāsādaṁ āruyha
supaññattālaṅkatavarasayane buddho buddhoti sajjhāyaṁ karontova
nipajjitvā niddaṁ okkami. tikkhattuṁ uṭṭhāsi pabhātaṁ maññamānoti
paṭhamayāme tāva vītivatte uṭṭhāya buddhaṁ anussari. athassa
balavappasādo udapādi pītiāloko ahosi. sabbaṁ tamaṁ vigacchi
dīpasahassujjalanaṁ viya canduṭṭhānaṁ suriyuṭṭhānaṁ viya ca jātaṁ.
so pamādaṁ āpannomhi vañcitomhi suriyo uggatoti uṭṭhāya
ākāsatale ṭhatvā candaṁ oloketvā ekova yāmo

page number: 378

gato aññe dve atthīti puna pavisitvā nipajji. etenupāyena
majjhimayāmāvasānepi pacchimayāmāvasānepi tikkhattuṁ uṭṭhāsi.
pacchimayāmāvasāne pana balavapaccūseyeva uṭṭhāya ākāsatalaṁ
āgantvā mahādvārābhimukho ahosi. sattabhūmikadvāraṁ sayameva
vivaṭaṁ ahosi. pāsādā oruyha antaravithiṁ paṭipajji. amanussāti
adhigatavisesā devatā. tathāhi tā seṭṭhissa bhāvinisampattiṁ
paccakkhato sampassamānā ayaṁ mahāseṭṭhī buddhupaṭṭhānaṁ gamissāmīti
nikkhamanto paṭhamadassaneneva sotāpattiphale patiṭṭhāya tiṇṇaṁ
ratanānaṁ aggupaṭṭhāko hutvā asadisaṁ saṅghārāmaṁ katvā cātudisassa
ariyagaṇassa anāvaṭadvāro bhavissati ayuttamassa dvāraṁ
pidahitunti cintetvā dvāraṁ vivariṁsu. antaradhāyīti rājagahaṁ
kira ākiṇṇamanussaṁ antonagare nava koṭiyo bahinagare navāti
taṁ upanissāya aṭṭhārasa manussakoṭiyo vasanti. avelāya
matamanusse bahi nīharituṁ asakkontā aṭṭālake ṭhatvā bahidvāre
khipanti. mahāseṭṭhī nagarato bahi nikkhantamattova allasarīraṁ
pādena akkami. aparaṁpi piṭṭhipādena pahari. makkhikā uppatitvā
parikariṁsu. duggandho nāsāpūṭaṁ abhihani. buddhappasādo
tanuttaṁ gato. tenassa ālobho antaradhāyi andhakāro pāturahosi
pītivegassa tanubhāve taṁsamuṭṭhitarūpānaṁ paridubbalabhāvato.
saddamanussāvesīti seṭṭhissa ussāhaṁ janessāmīti suvaṇṇakiṅkaṇikaṁ

page number: 379

ghaṭṭento viya madhurassarena saddaṁ anussāvesi. sataṁ kaññā
sahassānīti purimapadānipi imināva sahassapadena saddhiṁ sambandhitabbāni.
yatheva hi sataṁ kaññā sahassāni evaṁ sataṁ sahassāni hatthī
sataṁ sahassāni assā sataṁ sahassāni rathāti ayamettha attho.
iti ekekaṁ satasahassena dīpitaṁ hoti. padavītihārassāti
padaṁ vītiharati etthāti padavītihāro. so dutavilambitaṁ
akatvā samagamane dvinnaṁ padānaṁ antare muṭṭhiratanamattaṁ.
kalaṁ nāgghanti soḷasinti taṁ ekaṁ padavītihāraṁ soḷasabhāge katvā
tato eko koṭṭhāso puna soḷasadhā tato eko soḷasadhāti
evaṁ soḷasavāre soḷasadhā bhinnassa eko koṭṭhāso soḷasī
kalā nāma. taṁ soḷasiṁ kalaṁ etāni cattāri satasahassāni
na agghanti. idaṁ vuttaṁ hoti sataṁ hatthisahassāni sataṁ
assasahassāni sataṁ rathasahassāni sataṁ kaññāsahassāni tā ca
kho āmuttamaṇikuṇḍalā sakalajambūdīparājadhītaro cāti imasmā
ettakā lābhā vihāraṁ gacchantassa tasmiṁ soḷasikalasaṅkhāte
padese laṅghanasādhanavasena pavattacetanāva uttaritarā. padaṁ
vā vītiharati etenāti padavītihāro tathā pavattā kusalacetanā
tassā phalaṁ soḷasadhā katvāti ca vadanti. idaṁ pana vihāragamanaṁ
kassa vasena gahitanti. vihāraṁ gantvā anantarāyena
sotāpattiphale patiṭṭhahantassa vasena gahitaṁ. gandhamālādīhi pūjaṁ

page number: 380

karissāmi cetiyaṁ vandissāmi dhammaṁ sossāmi dīpapūjaṁ karissāmi
saṅghaṁ nimantetvā dānaṁ dasasāmi sikkhāpadesu vā saraṇesu vā
patiṭṭhahissāmīti gacchatopi vasena vaṭṭatiyeva. andhakāro
antaradhāyīti so kira cintesi ahaṁ ekakoti saññaṁ karomi amanussā
ca me anugāmino sahāyā atthi kasmā bhāyāmīti sūro ahosi.
athassa balavā buddhappasādo udapādi. tasmā andhakāro
antaradhāyi. sesavāresupi eseva nayo. āloko pāturahosīti
purimabuddhesu cirakālaparicayasambhūtassa balavato pasādassa vasena
uppannāya uḷārāya buddhārammaṇāya pītiyā samuṭṭhāpito
vipassanobhāsasadiso sātisayo cittapaccayautusamuṭṭhāno āloko
pāturahosi. devatāhi pakatotipi vadanti. purimoyevettha yuttataro.
ehi sudattāti so kira seṭṭhī gacchamānova cintesi imasmiṁ
loke bahū pūraṇakassapādayo titthiyā mayaṁ buddhā mayaṁ buddhāti
vadanti kathaṁ nu kho ahaṁ satthu buddhabhāvaṁ jāneyyanti.
athassa etadahosi mayhaṁ guṇavasena uppannaṁ nāmaṁ mahājano
jānāti kuladattiyaṁ pana me nāmaṁ aññatra mayā na koci
jānāti sace buddho bhavissati kuladattikanāmena maṁ ālapissatīti.
satthā tassa cittaṁ ñatvā evamāha. parinibbutoti
kilesaparinibbānena parinibbuto. āsattiyoti rūpādīsu
āsajjanaṭṭhena āsattiyo taṇhāyo. santinti kilesavūpasamaṁ.

page number: 381

pappuyyāti aggamaggena patvā. sesamettha pālianusāreneva
veditabbaṁ. yañcettha anuttānatthaṁ taṁ aṭṭhakathāyaṁ vuttameva.
veyyameva veyyāyikanti āha veyyāyikanti vayakaraṇaṁ vuccatīti.
[245] dakkhiṇodakanti aggato upanīyamānaṁ dakkhiṇodakaṁ.
atha kho bhagavā bhikkhūnaṁ āmantesīti tehi bhikkhūhi attano attano
rucivasena aggāsanādirahānaṁ kathitakāle na bhikkhave mayhaṁ sāsane
aggāsanādīni patvā khattiyakulā pabbajito pamāṇaṁ na brāhmaṇakulā
na gahapatikulā pabbajito na vinayadharo na suttantiko na
ābhidhammiko na paṭhamajjhānādilābhino na sotāpannādayo pamāṇaṁ
atha kho bhikkhave imasmiṁ sāsane yathāvuḍḍhaṁ abhivādanaṁ paccuṭṭhānaṁ
añjalikammaṁ sāmīcikammaṁ kattabbaṁ aggāsanaṁ aggodakaṁ
aggapiṇḍo laddhabbo idamettha pamāṇaṁ tasmā vuḍḍhataro bhikkhu
etesaṁ anucchaviko idāni kho pana bhikkhave sārīputto mayhaṁ
aggasāvako anudhammacakkappavattako mamānantarasenāsanaṁ laddhuṁ
arahati so imaṁ rattiṁ senāsanaṁ alabhanto rukkhamūle vītināmesi
tumhe idāneva evaṁ agāravā appatissā gacchante gacchante
kāle kinti katvā viharissathāti vatvā atha nesaṁ ovādadānatthāya
pubbe bhikkhave tiracchānagatāpi na kho panetaṁ amhākaṁ paṭirūpaṁ
yaṁ mayaṁ aññamaññaṁ agāravā appatissā asabhāgavuttino vihareyyāma
amhesu mahallakataraṁ jānitvā tassa abhivādanādīni karissāmāti

page number: 382

sādhukaṁ vīmaṁsitvā ayaṁ mahallakoti ñatvā tassa abhivādanādīni
katvā devapathaṁ pūrayamānā gatāti vatvā atītaṁ āharitvā dassetuṁ
bhikkhū āmantesi.
[246] ye vuḍḍhamapacāyantīti jātivuḍḍho vayavuḍḍho
guṇavuḍḍhoti tayo vuḍḍhā. tesu jātisampanno jātivuḍḍho
nāma. vaye ṭhito vayavuḍḍho nāma. guṇasampanno guṇavuḍḍho
nāma. tesu guṇasampanno vayavuḍḍho imasmiṁ ṭhāne vuḍḍhoti
adhippeto. apacāyantīti jeṭṭhāpacāyikakammena pūjenti.
dhammassa kovidāti jeṭṭhāpacāyanadhammassa kovidā kusalā.
diṭṭheva dhammeti imasmiṁyeva attabhāve. pāsaṁsāti pasaṁsārahā.
samparāyo ca suggatīti samparetabbo imaṁ lokaṁ hitvā gantabbo
paralokopi tesaṁ sugatiyeva hotīti attho. ayaṁ panettha piṇḍattho
bhikkhave khattiyā vā hontu brāhmaṇā vā vessā vā suddā
vā gahaṭṭhā vā pabbajitā vā tiracchānagatā vā yekeci sattā
jeṭṭhāpacitikamme chekā kusalā guṇasampannānaṁ vayovuḍḍhānaṁ
apacitiṁ karonti te imasmiṁ ca attabhāve jeṭṭhāpacitikārakāti
pasaṁsaṁ vaṇṇanaṁ thomanaṁ labhanti kāyassa bhedā sagge nibbattantīti.
[247] uddissa katanti gihīhi saṅghaṁ uddissa kataṁ.
gihivikaṭanti gihīhi kataṁ paññattaṁ. gihisantakanti vuttaṁ hoti.

page number: 383

atisamīpaṁ agantvāti bhikkhūnaṁ āsannataraṁ ṭhānaṁ agantvā.
[248] paccayeneva hi taṁ paṭijagganaṁ labhissatīti tasmiṁ
senāsane mahātherā tassa paccayassa kāraṇā aññattha agantvā
vasantāyeva naṁ paṭijaggissantīti attho. ubbhaṇḍikā bhavissantīti
ukkhittabhaṇḍā bhavissanti attano attano parikkhāre gahetvā
tattha tattha vicarissantīti attho. dīghasālāti pīḷeti. jambūdīpe
maṇḍalamāḷoti upaṭṭhānasālā. anudahatīti pīḷeti. jambūdīpe
panāti ariyadese bhikkhū sandhāya vuttaṁ. te kira tathā
paññāpenti. na gocaragāmo ghaṭṭetabboti vuttamevatthaṁ vibhāveti
na tattha manussā vattabbātiādinā. vitakkaṁ chinditvāti
iminā nīhārena gacchantaṁ maṁ disvā nivāretvā paccaye dassantīti
evarūpaṁ vitakkaṁ anuppādetvā. tesu ce ekoti tesu manussesu
eko paṇḍito puriso. bhaṇḍapaṭicchādananti paṭicchādanakabhaṇḍaṁ
sarīrapaṭicchādanacīvaranti attho. paṭijaggitabbānīti sammajjanādīhi
paṭijaggitabbāni. muṇḍavedikāyāti 1- cetiyassa hammiyavedikāya.
hammiyavedikāti ca cetiyassa upari caturassacayo vuccati.
paṭikkammāti vihārato apasakkitvā. upanikkhepanti khettaṁ vā
nāḷikerādiārāmaṁ vā kahāpaṇādīni vā ārāmikādīnaṁ niyyādetvā

footnote: 1. purāṇapotthake muddhavedikāyāti dissati. samantappāsādikāyaṁ khuddavedikāyāti.
footnote: marammapotthake evaṁ dissati.

page number: 384

ito uppannā vuḍḍhi vassāvāsikatthāya hotūti dinnaṁ. vattaṁ
katvāti tasmiṁ senāsane kattabbavattaṁ katvā. puggalavaseneva
kātabbanti parato vakkhamānanayena bhikkhū cīvarena kilamanti ettakaṁ
nāma taṇḍulabhāgaṁ bhikkhūnaṁ cīvaraṁ kātuṁ ruccatītiādinā
puggalaparāmāsavaseneva kātabbaṁ. saṅgho cīvarena kilamatītiādinā
pana saṅghaparāmāsavasena na kātabbaṁ. cīvarapaccayanti cīvarasaṅkhātaṁ
paccayaṁ. vuttanti mahāaṭṭhakathāyaṁ vuttaṁ. kasmā evaṁ vuttanti
āha evaṁ hi navako vuḍḍhassa vuḍḍho ca navakassa gāhessatīti.
yasmā attanāva attano pāpetuṁ na sakkā tasmā dvīsu
sammatesu navako vuḍḍhassa vuḍḍho ca navakassāti ubho
aññamaññaṁ gāhessantīti adhippāyo. sammatasenāsanaggāhāpakassa
āṇattiyā aññena gāhitepi gāho rūhatiyevāti veditabbaṁ.
aṭṭhapi soḷasapi jane sammannituṁ vaṭṭatīti kiṁ visuṁ visuṁ sammannituṁ
vaṭṭati udāhu ekatoti. ekatopi vaṭṭati. niggahakammameva
hi saṅgho saṅghassa na karoti sammatidānaṁ pana bahunnaṁpi ekato
kātuṁ vaṭṭati. teneva sattasatikakkhandhake ubbāhikasammatiyaṁ
aṭṭhapi janā ekato sammatāti. maggoti magge katadīghasālā.
pokkharaṇīti nahāyantānaṁ pokkharaṇiyaṁ katasālā. rukkhamūlādayo
channā kavāṭabaddhāva senāsanaṁ. vijaṭetvāti viyojetvā.
visuṁ visuṁ katvāti attho. āvāsesūti senāsanesu. pakkhipitvāti

page number: 385

ettha pakkhipanaṁ nāma tesu vasantānaṁ ito uppannavassāvāsikadānaṁ.
pavisitabbanti aññehi bhikkhūhi tasmiṁ mahālābhe pariveṇe
vasitvā 1- va lābho gahetabboti adhippāyo. paccayaṁ vissajjetīti
cīvarapaccayaṁ nādhivāseti. ayampīti tena vassaṭṭhapaccayopi.
upanibandhitvā gāhetabbanti imasmiṁ rukkhe vā maṇḍape vā
vasitvā cetiye vattaṁ katvā gaṇhathāti evaṁ upanibandhitvā
gāhetabbaṁ. kattha nu kho vasissāmi tattha vasantassa phāsu
bhavissati kattha vā paccayo bhavissatīti evaṁ uppannena vitakkena
caratīti vitakkacāriko. araññavihāresu parissayavijānanatthaṁ
icchitabbattā pañca pañca ukkā koṭṭetabbāti vuttaṁ. vattanti
katikavattaṁ. tividhampīti pariyattipaṭipattipaṭivedhavasena tividhampi.
sodhetvā pabbājethāti bhabbe ācārakulaputte upaparikkhitvā
pabbājetha. dasavatthukathā nāma appicchakathā santuṭṭhikathā
pavivekakathā asaṁsaggakathā viriyārambhakathā sīlakathā samādhikathā
paññākathā vimuttikathā vimuttiñāṇadassanakathā. viggāhasaṁvattanikaṁ
vacanaṁ viggāhikaṁ. caturārakkhaṁ ahāpentāti buddhānussati
mettā ca asubhaṁ maraṇassatīti imaṁ caturārakkhaṁ aparihāpentā.
dantakaṭṭhakhādanavattaṁ ācikkhitabbanti ettha yo devasikaṁ
saṅghamajjhe osarati tena sāmaṇerādīhi āharitvā

footnote: 1. ma. etthantare cetiyavattaṁ katvāti atthi.

page number: 386

bhikkhūnaṁ yathāsukhaṁ paribhuñjanatthāya dantakaṭṭhamāḷake nikkhittesu
dantakaṭṭhesu divase divase ekameva dantakaṭṭhaṁ gahetabbaṁ. yo
pana devasikaṁ na osarati padhānaghare vasitvā dhammassavane vā
uposathagge vā dissati tena pamāṇaṁ sallakkhetvā cattāri
pañca dantakaṭṭhāni attano vasanaṭṭhāne ṭhapetvā khāditabbāni.
tesu khīṇesu sace punapi dantakaṭṭhamāḷake bahūni hontiyeva.
punapi āharitvā khāditabbāni. yadi pana pamāṇaṁ asallakkhetvā
āharati. tesu akhīṇesuyeva māḷake khīyati. tato keci therā
yehi gahitāni te paṭiharantūti vadeyyuṁ. keci khādantu puna
sāmaṇerā āharissantīti. tasmā vivādaparihāratthaṁ pamāṇaṁ
sallakkhetabbaṁ. gahaṇe pana doso natthi. maggaṁ gacchantenapi
ekaṁ vā dve vā thavikāya pakkhipitvā gantabbanti.
bhikkhācāravattaṁ vattakkhandhake piṇḍacārikavatte āvibhavissati.
pattaṭṭhāneti vassaggena āgantukabhikkhuno pattaṭṭhāne. tesaṁ
chinnavassattā sādiyantāpi hi te neva vassāvāsikassa sāminoti
vuttaṁ. paṭhamaṁyeva katikāya katattā khīyantāpi ca āvāsikā
neva adātuṁ labhantīti vuttaṁ. bhatiniviṭṭhanti bhatiṁ katvā viya
niviṭṭhaṁ pariyiṭṭhaṁ. saṅghikaṁ pana apalokanakammaṁ katvā gāhitanti
tatruppādaṁ sandhāya vuttaṁ. paccayavasena gāhitanti dāyakānaṁ
vassāvāsikapaccayavasena gāhitaṁ sandhāya vuttaṁ. idha bhikkhave

page number: 387

vassaṁ vuṭṭho bhikkhu vibbhamati saṅghassevetanti vacanato gataṭṭhāne
.pe. saṅghikaṁ hotīti vuttaṁ. manusseti dāyakamanusse. varabhāgaṁ
sāmaṇerassāti paṭhamabhāgassa gāhitattā vuttaṁ.
[249] yaṁ tayā tattha senāsanaṁ gahitaṁ .pe. idha mukkaṁ
hotīti yaṁ tayā tattha gāmakāvāse pacchā senāsanaṁ gahitaṁ taṁ
te gaṇhanteneva idha sāvatthiyaṁ paṭhamaggahitasenāsanaṁ mukkaṁ hoti.
idhadānāhaṁ .pe. tatrāpi mukkanti idānāhaṁ āvuso idha
imasmiṁ gāmakāvāse gahitaṁ senāsanaṁ muñcāmīti vadantena tatrāpi
gāmakāvāse gahitaṁ senāsanaṁ mukkaṁ.
[250] dīghāsanaṁ nāma mañcapīṭhavinimuttaṁ yaṅkiñci ekato
sukhaṁ nisīdituṁ pahoti. hatthimhi nakho assāti hatthinakho.
pāsādassa nakho nāma heṭṭhimaparicchedo so ca hatthikumbhe
patiṭṭhitoti gaṇṭhīpadesu vuttaṁ. gihivikaṭanīhārena labbhantīti
gihikatanīhārena paribhuñjituṁ labbhanti tehi attharitvā dinnāneva
nisīdituṁ labbhanti na sayaṁ atthatāni attharāpitāni vā.
[251] arañjaroti bahūdakaggaṇhanakā mahācāṭi. jalaṁ
gaṇhituṁ alanti arañjaro. vaṭṭacāṭi viya hutvā thokaṁ dīghamukho
majjhe paricchedaṁ dassetvā katoti gaṇṭhīpadesu vuttaṁ.
pañcanimmalalocanoti maṁsadibbadhammabuddhasamantacakkhuvasena pañcalocano.
thāvarena ca thāvaraṁ garubhaṇḍena ca garubhaṇḍanti ettha pañcasu

page number: 388

koṭṭhāsesu purimadvayaṁ thāvaraṁ pacchimattayaṁ garubhaṇḍanti
veditabbaṁ. jānāpetvāti bhikkhusaṅghaṁ jānāpetvā. kappiyamañcā
sampaṭicchitabbāti saṅghassa demāti dinnaṁ sandhāya vuttaṁ. sace
pana vihārassa demāti vadanti. suvaṇṇarajatamayādiakappiyamañcepi
sampaṭicchituṁ vaṭṭati. nakevalaṁ .pe. parivattetuṁ vaṭṭatīti iminā
athāvarena thāvarampi athāvarampi parivattetuṁ vaṭṭatīti dasseti.
thāvarena athāvarameva hi parivattetuṁ na vaṭṭati. akappiyaṁ vā
mahagghakappiyaṁ vāti ettha akappiyaṁ nāma suvaṇṇamayamañcādi
akappiyabhisibibbohanāni ca mahagghakappiyaṁ nāma dantamayamañcādi
pāvārādikappiyāttharaṇādīni ca. pārihāriyaṁ na vaṭṭatīti attano
santakaṁ viya gahetvā pariharituṁ na vaṭṭati. gihivikaṭanīhāreneva
paribhuñjitabbanti iminā sace ārāmikādayo paṭisāmetvā
paṭidenti paribhuñjituṁ vaṭṭatīti dasseti. paṇaṇasūci nāma lekhanīti
mahāgaṇṭhīpadesu vuttaṁ. aḍḍhabāhūti kappurato paṭṭhāya yāva
aṁsakūṭanti gaṇṭhīpadesu vuttaṁ. aḍḍhabāhu nāma vidatthicaturaṅgulantipi
vadanti. tattha jātakāti saṅghikabhūmiyaṁ jātā.
aṭṭhaṅgulasūcidaṇḍamattoti dīghato aṭṭhaṅgulamatto pariṇāhato
paṇṇasūcidaṇḍamatto. muñjapabbajānaṁyeva pāliyaṁ visuṁ āgatattā
muñjañca pabbajañca ṭhapetvāti vuttaṁ. aṭṭhaṅgulappamāṇoti
dīghato aṭṭhaṅgulappamāṇo. ghaṭṭanaphalakaṁ nāma yattha ṭhapetvā

page number: 389

rajitacīvaraṁ hatthena ghaṭṭenti. ghaṭṭanamuggaro nāma anuvātādighaṭṭanatthaṁ
katoti vadanti. ambaṇanti phalakehi pokkharaṇīsadisaṁ kataṁ
pānīyabhājanaṁ. rajanadoṇīti yattha pakkarajanaṁ ākiritvā
ṭhapenti. bhummattharaṇaṁ kātuṁ vaṭṭatīti akappiyacammaṁ sandhāya
vuttaṁ. paccattharaṇagatikanti iminā mañcapīṭhepi attharituṁ vaṭṭatīti
dīpeti. pāvārādipaccattharaṇaṁpi garubhaṇḍanti ekā. noti
apare. vīmaṁsitvā gahetabbaṁ. muṭṭhipaṇṇanti tālapaṇṇaṁ
sandhāya vuttaṁ.
[252] kiñcideva samādapetvā kāressatīti sāmikoyeva
kiñci bhikkhuṁ samādapetvā kāressati. utukāle paṭibāhituṁ
na labhatīti hemantagimhesu aññe sampattabhikkhū paṭibāhituṁ na
labhati. tibhāganti tatiyabhāgaṁ. sace saddhivihārikādīnaṁ dātukāmo
hotīti sace so saṅghassa bhaṇḍakaṭṭhapanaṭṭhānaṁ vā navakānaṁ vā
vasanaṭṭhānaṁ dātuṁ na icchati attano saddhivihārikānaṁyeva
dātukāmo hotīti attho. etaṁ hi saddhivihārikānaṁ dātuṁ labhatīti
etaṁ tatiyabhāgaṁ upaḍḍhabhāgaṁ vā dātuṁ labhati. akataṭṭhāneti
senāsanato bahi cayādīnaṁ akataṭṭhāne. bahikuḍḍeti kuḍḍato
bahi.
[253] cakkalikanti kambalādīhi veṭhetvā cakkasaṇṭhānena
pādapuñjanayoggaṁ kataṁ. paribhaṇḍakatā bhūmi nāma saṇhamattikāhi

page number: 390

katā kāḷavaṇṇādibhūmi. senāsanaṁ mañcapīṭhādi. tatheva valañjetuṁ
vaṭṭatīti aññehi āvāsikabhikkhūhi paribhuttanīhārena paribhuñjituṁ
vaṭṭati. nevāsikā pakatiyā anatthatāya bhūmiyā ṭhapenti ce
tesaṁ anāpattiyevāti gaṇṭhīpadesu vuttaṁ. dvāraṁpītiādinā
vuttadvāravātapānādayo aparikammakatāpi na apassayitabbā.
lomesūti lomesu phusantesu.
[254] uddesabhattaṁ nimantananti imaṁ vohāraṁ pattānīti
ettha itisaddo ādiattho. uddesabhattaṁ nimantanantiādivohāraṁ
pattānīti ayamettha attho. tampi anto katvāti āyatiṁ
bhikkhūnaṁ kukkuccavinodanatthāya tampi saṅghabhattaṁ anto
katvā. attano vihāradvāreti vihārassa dvārakoṭṭhakasamīpaṁ
sandhāya vuttaṁ. bhojanasālāyāti bhattuddesaṭṭhānabhūtāya
bhojanasālāya. dinnaṁ panāti vatvā yathā so dāyako deti taṁ
vidhiṁ dassetuṁ saṅghato bhantetiādimāha. antaraghareti antogehe.
anto upacāragatānanti ettha gāmadvāravīthicatukkesu
dvādasahatthabbhantaraṁ antoupacāro nāma. antaragharassa upacāre
pana labbhamānaṁ visesaṁ dassetuṁ gharupacāro etthātiādimāha.
ekavalañjanti ekena dvārena valañjitabbaṁ. nānānivesanesūti
nānākulassa nivesanesu. lajjī pesalo agatigamanaṁ vajjetvā
medhāvī ca upaparikkhitvā uddisatīti āha pesalo lajjī medhāvī

page number: 391

icchitabboti. nisinnassāpi niddāyantassāpīti anādare
sāmivacanaṁ. ticīvaraparivāraṁ vāti ettha udakamattalābhī viya aññopi
uddesabhattaṁ alabhitvā vatthādimanekappakārakaṁ labhati ce tasseva
tanti gaṇṭhīpadesu vuttaṁ. attano rucivasena yaṅkiñci vatvā
āharituṁ vissajjitattā vissaṭṭhadūto nāma. yaṁ icchatīti
uddesapattaṁ dethātiādīni vadanto yaṁ icchati. pucchāsabhāgenāti
pucchāsadisena. ekā kūṭaṭṭhitikā nāma hotīti vatvā tameva
ṭhitikaṁ vibhāvento rañño hītiādimāha. aññehi uddesabhattehi
amissetvā visuṁyeva ṭhitikāya gāhetabbattā ekavārikabhattānīti
vuttaṁ. theyyāya harantīti pattahārakā haranti. gīvā
hotīti āṇāpakassa gīvā hoti. manussānaṁ vacanaṁ kātuṁ vaṭṭatīti
gacchantīti manussānaṁ vacanaṁ kātuṁ vaṭṭatīti tena bhikkhunā vuttā
gacchanti. akatabhāgo nāmāti āgantukabhāgo nāma. sabbo
saṅgho paribhuñjatūti vutteti ettha paṭhamameva sabbaṁ saṅghikaṁ pattaṁ
dethāti vatvā pacchā sabbo saṅgho paribhuñjatūti avuttepi
bhājetvāva paribhuñjitabbanti gaṇṭhīpadesu vuttaṁ.
[255] ettake bhikkhū saṅghato uddisitvā dethātiādīni
avatvā ettakānaṁ bhikkhūnaṁ bhattaṁ gaṇhathāti vatvā dinnaṁ saṅghikaṁ
nimantanaṁ nāma. piṇḍapātikānaṁpi vaṭṭatīti bhikkhāpariyāyena
vuttattā vaṭṭati. paṭipāṭiyāti laddhapaṭipāṭiyā. vicchinditvāti

page number: 392

bhattaṁ gaṇhathāti padaṁ avatvā. tenevāha bhattanti avadantenāti.
ālopasaṅkhepenāti ekekapiṇḍavasena. ayañca nayo
nimantaneyeva na uddesabhatte. tattha hi ekassa
pahonakappamāṇaṁyeva bhājetabbaṁ tasmā uddesabhatte
ālopaṭṭhitikā nāma natthi. acchatīti tiṭṭhati. ekavāranti yāva
tasmiṁ āvāse vasanti bhikkhū sabbe labhantīti gaṇṭhīpadesu vuttaṁ.
ayaṁ panettha adhippāyo ekavāranti na ekadivasaṁ sandhāya
vuttaṁ yattakā pana bhikkhū tasmiṁ āvāse vasanti te sabbe
ekasmiṁ divase gahitabhikkhū aññadā aggahetvā yāva ekavāraṁ
sabbe bhikkhū bhojitā honti tāva ye jānanti te gahetvā
gantabbanti.
[256] upanibandhitvāti likhitvā. niggahena datvāti
anicchantaṁpi niggahena sampaṭicchāpetvā. ekabāhāvasenāti
ekāya gharapāliyā vasena. uddisitvāti tuyhañca tuyhañca
pāpuṇātīti vatvā. dūrattā niggahetvāpi vārena gāhetabbagāmo
vāragāmo. vihāravāre niyuttā vihāravārikā vārena
vihārarakkhaṇakā. aññathattanti pasādaññathattaṁ. phātikammameva
bhavantīti vihārarakkhaṇatthāya saṅghena dātabbā atirekalābhā
honti. saṅghanavakena laddhakāleti divase divase ekekassa
pāpitāni dve tīṇi ekavārikabhattāni teneva niyāmena attano

page number: 393

pāpuṇaṭṭhāne saṅghanavakena laddhakāle. yassa kassaci sammukhībhūtassa
pāpetvāti ettha yebhuyyena ce bhikkhū bahisīmagatā
honti sammukhībhūtassa yassa kassaci pāpetabbaṁ sabhāgattā 1- ekena
laddhaṁ sabbesaṁ hoti tasmiṁpi asati attano pāpetvā dātabbanti
gaṇṭhīpadesu vuttaṁ. rasasalākanti ucchurasasalākaṁ. saṅghato
nirāmisasalākāpi vihāre pakkabhattaṁpi vaṭṭatiyevāti sādhāraṇaṁ
katvā visuddhimagge vuttattā evaṁ gāhite sāditabbaṁ evaṁ
na sāditabbanti visesetvā avuttattā ca bhesajjādisalākāyo
cettha kiñcāpi piṇḍapātikānaṁpi vaṭṭanti salākavasena gāhitattā
pana na sāditabbāti ettha adhippāyo vīmaṁsitabbo. yadi hi
bhesajjādisalākā salākavasena gāhitā na sāditabbā siyā
saṅghato nirāmisasalākā vaṭṭatiyevāti na vadeyya atirekalābho
saṅghabhattaṁ uddesabhattantiādivacanato ca atirekalābhaṁ paṭikkhipāmīti
salākavasena gāhetabbaṁ bhattameva paṭikkhittaṁ na bhesajjaṁ.
saṅghabhattādīni hi cuddasabhattāniyeva tena na sāditabbānīti
vuttāni khandhakabhāṇakānaṁ vā matena idha evaṁ vuttanti
gahetabbaṁ. aggato dātabbā bhikkhā aggabhikkhā. laddhā
vā aladdhā vāti labhitvā vā alabhitvā vā. nibaddhāya
aggabhikkhāya appamattikāyaeva sambhavato labhitvāpi punadivase

footnote: 1. ma. pāpetabbasabhāvattā.

page number: 394

gaṇhituṁ vuttaṁ. aggabhikkhāmattanti hi ettha mattasaddo
bahubhāvaṁ nivatteti. salākabhattaṁ nāma vihāreyeva uddisiyati
vihārameva sandhāya diyyamānattāti āha vihāre apāpitaṁ
panātiādiṁ. tatra āsanasālāyāti tasmiṁ gāme āsanasālāya.
vihāraṁ ānetvā gāhetabbanti tathā vatvā tasmiṁ divase dinnabhattaṁ
vihārameva ānetvā ṭhitikāya gāhetabbaṁ. tatthāti tasmiṁ
disābhāge. taṁ gahetvāti taṁ vāragāmasalākaṁ attano gahetvā.
tenāti yo attano pattaṁ vāragāmasalākaṁ disaṅgamikassa adāsi
tena. anatikkanteyeva tasmiṁ tassa salākā gahetabbāti yasmā
upacārasīmaṭṭhasseva salākā pāpuṇāti tasmā tasmiṁ disaṅgamike
upācārasīmaṁ anatikkanteyeva tassa disaṅgamikassa pattasalākā
attano pāpetvā gahetabbā. anāgatadivaseti ettha kathaṁ
tesaṁ bhikkhūnaṁ āgatānāgatabhāvo viññāyatīti ce. yasmā tato
tato āgatā bhikkhū tasmiṁ gāme āsanasālāya sannipatanti
tasmā tesaṁ āgatānāgatabhāvo sakkā viññātuṁ. amhākaṁ
gocaragāmeti salākabhattadāyakānaṁ gāme. bhuñjituṁ āgacchantīti
mahāthero ekakova vihāre ohīno avassaṁ sabbe salākā
attano pāpetvā ṭhitoti maññamānā āgacchanti.
[257] abhilakkhitesu catūsu pakkhadivasesu dātabbabhattaṁ pakkhiyaṁ.
abhilakkhitesūti ettha abhīti upasaggamattaṁ. lakkhaṇīyesu icceva

page number: 395

attho. uposathasamādānadhammassavanapūjāsakkārādikaraṇatthaṁ
lakkhetabbesu sallakkhetabbesu upalakkhetabbesūti vuttaṁ hoti.
sve pakkhoti ajja pakkhiyaṁ na gāhetabbanti pakkhikassa aniyamattā
vuttaṁ. sve amhākaṁ ghare lūkhabhattaṁ bhavissatīti potthakesu
likhanti. pakkhabhattaṁ bhavissatīti pāṭhena bhavitabbaṁ. uposathe
dātabbabhattaṁ uposathikaṁ. nibaddhāpitanti asukavihārassāti
niyāmitaṁ. gāhetvā bhuñjitabbanti tasmiṁ senāsane vasantehi
ṭhitikāya gāhetvā bhuñjitabbaṁ. taṇḍulādīni pesenti .pe.
vaṭṭatīti abhihaṭabhikkhattā vaṭṭati. tathā paṭiggahitattāti
bhikkhānāmena paṭiggahitattā. pattaṁ thaketvā dinnanti guḷakabhattaṁ
demāti dinnaṁ. guḷapiṇḍe .pe. dātabboti ettha guḷapiṇḍaṁ
tālapakkappamāṇanti veditabbaṁ. sesamettha suviññeyyamevāti.
senāsanakkhandhakavaṇṇanā niṭṭhitā.
-------------

page number: 396

saṅghabhedakkhandhakavaṇṇanā
[258] saṅghabhedakkhandhake. anupiyāyantiādīsu anupiyā
nāmāti vattabbe ākārassa rassattaṁ anunāsikassa ca āgamaṁ
katvā anupiyaṁ nāmāti vuttaṁ. mallānanti mallarājūnaṁ. na
heṭṭhā pāsādā orohatīti uparipāsādato heṭṭhimatalaṁ na
orohati. heṭṭhāpāsādantipi paṭhanti. anuruddho vā
pabbajeyyāti yojetabbaṁ. gharāvāsatthanti gharāvāsassa anucchavikaṁ
kammaṁ. udakaṁ atinetabbanti udakaṁ āharitabbaṁ. ninnetabbanti
ābhatamudakaṁ puna nīharitabbaṁ. niḍḍāpetabbanti 1- antarantarā
uṭṭhitatiṇāni uddharitvā apanetabbaṁ. lavāpetabbanti paripakkakāle
lavāpetabbaṁ. ubbāhāpetabbanti khalamaṇḍalaṁ hārāpetabbaṁ.
ujuṁ kārāpetabbanti puñjaṁ kārāpetabbaṁ. palālāni
uddharāpetabbānīti palālāni apanetabbāni. bhusikā
uddharāpetabbāti gunnaṁ khuraggehi sañchinnā bhusasaṅkhātā nāḷadaṇḍā
apanetabbā. ophunāpetabbanti vātamukhe ophunāpetvā palālaṁ
apanetabbaṁ. atiharāpetabbanti antokoṭṭhāgāraṁ upanetabbaṁ.
na kammāti na kammāni. gharāvāsatthenāti upayogatthe karaṇavacanaṁ.
upajānāhīti ca upasaggamatto upasaddo. tenāha

footnote: 1. pāliyañceva aṭṭhakathāyañca niddāpetabbanti dissati.

page number: 397

gharāvāsatthaṁ jānāhīti. jānāhīti cettha paṭipajjāti attho
veditabbo. akāmakāti anicchamānā. yaṁ na nivattoti yasmā
na nivatto.
[259] suññāgāragatoti ṭhapetvā gāmañca gāmupacārañca
avasesaṁ araññanti vuttaṁ. araññaṁ rukkhamūlañca ṭhapetvā aññaṁ
pabbatakandarādi pabbajitasāruppaṁ nivāsanaṭṭhānaṁ janasambādhābhāvato
idha suññāgāranti adhippetaṁ. athavā jhānakaṇṭakānaṁ
saddānaṁ abhāvato vivittaṁ yaṅkiñci agārampi suññāgāranti
veditabbaṁ. taṁ suññāgāraṁ upagato. abhikkhaṇanti bahulaṁ.
udānaṁ udānetīti so hi āyasmā araññe divāvihāraṁ upagatopi
rattivāsupagatopi yebhuyyena phalasamāpattisukhena nirodhasamāpattisukhena
ca vītināmeti tasmā taṁ sukhaṁ sandhāya pubbe attanā anubhūtaṁ
sabhayaṁ sapariḷāhaṁ rajjasukhaṁ jigucchitvā aho sukhaṁ aho sukhanti
somanassasahitañāṇasamuṭṭhānaṁ pītisamuggāraṁ samuggirati. te
bhikkhū bhagavantaṁ etadavocunti te sambahulā bhikkhū
ullumpanasabhāvasaṇṭhitā tassa anuggaṇhanādhippāyena bhagavantaṁ etadavocuṁ
na ujjhānavasena. nissaṁsayanti asandehena ekantenāti attho.
te kira bhikkhū puthujjanā tassa āyasmato vivekasukhaṁ sandhāya
udānaṁ ajānantā evamāhaṁsu. samanussarantoti ukkaṇṭhanavasena
anussaranto. aññataranti nāmagottena apākaṭaṁ ekaṁ bhikkhuṁ.

page number: 398

āmantesīti āṇāpesi te bhikkhū saññāpetukāmo. evanti
vacanasampaṭiggahe. sādhūti attho. evambhanteti ettha pana
evaṁsaddo paṭiññāyaṁ. abhikkhaṇaṁ aho sukhaṁ aho sukhanti
udānetīti yathā te bhikkhū vadanti taṁ evaṁ tathevāti attano
udānaṁ paṭijānāti. kiṁ pana tvaṁ bhaddiyāti kasmā bhagavā
pucchati kiṁ tassa cittaṁ na jānātīti. no na jānāti.
teneva pana tamatthaṁ vadāpetvā te bhikkhū saññāpetuṁ pucchati.
vuttaṁ hetaṁ jānantāpi tathāgatāpi pucchanti jānantāpi na
pucchantītiādi. atthavasanti kāraṇaṁ. anto antepureti
itthāgārassa sañcaraṇaṭṭhānabhūte rājagehassa abbhantare yattha rājā
nahānabhojanasayanādiṁ kappeti. rakkhā susaṁvihitāti ārakkhādhikatapurisehi
gutti suṭṭhu samantato vihitā. bahiantepureti aṭṭakaraṇaṭṭhānādike
antepurato bahibhūte gehe. evaṁ rakkhito gopito santoti
evaṁ rājageharājadhānīrajjadesesu anto bahi ca anekesu
ṭhānesu anekasatehi susaṁvihitarakkhāvaraṇaguttiyā mameva nibbhayatthaṁ
phāsuvihāratthaṁ rakkhito gopito samāno. bhītotiādīni padāni
aññamaññavevacanāni. athavā bhītoti pararājūhi bhāyamāno.
ubbiggoti sakaraṭṭhepi pakatikkhobhato uppajjanakabhayubbegena
ubbiggo calito. ussaṅkīti raññā nāma sabbakālaṁ avissatthena
bhavitabbanti vacanato sabbattha avissāsanavasena tesaṁ tesaṁ

page number: 399

kiccakaraṇīyānaṁ accayato uppajjanaparisaṅkāya ca uddhamuddhaṁ
saṅkamāno. utrāsīti santikāvacarehipi ajānantasseva me kadāci
anattho bhāveyyāti uppannena sarīrakampampi uppādanasamatthena
tāsena utrāsī. utrastotipi paṭhanti. viharāmīti evaṁbhūto
hutvā viharāmi. etarahīti idāni pabbajitakālato paṭṭhāya.
ekoti asahāyo. tena vivekaṭṭhakāyataṁ 1- dasseti. abhītoti-
ādīnaṁ padānaṁ vuttavipariyāyena attho veditabbo. bhayādinimittassa
pariggahassa taṁnimittassa ca kilesagahanassa abhāvenevassa
abhītāditāti etena cittavivekaṁ dasseti. appossukkoti
sarīraguttiyaṁ nirussukko. pannalomoti lomahaṁsuppādakassa chambhitattassa
abhāvena anuggatalomo. padadvayenāpi serivihāraṁ dasseti.
paradavuttoti parehi dinnena cīvarādinā vattamāno. etena
sabbaso saṅgahābhāvadīpanamukhena anavasesabhayahetuvirahaṁ dasseti.
migabhūtena cetasāti vissatthavihāratāya migassa viya jātena cittena.
migo hi amanussapathe araññe vasamāno vissattho tiṭṭhati nisīdati
nipajjati yenakāmañca pakkamati appaṭihatappacāro evaṁ ahampi
viharāmīti dasseti. vuttaṁ hetaṁ paccekasambuddhena
migo araññamhi yathā abaddho
yenicchakaṁ gacchati gocarāya

footnote: 1. vūpakaṭṭhakāyatantipi dissati.

page number: 400

viññū naro serita pekkhamāno
eko care khaggavisāṇakappoti.
idaṁ kho ahaṁ bhante atthavasanti bhante bhagavā yadidaṁ mama etarahi
paramaṁ vivekasukhaṁ phalasamāpattisukhaṁ idameva kāraṇaṁ sampassamāno
aho sukhaṁ aho sukhanti udānemi. etamatthanti etaṁ bhaddiyattherassa
puthujjanavisayātītaṁ vivekasukhasaṅkhātaṁ atthaṁ sabbākārato
viditvā. imaṁ udānanti imaṁ sahetukabhayasokavigamānubhāvadīpakaṁ
udānaṁ udānesi.
[260] yassantarato na santi kopāti yassa ariyapuggalassa
antarato abbhantare attano citte cittakālussiyakāraṇato
cittappakopā rāgādayo āghātavatthuādikāraṇabhedato anekabhedā
dosakopāeva vā na santi maggena pahīnattā na vijjanti.
ayaṁ hi antarasaddo kiñcāpi mañca tvañca kimantarantiādīsu
kāraṇe dissati. antaraṭṭhake himapātasamayetiādīsu vemajjhe.
antarā ca jetavanaṁ antarā ca sāvatthintiādīsu vivare.
bhayamantarato jātantiādīsu citte. idhāpi citteeva daṭṭhabbo.
tenevāha yassa citte kopā na santīti. abhavasaddassa
vibhavasaddena atthuddhāre kāraṇamāha vibhavoti ca abhavoti ca atthato
ekanti. itisaddo pakāravacanoti āha iti anekappakārā
bhavābhavatāti. vītivattoti atikkanto. ettha ca yassāti

page number: 401

idaṁ yo vītivattoti vibhattivipariṇāmavasena yojetabbaṁ. taṁ
vigatabhayanti taṁ evarūpaṁ yathāvuttaguṇasamannāgataṁ khīṇāsavaṁ
cittakopābhāvato itibhavābhavasamatikkamanato ca bhayahetuvigamena vigatabhayaṁ.
vivekasukhena maggaphalasukhena ca sukhaṁ. vigatabhayattāeva asokaṁ.
devā nānubhavanti dassanāyāti adhigatamagge ṭhapetvā sabbepi
upapattidevā vāyamantāpi cittavāradassanavasena dassanāya daṭṭhuṁ
nānubhavanti na abhisambhuṇanti na sakkonti pageva manussā.
sekhāpi hi puthujjanā viya arahato cittappavattiṁ na jānanti.
tassa dassanaṁ devānampi dullabhanti etthāpi cittavāradassanavasena
tassa dassanaṁ devānampi dullabhaṁ alabbhanīyaṁ devehipi taṁ dassanaṁ
na sakkā pāpuṇitunti evamattho gahetabbo. abhāvattho hi
ettha dussaddo duppaññotiādīsu viya.
[261] bhattābhihāroti abhiharitabbabhattaṁ. tassa pana
pamāṇaṁ dassetuṁ pañca ca thālipākasatānīti vuttaṁ. tattha
eko thālipāto dasannaṁ purisānaṁ bhattaṁ gaṇhāti.
lābhasakkārasilokenāti ettha lābho nāma catuppaccayalābho.
sakkāroti tesaṁyeva sukatānaṁ susaṅkhatānaṁ lābho. silokoti
vaṇṇaghoso. manomayaṁ kāyanti jhānamanena nibbattaṁ brahmakāyaṁ.
upapannoti upagato. attabhāvapaṭilābhoti sarīrapaṭilābho. dve
vā tīṇi vā māgadhikāni gāmakkhettānīti ettha māgadhikaṁ gāmakkhettaṁ

page number: 402

atthi khuddakaṁ atthi majjhimaṁ atthi mahantaṁ. khuddakaṁ gāmakkhettaṁ
ito cattālīsa usabhāni ito cattālīsāti gāvutaṁ hoti.
majjhimaṁ ito gāvutaṁ ito gāvutanti aḍḍhayojanaṁ hoti.
mahantaṁ ito diyaḍḍhagāvutaṁ ito diyaḍḍhagāvutanti tigāvutaṁ
hoti. taṁ khuddakena gāmakkhettena tīṇi khuddakena ca majjhimena
ca dve gāmakkhettāni tassa attabhāvo. tigāvutaṁ hissa
sarīraṁ. pariharissāmīti jaggissāmi gopayissāmi. rakkhassetanti
rakkhassu etaṁ. satthāroti gaṇasatthāro. nāssassāti na
etassa bhaveyya. tanti taṁ satthāraṁ. tenāti amanāpena.
samudācareyyāmāti katheyyāma. sammannatīti amhākaṁ sammānaṁ
karoti. tenāha sammānetīti. sammannatīti vā parehi
sammāniyatīti attho. nāsāya pittaṁ bhindeyyunti acchapittaṁ
vā macchapittaṁ vā nāsāpuṭe pakkhipeyyuṁ. parābhavāyāti
avuḍḍhiyā vināsāya. assatarīti vaḷavāya kucchismiṁ gadrabhassa
jātā. taṁ assena saddhiṁ sampayojenti. sā gabbhaṁ gaṇhitvā
kāle sampatte vijāyituṁ asakkontī pādehi bhūmiṁ paharantī
tiṭṭhati. athassā cattāro pāde catūsu khāṇukesu bandhitvā
kucchiṁ phāletvā potakaṁ nīharanti. sā tattheva marati. tena
vuttaṁ attavadhāya gabbhaṁ gaṇhātīti.

page number: 403

[262] potthaṇiyanti 1- churikaṁ yaṁ 2- kharantipi vuccati. mā
kuñjara nāgamāsadoti bho kuñjara buddhanāgaṁ vadhakacittena mā
upagaccha. dukkhanti dukkhakāraṇattā dukkhaṁ. kathaṁ taṁ dukkhanti
āha na hi nāgahatassātiādiṁ. nāgahatassa sugatipaṭikkhepena
buddhanāgassa ghāto duggati dukkhakāraṇanti dasseti. itoti
ito jātito. yatoti yasmā. ito paraṁ yatoti ito
gacchantassāti vā attho. madoti mānamado. pamādoti
pamattabhāvo. paṭikuṭitoti saṅkuṭito. alakkhikoti nissiriko.
yatra hi nāmāti yo nāma. tikabhojananti tīhi bhuñjitabbabhojanaṁ.
tiṇṇaṁ ekato paṭiggahetvā bhuñjituṁ paññāpessāmīti
attho. kokālikotiādīni catunnaṁ devadattapakkhiyānaṁ
gaṇapāmokkhānaṁ nāmāni. āyukappanti ekaṁ mahākappaṁ asītibhāgaṁ
katvā tato ekabhāgamattaṁ kālaṁ antarakappasaññitaṁ kālaṁ.
[263] āyasmantaṁ ānandaṁ etadavocāti devadatto sabbaṁ
saṅghabhedassa pubbabhāgaṁ nipphādetvā ekaṁseneva ajja āveṇikaṁ
uposathaṁ saṅghakammañca karissāmīti cintetvā etaṁ ajjataggetiādivacanaṁ
avoca. tattha aññatreva bhagavatāti vināeva bhagavantaṁ.
taṁ satthāraṁ akatvāti attho. aññatra bhikkhusaṅghā uposathaṁ
karissāmi saṅghakammāni cāti bhagavato ovādakārakaṁ bhikkhusaṅghaṁ

footnote: 1. pāliyaṁ potthanikanti dissati.
footnote: 2. khuranti maññe. kharo hi kakaco hoti na satthaṁ.

page number: 404

vinā maṁ anuvattantehi bhikkhūhi saddhiṁ āveṇikaṁ uposathaṁ
saṅghakammāni ca karissāmi. ajja bhante devadatto saṅghaṁ bhindissatīti
bhedakāraṇānaṁ sabbesaṁ devadattena sajjitattā ekaṁseneva
devadatto ajja saṅghaṁ bhindissatīti maññamāno evamāha.
bhindissatīti dvidhā karissati. etamatthaṁ viditvāti etaṁ
avīcimahānirayuppattisaṁvattaniyaṁ kappaṭṭhitiyaṁ atekicchaṁ devadattena
nibbattiyamānaṁ saṅghabhedakammaṁ sabbākārato viditvā. imaṁ udānanti
kusalākusalesu yathākkamaṁ sappurisāsappurisānaṁ sukarā paṭipatti
na pana nesaṁ akusalakusalesūti idamatthavibhāvanaṁ imaṁ udānaṁ udānesi.
[264] tattha sukaraṁ sādhunā sādhūti attano paresañca hitaṁ
sādhetīti sādhu sammāpaṭipanno. tena sādhunā sārīputtādinā
sāvakena paccekasambuddhena sammāsambuddhena aññena vā
lokiyasādhunā sādhu sundaraṁ bhaddakaṁ attano paresañca hitasukhāvahaṁ
sukaraṁ sukhena kātuṁ sakkā. sādhu pāpena dukkaranti tadeva
pana vuttalakkhaṇaṁ sādhu pāpena devadattādinā pāpapuggalena
dukkaraṁ kātuṁ na sakkā. na so taṁ kātuṁ sakkotīti attho.
pāpaṁ pāpena sukaranti pāpaṁ asundaraṁ attano paresañca anatthāvahaṁ
pāpena yathāvuttapāpapuggalena sukaraṁ sukhena kātuṁ sakkuṇeyyaṁ.
pāpamariyehi dukkaranti ariyehi pana buddhādīhi taṁ pāpaṁ dukkaraṁ
durabhisambhavaṁ. setughātoyeva hi tesaṁ tatthāti dīpeti.

page number: 405

[265] athakho āyasmā sārīputto ādesanāpāṭihāriyā-
nusāsaniyātiādīsu parassa cittaṁ ñatvā kathanaṁ ādesanāpāṭihāriyaṁ.
sāvakānañca buddhānañca sattaṁ dhammadesanaṁ anusāsanīpāṭihāriyaṁ.
iddhividhaṁ iddhipāṭihāriyaṁ. tattha iddhipāṭihāriyena
saddhiṁ anusāsanīpāṭihāriyaṁ mahāmoggallānattherassa āciṇṇaṁ.
ādesanāpāṭihāriyena saddhiṁ anusāsanīpāṭihāriyaṁ dhammasenāpatissa.
tena vuttaṁ āyasmā sārīputto ādesanāpāṭihāriyānusāsaniyā
bhikkhū dhammiyā kathāya ovadītiādi. tadā hi dvīsu
aggasāvakesu dhammasenāpati tesaṁ bhikkhūnaṁ cittavāraṁ ñatvā dhammaṁ
desesi. mahāmoggallānatthero vikubbanaṁ dassetvā dhammaṁ
desesi. pāliyaṁ cettha dvinnaṁpi therānaṁ desanāya dhammacakkhupaṭilābhova
dassito. dīghabhāṇakā pana evaṁ vadanti bhagavatā pesitesu
dvīsu aggasāvakesu dhammasenāpati tesaṁ cittavāraṁ ñatvā
dhammaṁ desesi therassa dhammadesanaṁ sutvā pañcasatāpi bhikkhū
sotāpattiphale patiṭṭhahiṁsu atha nesaṁ mahāmoggallānatthero
vikubbanaṁ dassetvā dhammaṁ desesi taṁ sutvā sabbe arahattaphale
patiṭṭhahiṁsūti. devadattaṁ uṭṭhāpesīti jannukena hadayamajjhe
paharitvā uṭṭhāpesi.
[266] sarasīti 1- saro. suvikkhālitanti suṭṭhu vikkhālitaṁ

footnote: 1. pāliyampana sarasinti dissati.

page number: 406

suvisodhitaṁ katvāti attho. saṅkhāditvāti suṭṭhu khāditvā.
mahiṁ vikubbatoti mahiṁ dantehi vilikhantassa. nadīsu bhiṁsaṁ ghasānassāti
yojetabbaṁ. nadīti cettha mahāsaro adhippeto. jaggatoti
hatthiyūthaṁ pālentassa. bhiṅkovāti hatthipotako viya.
mamānukubbanti maṁ anukaronto.
[267] dūteyyanti dūtakammaṁ. gantumarahatīti dūteyyasaṅkhātaṁ
sāsanaṁ harituṁ dhāretvā harituṁ arahati. sotāti yaṁ assa 2- sāsanaṁ
denti tassa sotā. sāvetāti taṁ uggaṇhitvā idaṁ nāma
tumhehi vuttanti paṭisāvetā. uggahetāti sūggahitaṁ katvā
uggahetā. dhāretāti sudhāritaṁ katvā dhāretā. viññātāti
attanā tassa atthaṁ jānitā. viññāpetāti paraṁ vijānāpetā.
sahitāsahitassāti idaṁ sahitaṁ idaṁ asahitanti evaṁ sahitāsahitassa
kusalo upagatānupagatesu cheko sāsanaṁ ārocento sahitāsahitaṁ
sallakkhetvā āroceti. na byādhatīti na vedhati na chambhati.
uggavādinanti pharusavacanena samannāgataṁ. pucchitoti paṭiññatthāya pucchito.
[268] aṭṭhahi bhikkhave asaddhammehītiādīsu asaddhammehīti
asataṁ dhammehi asantehi vā asobhaṇehi vā dhammehi.
abhibhūtoti ajjhotthaṭo. pariyādinnacittoti khepitacitto

footnote: 1. ma. aparassa.

page number: 407

lābhādihetukena icchācārena mānamadādinā ca khayaṁ pāpitakusalacitto.
athavā pariyādinnacittoti parito ādinnacitto. vuttappakārena
akusalacittakoṭṭhāsena yathā kusalacittassa uppattivāro
na hoti evaṁ samantato gahitasantānoti attho. apāye
nibbattanārahatāya āpāyiko. tatthapi avīcisaṅkhāte mahāniraye
uppajjatīti nerayiko. ekaṁ antarakappaṁ paripuṇṇameva
katvā tattha tiṭṭhatīti kappaṭṭho. atekicchoti buddhehipi
anivattanīyattā avīcinibbattiyā tikicchābhāvato atekiccho
atikicchanīyoti attho. lābhenāti lābhena hetubhūtena. athavā
lābhahetukena mānādinā. lābhaṁ hi nissāya idhekacce puggalā
pāpicchā icchāpakatā icchācāre ṭhatvā lābhaṁ nibbattessāmāti
anekavihitaṁ anesanaṁ appaṭirūpaṁ āpajjitvā ito cutā apāyesu
nibbattanti. apare yathā tathā lābhaṁ labhitvā taṁnimittaṁ
mānātimānamadamacchariyādivasena pamādaṁ āpajjitvā ito cutā
apāyesu nibbattanti. ayañca tādiso. tena vuttaṁ lābhena
bhikkhave abhibhūto pariyādinnacitto devadatto āpāyikotiādi.
asakkārenāti hīḷetvā paribhavitvā parehi attani
pavattitena asakkārena asakkārahetukena vā mānādinā.
asantaguṇasambhāvanādhippāyena pavattā pāpā icchā etassāti
pāpiccho. tassa bhāvo pāpicchatā. tāya. ahaṁ buddho bhavissāmi

page number: 408

bhikkhusaṅghaṁ pariharissāmīti hi tassa icchā uppannā. kokālikādayo
pāpā lāmakā mittā etassāti pāpamitto. tassa
bhāvo pāpamittatā. tāya. abhibhuyyāti abhibhavitvā madditvā.
tīhi bhikkhave asaddhammehītiādi vuttanayameva. oramattakena
visesādhigamena antarā vosānaṁ āpādīti ettha pana ayamattho.
oramattakenāti appamattakena jhānābhiññāmattena.
visesādhigamenāti uttarimanussadhammādhigamena. antarāti vemajjhe.
vosānaṁ āpādīti akatakiccova samāno katakiccomhīti maññamāno
samaṇadhammato virāmaṁ 1- āpajji. idaṁ vuttaṁ hoti jhānābhiññāhi
uttarikaraṇīye adhigantabbe maggaphale anadhigate satiyeva taṁ anadhigantvā
samaṇadhammato virāmaṁ 2- āpajjīti. iti bhagavā iminā suttena visesato
puthujjanabhāve ādīnavaṁ pakāsesi. bhāriyo puthujjanabhāvo yatra hi nāma
jhānābhiññāpariyosānā sampattiyo nibbattetvāpi anekānatthāvahaṁ
nānāvidhadukkhahetuasantaguṇasambhāvanaṁ asappurisasaṁsaggaṁ ālasiyānuyogañca
avijahanto avīcisaṁvattanikaṁ kappaṭṭhitiyaṁ atekicchaṁ kibbisaṁ pasavatīti.
[269] gāthāsu. māti paṭisedhe nipāto. jātūti
ekaṁsena. kocīti sabbasaṅgāhikavacanaṁ. lokasminti sattaloke.
idaṁ vuttaṁ hoti imasmiṁ sattaloke koci puggalo ekaṁsena

footnote: 1-2 ma. vigamaṁ.

page number: 409

pāpiccho mā hotūti. tadimināpi jānātha pāpicchānaṁ yathā
gatīti pāpicchānaṁ puggalānaṁ yathā gati yādisī nibbatti yādiso
abhisamparāyoti imināpi kāraṇena jānāthāti devadattaṁ niddassento
evamāha. paṇḍitoti samaññātoti pariyattibāhussaccena
paṇḍitoti ñāto. bhāvitattoti sammatoti jhānābhiññāhi
bhāvitacittoti sambhāvito. tathāhi so mahiddhiko godhiputto
mahānubhāvo godhiputtoti dhammasenāpatināpi pasaṁsito
ahosi. jalaṁva yasasā aṭṭhā devadattoti vissutoti attano
kittiyā parivārena ca jalanto viya obhāsento viya ṭhito
devadattoti evaṁ vissuto pākaṭo ahosi. me sutantipi
pāṭho. mayā sutaṁ sutamattaṁ katipāheneva atathābhūtattā tassa
taṁ paṇḍiccādisavanamattamevāti attho. so pamādamanuciṇṇo
āsajja naṁ tathāgatanti so evaṁbhūto devadatto buddhopi
sākiyaputto ahampi sākiyaputto buddhopi samaṇo ahampi samaṇo
buddhopi iddhimā ahampi iddhimā buddhopi dibbacakkhuko
dibbasotavā cetopariyañāṇalābhī buddhopi atītānāgatapaccuppanne
dhamme jānāti ahampi te jānāmīti attano pamāṇaṁ ajānitvā
sammāsambuddhaṁ attanā samasamaṭṭhapanena pamādaṁ āpajjanto
idānāhaṁ buddho bhavissāmi bhikkhusaṅghaṁ pariharissāmīti
abhimārapayojanādinā tathāgataṁ āsajja āsādetvā viheṭhetvā.

page number: 410

pamādamanujiṇṇotipi paṭhanti. tassattho pamādaṁ vuttanayena
pamajjanto pamādaṁ nissāya bhagavatā saddhiṁ yugaggāhacittuppādena
saheva jhānābhiññāhi anujiṇṇo parihīnoti. avīcinirayaṁ patto
catudvāraṁ bhayānakanti jālānaṁ tattha uppannasattānaṁ vā
nirantaratāya avīcīti laddhanāmaṁ catūsu passesu catummahādvārayogena
catudvāraṁ atibhayānakaṁ mahānirayaṁ paṭisandhiggahaṇavasena patto.
tathāhi vuttaṁ.
catukkaṇṇo catudvāro vibhatto bhāgaso mito
ayopākārapariyanto ayasā paṭikujjito
tassa ayomayā bhūmi jalitā tejasā yutā
samantā yojanasataṁ pharitvā tiṭṭhati sabbadāti.
aduṭṭhassāti aduṭṭhacittassa. dubbheti dusseyya. tameva pāpaṁ
phusatīti tameva aduṭṭhadubbhiṁ pāpapuggalaṁ pāpaṁ nihīnaṁ pāpaphalaṁ
phusati pāpuṇāti atigacchati. bhesmāti vipulabhāvena gambhīrabhāvena
bhiṁsāpano bhiṁsāpento viya vipulagambhīroti attho.
vādenāti dosena. upahiṁsatīti bādhati āsādeti. vādo
tamhi na rūhatīti tasmiṁ tathāgate parena āropiyamāno doso
na rūhati na tiṭṭhati visakumbho viya samuddassa na tassa vikāraṁ
janetīti attho. evaṁ chahi gāthāhi pāpicchatādisamannāgatassa
nirayupagabhāvadassanena dukkhato aparimuttiṁ dassetvā idāni

page number: 411

tappaṭipakkhadhammasamannāgatassa dukkhakkhayaṁ dassento tādisaṁ mittanti
osānagāthamāha. tassattho yassa sammāpaṭipannassa maggānugo
paṭipattimaggaṁ anugato sammāpaṭipanno appicchatādiguṇasamannāgamena
sakalassa vaṭṭadukkhassa khayaṁ pariyosānaṁ pāpuṇeyya tādisaṁ
buddhaṁ buddhasāvakaṁ vā paṇḍito sappañño attano
mittaṁ kubbetha tena mettiṁ kareyya tañca seveyya tameva
payirupāseyyāti.
[270] kiṁ panetaṁ suttaṁ devadattassa nirayupapattito pubbe
bhāsitaṁ udāhu pacchāti. itivuttakaṭṭhakathāyaṁ tāva devadatte
avīcimahānirayaṁ paviṭṭhe devadattapakkhiyā aññatitthiyā samaṇena
gotamena abhisatto devadatto paṭhaviṁ paviṭṭhoti abbhācikkhiṁsu.
taṁ sutvāna sāsane anabhippasannā manussā siyā nu kho etadeva
yathā ime bhaṇantīti āsaṅkaṁ uppādesuṁ. taṁ pavuttiṁ bhikkhū
bhagavato ārocesuṁ. atha bhagavā na bhikkhave tathāgatā kassaci
abhisāpaṁ denti tasmā na devadatto mayā abhisatto attano
kammeneva nirayaṁ paviṭṭhoti vatvā tesaṁ micchāgāhaṁ paṭisedhento
imāya atthuppattiyā imaṁ suttamabhāsīti vuttaṁ. tasmā tassa
nirayupapattito pacchāpi bhagavā imaṁ suttamabhāsīti veditabbaṁ.
idha pana tassa nirayupapattito paṭhamameva uppanne vatthumhi
bhāsitaṁ pāliārūḷhanti daṭṭhabbaṁ. teneva avīcinirayaṁ pattoti

page number: 412

idampana āsaṁsāya atītavacananti vuttaṁ. āsaṁsāti cettha
avassaṁbhāvinī atthasiddhi adhippetā. avassaṁbhāviniṁ hi
atthasiddhimapekkhitvā anāgataṁpi bhūtaṁ viya voharanti. tañca
saddalakkhaṇānusārena veditabbaṁ.
[271] upālipañhe yaṁ vattabbaṁ taṁ aṭṭhakathāyaṁ dassitameva.
tattha anunayantoti anujānāpento bhedassa anurūpaṁ
vā bodhento. yathā bhedo hoti evaṁ bhinditabbe bhikkhū
viññāpentoti attho. tenāha na tumhākantiādiṁ.
aṭṭhārasabhedakaravatthumhi. dasa akusalakammapathā saṅkiliṭṭhadhammatāya
vodānadhammapaṭipakkhattā adhammoti dassitā. tathā upadānādayo.
bodhipakkhiyadhammānaṁ ekantānavajjabhāvato natthi adhammabhāvo.
bhagavatā pana desitākārena hāpetvā vaḍḍhetvā vā kathanaṁ
yathādhammaṁ akathananti katvā adhammabhāvoti dassento āha
tayo satipaṭṭhānātiādiṁ. niyyānikanti sappāṭihiraṁ appaṭihataṁ
hutvā pavattatīti attho. tathevāti iminā evaṁ amhākanti-
ādinā vuttamatthaṁ ākaḍḍhati. kātabbakammaṁ dhammo nāmāti
yathādhammaṁ karaṇato dhammo nāma. itaraṁ vuttavipariyāyato
adhammo nāma. rāgavinayo .pe. ayaṁ vinayo nāmāti rāgādīnaṁ
vinayanato saṁvaraṇato pajahanato paṭisaṅkhānato ca vinayo nāma.
vuttavipariyāyena itaro avinayo. vatthusampattiādivaseneva sabbesaṁ

page number: 413

vinayakammānaṁ akuppatāti āha vatthusampatti .pe. ayaṁ vinayo
nāmāti. tappaṭipakkhato avinayo veditabbo. tenāha
vatthuvipattītiādiṁ. yāsaṁ āpannattā pabbajjā sāvasesā
tā āpattiyo sāvasesā.
[272] āpāyikotiādigāthāsu. saṅghassa bhedasaṅkhāte
vagge ratoti vaggarato. adhammiyatāya adhamme bhedakaravatthumhi
saṅghabhedasaṅkhāteeva ca adhamme ṭhitoti adhammaṭṭho. yogakkhemā
padhaṁsatīti hi tato parihāyati. catūhipi yogehi anupaddutattā
yogakkhemaṁ nāma arahattaṁ nibbānañca. tato panassa dhaṁsane
vattabbameva natthi. diṭṭhisīlasāmaññato saṅghataṭṭhena 1- saṅghaṁ
tatoeva ekakammādividhānayogena samaggaṁ sahitaṁ bhetvāna pubbe
vuttalakkhaṇena saṅghabhedena bhinditvā. kappanti antarakappasaṅkhātaṁ
āyukappaṁ. nirayamhīti avīcimahānirayamhi.
[273] sukhā saṅghassa sāmaggīti sukhassa paccayabhāvato
sāmaggī sukhāti vuttā yathā sukho buddhānaṁ uppādoti.
samaggānañcanuggahoti samaggānaṁ sāmaggīanumodanena anuggaṇhanaṁ
sāmaggīanurūpaṁ vā. yathā te sāmaggiṁ na vijahanti tathā
gahaṇaṁ ṭhapanaṁ anubalappadānanti attho. samaggaṁ katvānāti
bhinnaṁ saṅghaṁ saṅgharājippattaṁ vā samaggaṁ sahitaṁ katvā. kappanti

footnote: 1. saṅghātaṭṭhenāti bhaveyya.

page number: 414

āyukappameva. saggamhi modatīti kāmāvacaradevaloke aññe
deve dasahi ṭhānehi abhibhavitvā dibbasukhaṁ anubhavanto
icchitanipphattiyā modati pamodati laḷati kīḷati.
[274] siyā nu kho bhante saṅghabhedakotiādi pālianusāreneva
veditabbaṁ. pañcahi upāli ākārehi saṅgho bhijjati kammena
uddesena voharanto anussāvanena salākaggāhenāti evaṁ
parivāre āgatampi saṅghabhedalakkhaṇaṁ idha vuttena ninnānākaraṇanti
dassetuṁ parivāre panātiādimāha. ettha ca sīmaṭṭhakasaṅghe
asannipatite visuṁ parisaṁ gahetvā katavohārānussāvanasalākaggāhassa
kammaṁ vā karontassa uddesaṁ vā uddisantassa bhedo ca hoti
ānantariyakammañca. samaggasaññāya pana vaṭṭatīti saññāya
vā karontassa bhedova hoti na ānantariyakammaṁ. navato onakaparisāya
karontassa neva saṅghabhedo na ānantariyaṁ. sabbantimena
hi paricchedena navannaṁ janānaṁ yo saṅghaṁ bhindati tassa ānantariyakammaṁ
hoti. anuvattakānaṁ adhammavādīnaṁ mahāsāvajjakammaṁ.
dhammavādino anavajjā. sesamettha uttānamevāti.
saṅghabhedakkhandhakavaṇṇanā niṭṭhitā.
-------------

page number: 415

vattakkhandhakavaṇṇanā
[275] vattakkhandhake. uparipiṭṭhitoti piṭṭhisaṅghāṭassa
uparibhāgato. dvārabāhassa uparidesatoti attho. vissajjetabbanti
sukkhāpanatthaṁ ātape vissajjitabbaṁ. abhivādāpetabbanti
tassa vasse pucchite yadi daharo hoti sayameva vandissati.
tadā imināva vandāpito nāma hoti. nilloketabboti oloketabbo.
yathābhāganti pubbe paññattaṁ padesabhāgaṁ anatikkamitvā.
santānakanti uṇṇānābhisuttaṁ. ullokāti gehassa uparibhāgato
paṭṭhāya. paṭhamaṁ uparibhāgo sammajjitabboti vuttaṁ hoti.
mahāāvāseti mahāvihārasadise mahāāvāse.
[276] pañcame nisinneti anumodanatthāya nisinne.
upanisinnakathā nāma bahūsu sannipatitesu parikathākathanaṁ. manussānaṁ
parivesanaṭṭhānanti yattha manussā saputtadārā āvasitvā denti.
hatthadhovanaudakaṁ sandhāyāti bhuttāvissa bhojanāvasāne hatthadhovanaudakaṁ
sandhāya. tenevāha antarā pipāsitena pana .pe. hatthā
dhovitabbāti. potthakesu pana pānīyaṁ pivitvā hatthā na
dhovitabbāti likhanti. hatthā dhovitabbāti pāṭhena bhavitabbanti
amhākaṁ khanti. aññathā na tāva therena udakanti idaṁ
hatthadhovanaudakaṁ sandhāya vuttanti vatvā antarā pipāsitena

page number: 416

panātiādinā vuttaviseso na upalabbhati. atha mataṁ na tāva udakaṁ
paṭiggahetabbanti idaṁ kiṁ pānīyapaṭiggahaṇaṁ sandhāya vuttaṁ udāhu
hatthadhovanaudakaggahaṇaṁ sandhāyāti āsaṅkānivattanatthaṁ idaṁ
hatthadhovanaudakaṁ sandhāya vuttantiādi kathitanti. tañca na tattha
āsaṅkāyaeva asambhavato. na hi bhagavā yāva aññe na
bhuttāvino honti tāva pānīyaṁ na pātabbanti vakkhatīti sakkā
viññātuṁ. yadi cetaṁ pānīyapaṭiggahaṇaṁ sandhāya vuttaṁ na tāva
therena udakaṁ paṭiggahetabbanti udakasaddappayogo ca na kattabbo
siyā. aṭṭhakathāyañca idaṁ hatthadhovanaudakaṁ sandhāya vuttanti
vatvā tena nivattitabbamatthaṁ dassentena antarā pipāsitena pana
gale vilaggāmisena vā pānīyaṁ pivitabbanti ettakameva vattabbaṁ
pānīyaṁ pivitvā hatthā na dhovitabbāti evampana na vattabbanti.
dūre nisinnā hontīti dvārasamīpe nisinnā honti.
[277] parāmasatīti gaṇhāti. ßēhapeti vāti tiṭṭhatha bhanteti
vadantī ṭhapeti nāma. kenajja bhante yuttanti kena nakkhattena
ajja cando yuttoti evaṁ vadantena nakkhattaṁ pucchitaṁ hoti.
paṅgaṇeti abbhokāse. na vuḍḍhaṁ anāpucchāti ettha tassa
ovarake tadupacāre ca pucchitabbanti vadanti. bhojanasālādīsupi
evameva paṭipajjitabbanti bhojanasālādīsupi uddesadānādi
āpucchitvāva kātabbanti attho.

page number: 417

[278] idaṁ ativivaṭanti idaṁ ṭhānaṁ gumbādīhi appaṭicchannattā
ativiya pakāsaṁ. nibaddhagamanatthāyāti attano nibaddhagamanatthāya.
puggalikaṭṭhānaṁ vāti attano vihāraṁ sandhāya vuttaṁ. sesamettha
suviññeyyameva.
[279] imasmiṁ vattakkhandhake āgatāni āgantukāvāsika-
gamiyānumodanabhattaggapiṇḍacārikāraññikasenāsanajantāgharavaccakuṭi-
upajjhācariyasaddhivihārikantevāsikavattāni cuddasa mahāvattāni
nāma. ito aññāni pana kadāci tajjanīyakammakatādikāleyeva
caritabbāni asītikkhandhakavattānīti veditabbāni. gaṇṭhīpadesu pana
imāniyeva cuddasa mahāvattāni aggahitaggahaṇena gaṇiyamānāni
asītikkhandhakavattānīti vuttaṁ. taṁ na gahetabbaṁ.
vattakkhandhakavaṇṇanā niṭṭhitā.
-------

page number: 418

pāṭimokkhaṭṭhapanakkhandhakavaṇṇanā
[280] pāṭimokkhaṭṭhapanakkhandhake. tadahūti tasmiṁ ahani
tasmiṁ divase. uposatheti ettha upavasanti etthāti uposatho.
upavasantīti sīlena vā anasanena vā upetā hutvā vasantīti
attho. ayaṁ hi uposathasaddo aṭṭhaṅgasamannāgataṁ uposathaṁ
upavasāmītiādīsu sīle āgato. uposatho vā pavāraṇā
vātiādīsu pāṭimokkhuddesādivinayakamme. gopālakuposatho
niggaṇṭhuposathotiādīsu upavāse. uposatho nāma nāgarājāti-
ādīsu paññattiyaṁ. ajjuposatho paṇṇarasotiādīsu divase.
idhāpi divaseyeva daṭṭhabbo. tasmā tadahuposatheti tasmiṁ
uposathadivasabhūte ahanīti attho. nisinno hotīti
mahābhikkhusaṅghaparivuto ovādapāṭimokkhaṁ uddisituṁ upāsikāya
ratanapāsāde nisinno hoti. nisajja pana bhikkhūnaṁ cittāni
olokento ekaṁ dussīlapuggalaṁ disvā sacāhaṁ imasmiṁ puggale
idha nisinneyeva pāṭimokkhaṁ uddisissāmi sattadhāssa muddhā
phalissatīti tasmiṁ anukampāya tuṇhīyeva ahosi. abhikkantāti
atikkantā parikkhīṇā. uddhaste aruṇeti uggate aruṇasīse.
nandimukhiyāti tuṭṭhimukhiyā. uddhastaṁ aruṇanti aruṇuggamanaṁ patvāpi.
uddisatu bhante bhagavā bhikkhūnaṁ pāṭimokkhanti thero bhagavantaṁ
pāṭimokkhuddesaṁ

page number: 419

yāci tasmiṁ kāle na bhikkhave anuposathe uposatho kātabboti
sikkhāpadassa appaññattattā. aparisuddhā ānanda parisāti
tikkhattuṁ therena pāṭimokkhuddesassa yācitattā anuddesassa kāraṇaṁ
kathento asukapuggalo aparisuddhoti avatvā aparisuddhā ānanda
parisāti āha. kasmā pana bhagavā tiyāmarattiṁ tathā
vītināmesi. tato paṭṭhāya ovādapāṭimokkhaṁ anuddisitukāmo tassa
vatthuṁ pākaṭaṁ kātuṁ.
[281] addasāti kathaṁ addasa. attano cetopariyañāṇena
tāya parisati bhikkhūnaṁ cittāni parijānanto tassa purisassa
dussīlyacittaṁ passi. yasmā pana citte diṭṭhe taṁsamaṅgī puggalo
diṭṭho nāma hoti tasmā addasā kho āyasmā
mahāmoggallāno taṁ puggalaṁ dussīlanti vuttaṁ. yatheva hi anāgate
sattasu divasesu pavattaṁ paresaṁ cittaṁ cetopariyañāṇalābhī pajānāti
evaṁ atītepīti. dussīlanti nissīlaṁ. sīlavirahitanti attho.
pāpadhammanti dussīlattāeva hīnajjhāsayatāya lāmakasabhāvaṁ.
asucinti aparisuddhehi kāyakammādīhi samannāgatattā na suciṁ.
saṅkassarasamācāranti kiñcideva asāruppaṁ disvā idaṁ iminā
kataṁ bhavissatīti evaṁ paresaṁ āsaṅkanīyatāya saṅkāya
saritabbasamācāraṁ. athavā kenacideva karaṇīyena mantayante bhikkhū
disvā kacci nukho ime mayā katakammaṁ jānitvā mantentīti

page number: 420

attanoyeva saṅkāya saritabbasamācāraṁ. lajjitabbatāya
paṭicchādetabbassa karaṇato paṭicchannaṁ kammantaṁ etassāti
paṭicchannakammantaṁ. kucchitasamaṇavesadhāritāya na samaṇanti assamaṇaṁ.
salākaggahaṇādīsu kittakā samaṇāti gaṇanāya ahampi samaṇomhīti
micchāpaṭiññāya samaṇapaṭiññaṁ. aseṭṭhacāritāya abrahmacāriṁ.
aññe brahmacārino sunivatthe supārute kusumbhakapaṭadhare 1-
gāmanigamādīsu piṇḍāya caritvā jīvitaṁ kappente disvā abrahmacārī
samāno sayampi tādisena ākārena paṭipajjanto uposathādīsu ca
sandissanto ahampi brahmacārīti paṭiññaṁ dento viya hotīti
brahmacārīpaṭiññaṁ. pūtinā kammena sīlavipattiyā anto
anupaviṭṭhattā antopūtiṁ. chahi dvārehi rāgādikilesāvassavena
tintattā avassutaṁ. sañjātarāgādikacavarattā sīlavantehi
chaḍḍetabbattā ca kasambujātaṁ. majjhe bhikkhusaṅghassa nisinnanti
saṅghapariyāpanno viya bhikkhusaṅghassa anto nisinnaṁ. diṭṭhosīti
ayaṁ na pakatattoti bhagavatā diṭṭho asi. yasmā ca evaṁ
diṭṭho tasmā natthi te tava bhikkhūhi saddhiṁ ekakammādisaṁvāso
yasmā pana so saṁvāso tava natthi tasmā uṭṭhehi āvusoti
evamettha padayojanā veditabbā. tatiyampi so puggalo tuṇhī
ahosīti anekavāraṁ vatvāpi thero sayameva nibbiṇṇo oramissati

footnote: 1. aññatthapi īdisova dissati. katthaci pana supattadhareti dissati.

page number: 421

idāni imesaṁ paṭipattiṁ jānissāmīti vā adhippāyena tuṇhī
ahosi. bāhāyaṁ gahetvāti bhagavatā mayā ca yāthāvato
diṭṭho yāvatatiyaṁ uṭṭhehīti ca vutto na uṭṭhāti idānissa
nikkaḍḍanakālo mā saṅghassa uposathantarāyo ahosīti bāhāyaṁ
aggahesi. bahidvārakoṭṭhakā nikkhāmetvāti dvārakoṭṭhakā
dvārasālato nikkhāmetvā. bahīti pana nikkhāmitaṭṭhānadassanaṁ.
athavā bahidvārakoṭṭhakāti bahidvārakoṭṭhakatopi nikkhāmetvā
na antodvārakoṭṭhakatoeva. ubhayathāpi vihārato bahi katvāti
attho. sūcighaṭikaṁ datvāti aggaḷasūciñca uparighaṭikañca
ādahitvā. suṭṭhu kavāṭaṁ thaketvāti attho. yāva bāhāgahaṇāpi
nāmāti [1]- aparisuddhā ānanda parisāti vacanaṁ sutvāeva
hi tena pakkamitabbaṁ siyā evaṁ apakkamitvā yāva
bāhāgahaṇāpi nāma so moghapuriso āgamissati acchariyamidanti
dasseti. idañca garahaṇacchariyamevāti veditabbaṁ.
[282] aṭṭhime bhikkhave mahāsamuddeti ko anusandhi.
yvāyaṁ aparisuddhāya parisāya pāṭimokkhassa anuddeso so
imasmiṁ dhammavinaye acchariyo abbhūto dhammoti taṁ aparehi sattahi
acchriyabbhūtadhammehi saddhiṁ vibhajitvā dassetukāmo paṭhamaṁ tāva
tesaṁ upamābhāvena mahāsamudde aṭṭha acchariyabbhūtadhamme dassento

footnote: 1. etthantare imināti padaṁ bhaveyya.

page number: 422

satthā aṭṭhime bhikkhave mahāsamuddetiādimāha. asurāti devā
viya na suranti na īsanti na virocantīti asurā. surā nāma
devā. tesaṁ paṭipakkhāti vā asurā vepacittipahārādādayo.
tesaṁ bhavanaṁ sinerussa heṭṭhābhāge. te tattha pavisantā
nikkhamantā sinerupāde maṇḍapādīni nimminitvā kīḷantāva
abhiramanti. sā tattha tesaṁ abhirati ime guṇe disvāti āha
ye disvā disvā asurā mahāsamudde abhiramantīti. tattha
abhiramantīti ratiṁ vindanti. anukkaṇṭhamānā vasantīti attho.
anupubbaninnotiādīni sabbāni anupaṭipāṭiyā ninnabhāvasseva
vevacanāni. na āyatakeneva papātoti na chinnataṭamahāsobbho
viya āditoeva papāto. so hi tīradesato paṭṭhāya
ekaṅguladvaṅgulavidatthiratanayaṭṭhiusabhāḍḍhagāvutagāvutāḍḍhayojanayojanādivasena
gambhīro hutvā gacchanto gacchanto sinerupādamūle caturāsītiyojanasahassagambhīro
hutvā ṭhitoti dasseti. ßēhitadhammoti ṭhitasabhāvo avaṭṭhitasabhāvo. kuṇapenāti
yenakenaci hatthiassādikaḷevarena. pavāhetīti hatthena gahetvā viya
vīcippahāreneva thale khipati. gaṅgā yamunāti anotattadahassa dakkhiṇamukhato
nikkhantanadī pañcadhārā hutvā pavattaṭṭhāne gaṅgātiādinā pañcadhā saṅkhaṁ
gatā. tattha nadī ninnagātiādikaṁ gottaṁ. gaṅgā yamunātiādikaṁ nāmaṁ.
savantiyoti yākāci savamānā

page number: 423

sandamānā gacchantiyo mahānadiyo vā kunnadiyo vā. appentīti
allīyanti osaranti. dhārāti vuṭṭhidhārā. puṇṇattanti
pūrattaṁ puṇṇabhāvo. mahāsamuddassa hi ayaṁ dhammatā. imasmiṁ
kāle devo mando jāto jālakkhipādīni ādāya macchakacchape
gaṇhissāmāti vā imasmiṁ kāle atimahantā 1- vuṭṭhi labhissāma
nu kho piṭṭhipaharaṇanti 2- vā na sakkā vattuṁ. paṭhamakappikakālato
paṭṭhāya hi tīraṁ 3- bhassitvā sinerumekhalaṁ 3- āhacca udakaṁ ṭhitaṁ
tato ekaṅgulamattampi udakaṁ neva heṭṭhā otarati na
uddhaṁ uttarati. ekarasoti asambhinnaraso. muttāti
khuddakamahantavaṭṭadīghādibhedā anekavidhā muttā. maṇīti rattanīlādibhedo
anekavidho maṇi. veḷuriyoti vaṁsavaṇṇasirīsapupphavaṇṇādisaṇṭhānato
anekavidho. saṅkhoti dakkhiṇāvaṭṭakatumbakucchikadhamanasaṅkhādibhedo
anekavidho. silāti setakāḷamuggavaṇṇādibhedā anekavidhā.
pavāḷanti khuddakamahantamandarattaghanarattādibhedaṁ anekavidhaṁ.
lohitaṅkaṁ padumarāgādibhedaṁ anekavidhaṁ. masāragallaṁ kabaramaṇi.
cittaphalikantipi vadanti. mahataṁ bhūtānanti mahantānaṁ sattānaṁ.
timi timiṅgalo 4- timitimiṅgaloti 4- tisso macchajātiyo.
timiṁ gilanasamatthā timiṅgalā timiñca timiṅgalañca gilanasamatthā

footnote: 1. atimahantītipi dissati. 2. ma. piṭṭhipasāraṇanti. 3-3. yaṁ vassitvā
footnote: sineruvelantipi dissati. 4-4. aññattha..ßēáiṅgilāti dissati.

page number: 424

timitimiṅgalāti vadanti. nāgāti ummipiṭṭhivāsinopi vimānaṭṭhakanāgāpi.
[283] evameva khoti kiñcāpi satthā imasmiṁ dhammavinaye
soḷasāpi dvattiṁsāpi tato bhiyyopi acchariyabbhūtadhamme vibhajitvā
dassetuṁ sakkoti upamābhāvena pana gahitānaṁ aṭṭhannaṁ anurūpavasena
aṭṭheva te upametabbadhamme vibhajitvā dassento evameva kho
bhikkhave imasmiṁ dhammavinaye aṭṭha acchariyā abbhūtadhammātiādimāha.
[284] tattha anupubbasikkhāya tisso sikkhā gahitā.
anupubbakiriyāya terasa dhutaṅgadhammā. anupubbapaṭipadāya satta
anupassanā aṭṭhārasa mahāvipassanā aṭṭhattiṁsārammaṇavibhattiyo
sattattiṁsabodhipakkhiyadhammā ca gahitā. na āyatakeneva
aññāpaṭivedhoti maṇḍūkassa uppatitvā gamanaṁ viya āditova
sīlapūraṇādīni akatvā arahattapaṭivedho nāma natthi paṭipāṭiyā
pana sīlasamādhipaññāyo pūretvāva arahattappattīti attho.
mama sāvakāti sotāpannādike ariyapuggale sandhāya vadati.
na saṁvasatīti uposathakammādivasena saṁvāsaṁ na karoti. ukkhipatīti
apaneti. ārakāvāti dūreeva. tathāgatappavediteti tathāgatena
bhagavatā desite akkhāte pakāsite. na tena nibbānadhātuyā
onattaṁ vā puṇṇattaṁ vāti asaṅkheyyepi mahākappe buddhesu

page number: 425

anuppajjantesu ekasattopi parinibbāyituṁ na sakkoti tadāpi
tucchā nibbānadhātūti na sakkā vattuṁ. buddhakāle pana
ekekasmiṁ samāgame asaṅkheyyāpi sattā amataṁ ārādhenti tadāpi
na sakkā vattuṁ pūrā nibbānadhātūti. vimuttirasoti kilesehi
vimuccanaraso. sabbā hi sāsanasampatti yāvadeva anupādāya
āsavehi cittassa vimuttīti attho. ratanānīti ratijananaṭṭhena
ratanāni. satipaṭṭhānādayo hi bhāviyamānā pubbabhāgepi anappakaṁ
pītipāmojjaṁ nibbattenti pageva aparabhāge. vuttaṁ hetaṁ
yato yato sammasati khandhānaṁ udayabbayaṁ
labhati pītipāmojjaṁ amataṁ taṁ vijānatanti.
lokiyaratananimittaṁ pana pītipāmojjaṁ na tassa kalabhāgampi agghati.
apica
cittīkataṁ mahagghañca atulaṁ dullabhadassanaṁ
anomasattaparibhogaṁ ratananti pavuccatīti.
yadi ca cittīkatādibhāvena ratanaṁ nāma hoti satipaṭṭhānādīnaṁyeva
bhūto 1- ratanabhāvo. bodhipakkhiyadhammānaṁ hi so ānubhāvo yaṁ
sāvakā sāvakapāramīñāṇaṁ paccekasambuddhā ca paccekabodhiñāṇaṁ
sammāsambuddhā sammāsambodhiṁ adhigacchanti āsannakāraṇattā.
paramparakāraṇaṁ hi dānādiupanissayoti evaṁ ratijananaṭṭhena

footnote: 1. aññattha bhūtatoti dissati.

page number: 426

cittīkatādiaṭṭhena ca ratanabhāvo bodhipakkhiyadhammānaṁ sātisayo. tena
vuttaṁ tatrimāni ratanāni seyyathīdaṁ cattāro satipaṭṭhānātiādi.
[285] ārammaṇe okkanditvā 1- upaṭṭhānaṭṭhena upaṭṭhānaṁ.
satiyeva upaṭṭhānaṁ satipaṭṭhānaṁ. ārammaṇassa pana kāyādivasena catubbidhattā
vuttaṁ cattāro satipaṭṭhānāti. tathāhi kāyavedanācitta dhammesu
subhasukhaniccāttasaññānaṁ pahānato asubhadukkhāniccānattabhāvaggahaṇato
ca nesaṁ kāyānupassanādibhāvo vibhatto. sammā padahanti etena
sayaṁ vā sammā padahati pasatthaṁ sundaraṁ vā padahananti sammappadhānaṁ.
puggalassa vā sammadeva padhānabhāvakaraṇato sammappadhānaṁ. viriyassetaṁ
adhivacanaṁ. tampi anuppannuppannānaṁ akusalānaṁ anuppādanapahānavasena
anuppannuppannānaṁ kusalānaṁ uppādanaṭṭhāpanavasena ca catukkiccasādhakattā
vuttaṁ cattāro sammappadhānāti. ijjhatīti iddhi samijjhati
nipphajjatīti attho. ijjhanti tāya vā sattā iddhā vuḍḍhā
ukkaṁsagatā hontīti iddhi. paṭhamena atthena iddhieva pādoti
iddhipādo. iddhikoṭṭhāsoti attho. dutiyena atthena iddhiyā
pādo patiṭṭhā adhigamupāyoti iddhipādo. tena hi uparūpari
visesasaṅkhātaṁ iddhiṁ pajjanti pāpuṇanti. svāyaṁ iddhipādo
yasmā chandādike cattāro adhipatidhamme dhure jeṭṭhake katvā

footnote: 1. okkhanditvāti maññe.

page number: 427

nibbattiyati tasmā vuttaṁ cattāro iddhipādāti.
pañcindriyānīti saddhādīni pañca indriyāni. tattha assaddhiyaṁ
abhibhavitvā adhimokkhalakkhaṇe indaṭṭhaṁ kāretīti saddhā indriyaṁ.
kosajjaṁ abhibhavitvā paggahalakkhaṇe. pamādaṁ abhibhavitvā
upaṭṭhānalakkhaṇe. vikkhepaṁ abhibhavitvā avikkhepalakkhaṇe. añāṇaṁ
abhibhavitvā dassanalakkhaṇe indaṭṭhaṁ kāretīti paññā indriyaṁ.
tāniyeva assaddhiyādīhi anabhibhavanīyato akampiyaṭṭhena sampayuttadhammesu
thirabhāvena ca balāni veditabbāni. satta bojjhaṅgāti
bodhiyā bodhissa vā aṅgāti bojjhaṅgā. yā hi esā
dhammasāmaggī yāya lokuttaramaggakkhaṇe uppajjamānāya
līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ
anekesaṁ upaddavānaṁ paṭipakkhabhūtāya satidhammavicayaviriyapītipassaddhi-
samādhiupekkhāsaṅkhātāya dhammasāmaggiyā ariyasāvako bujjhati
kilesaniddāya uṭṭhahati cattāri ariyasaccāni paṭivijjhati nibbānameva
vā sacchikarotīti bodhīti vuccati. tassā dhammasāmaggīsaṅkhātāya
bodhiyā aṅgātipi bojjhaṅgā jhānaṅgamaggaṅgādayo viya. yopesa
vuttappakārāya dhammasāmaggiyā bujjhatīti katvā ariyasāvako bodhīti
vuccati tassa bodhissa aṅgātipi bojjhaṅgā senaṅgarathaṅgādayo viya.
tenāhu porāṇā bujjhanakassa puggalassa aṅgāti bojjhaṅgāti. bodhāya
saṁvattantīti bojjhaṅgātiādinā

page number: 428

nayena bojjhaṅgattho veditabbo. ariyo aṭṭhaṅgiko maggoti
taṁtaṁmaggavajjhakilesehi ārakattā ariyabhāvakarattā ariyaphalapaṭilābhakattā
ca ariyo. sammādiṭṭhiādīni aṭṭha aṅgāni assa atthīti
aṭṭhaṅgāniyeva vā aṭṭhaṅgiko. mārento kilese gacchati
nibbānatthikehi vā maggiyati sayaṁ vā nibbānaṁ maggatīti maggoti
evametesaṁ satipaṭṭhānādīnaṁ atthavibhāgo veditabbo.
[286] sotāpannoti maggasaṅkhātaṁ sotaṁ āpajjitvā pāpuṇitvā
ṭhito. sotāpattiphalaṭṭhoti attho. sotāpattiphalasacchikiriyāya
paṭipannoti sotāpattiphalassa attapaccakkhakaraṇāya paṭipajjamāno
paṭhamamaggaṭṭho yo aṭṭhamakotipi vuccati. sakadāgāmīti sakideva
imaṁ lokaṁ paṭisandhiggahaṇavasena āgamanasīlo dutiyaphalaṭṭho.
anāgāmīti paṭisandhiggahaṇavasena kāmalokaṁ anāgamanasīlo tatiyaphalaṭṭho.
yo pana saddhānusārī dhammānusārī ekabijītievamādiko ariyapuggalavibhāgo
so etesaṁyeva pabhedoti. sesaṁ vuttanayameva.
[287] etamatthaṁ viditvāti etaṁ attano dhammavinaye
matakuṇapasadisena dussīlapuggalena saddhiṁ saṁvāsābhāvasaṅkhātaṁ atthaṁ
viditvā. imaṁ udānanti imaṁ asaṁvāsārahasaṁvāsārahabhāvānaṁ
kāraṇaparidīpanaṁ udānaṁ udānesi.
[288] tattha channamativassatīti āpattiṁ āpajjitvā

page number: 429

paṭicchādento aññaṁ navaṁ āpattiṁ āpajjati tato aparanti evaṁ
āpattivassaṁ kilesavassaṁ ativiya vassati. vivaṭaṁ nātivassatīti
āpattiṁ āpanno taṁ appaṭicchādetvā vivaranto sabrahmacārīnaṁ
pakāsento yathādhammaṁ yathāvinayaṁ paṭikaronto desento
vuṭṭhahanto aññaṁ navaṁ āpattiṁ nāpajjati tenassa taṁ vivaṭaṁ puna
āpattivassaṁ kilesavassaṁ na vassati. yasmā ca etadeva 1-
tasmā channaṁ chāditaṁ āpattiṁ vivaretha. evantaṁ nātivassatīti
evaṁ sante taṁ āpattiṁ āpajjanaṁ puggalānaṁ attabhāvaṁ
ativijjhitvā kilesavassanena na vassati na temeti. evaṁ so kilesehi
anavassuto parisuddhasīlo samāhito hutvā vipassanaṁ paṭṭhapetvā
sammasanto anukkamena nibbānaṁ pāpuṇātīti adhippāyo.
[289] atha bhagavā cintesi idāni bhikkhusaṅghe abbudo 2-
jāto aprisuddhā puggalā uposathaṁ āgacchanti na ca
tathāgato aparisuddhāya parisāya uposathaṁ uddisati anuddisante
ca bhikkhusaṅghassa uposatho pacchijjati yannūnāhaṁ ito paṭṭhāya
bhikkhūnaṁyeva pāṭimokkhuddesaṁ anujāneyyanti evaṁ pana cintetvā
bhikkhūnaṁyeva pāṭimokkhuddesaṁ anujāni. tena vuttaṁ atha kho bhagavā
.pe. pāṭimokkhaṁ uddiseyyāthāti. tattha nadānāhanti na
idāni ahaṁ. uposathaṁ na karissāmi pāṭimokkhaṁ na uddisissāmīti

footnote: 1. etadevantipi dissati. 2. ma. abbhuto.

page number: 430

paccekaṁ nakārena sambandho. duvidhaṁ pāṭimokkhaṁ āṇāpāṭimokkhaṁ
ovādapāṭimokkhanti. tesu suṇātu me bhantetiādikaṁ
āṇāpāṭimokkhaṁ. taṁ sāvakāva uddisanti na buddhā yaṁ
anvaḍḍhamāsaṁ uddisiyati. khanti paramaṁ .pe. sabbapāpassa akaraṇaṁ
.pe. anūpavādo anūpaghāto .pe. etaṁ buddhāna sāsananti
imā pana tisso gāthā ovādapāṭimokkhaṁ nāma. taṁ buddhāva
uddisanti na sāvakā. channampi vassānaṁ accayena uddisanti.
dīghāyukabuddhānaṁ hi dharamānakāle ayameva pāṭimokkhuddeso.
appāyukabuddhānaṁ pana paṭhamabodhiyaṁyeva. tato paraṁ itaro.
tañca kho bhikkhūeva uddisanti na buddhā. tasmā amhākaṁpi
bhagavā vīsativassamattaṁ imaṁ ovādapāṭimokkhaṁ uddisitvā imaṁ
antarāyaṁ disvā tato paraṁ na uddisi. aṭṭhānanti akāraṇaṁ.
anavakāsoti tasseva vevacanaṁ. kāraṇaṁ hi tiṭṭhati ettha phalaṁ
tadāyattavuttitāyāti ṭhānanti vuccati. evaṁ anavakāsotipi
vuccati. yanti kiriyāparāmasanaṁ. na ca bhikkhave pāṭimokkhaṁ
sotabbantiādi padatthato suviññeyyaṁ. vinicchayato panettha
yaṁ vattabbaṁ taṁ aṭṭhakathāyaṁ vuttameva. tattha pure vā
pacchā vāti ñattito pubbe vā pacchā vā. katañca akatañca
ubhayaṁ gahetvāti yassa ekantena katāpi atthi akatāpi atthi
tassa tadubhayaṁ gahetvā. parisā vuṭṭhātīti yasmiṁ vatthusmiṁ

page number: 431

pāṭimokkhaṁ ṭhapitaṁ taṁ vatthuṁ avinicchinitvā kenaci antarāyena
vuṭṭhāti. paccādiyatīti puna ādiyati. akataṁ kammantiādinā
puna ārabhatīti attho.
[290] paraṁ codetuṁ attanā ādātabbaṁ gahetabbaṁ adhikaraṇaṁ
attādānaṁ. tenāha sāsanaṁ sodhetukāmotiādiṁ. vassārattoti
vassakālo. paṭimāsitunti parāmasituṁ. palibodhe chinditvā
.pe. adhigataṁ mettacittanti iminā appanāppattaṁ mettābhāvanaṁ
dasseti. tenevāha vikkhambhanavasena vihatāghātanti.
no dosantaroti ettha cittapariyāyo antarasaddoti āha na
duṭṭhacitto hutvāti. karuṇanti appanāppattaṁ karuṇājjhānaṁ.
karuṇāpubbabhāganti parikammupacāravasappavattaṁ karuṇaṁ. mettañca
mettāpubbabhāgañcāti etthāpi eseva nayo. sesamettha
suviññeyyamevāti.
pāṭimokkhaṭṭhapanakkhandhakavaṇṇanā niṭṭhitā.
----------

page number: 432

bhikkhunikkhandhakavaṇṇanā
[291] bhikkhunikkhandhake. sakkesu viharatīti paṭhamagamanena
gantvā viharati. mahāpajāpatī gotamīti ettha gotamīti gottaṁ.
nāmakaraṇadivase panassā laddhasakkārā brāhmaṇā lakkhaṇasampattiṁ
disvā sace ayaṁ dhītaraṁ labhissati cakkavattirañño mahesī
bhavissati sace puttaṁ labhissati cakkavattirājā bhavissatīti
ubhayathāpi mahatīyevassā pajā bhavissatīti byākariṁsu. tasmā
puttapajāya ceva dhītupajāya ca mahantattā mahāpajāpatīti nāmaṁ
kariṁsu. idha pana gottena saddhiṁ saṁsandetvā mahāpajāpatī
gotamīti vuttaṁ. yena bhagavā tenupasaṅkamīti bhagavā kapilapuraṁ
gantvā paṭhamameva nandaṁ pabbājesi. sattame divase rāhulakumāraṁ.
cumbatakalahe 1- pana ubhayanagaravāsikesu yuddhatthāya nikkhamantesu
satthā gantvā te rājāno saññāpetvā attadaṇḍasuttaṁ
kathesi. rājāno pasīditvā aḍḍhateyyasate aḍḍhateyyasate
dārake adaṁsu. tāni pañcakumārasatāni satthu santike
pabbajiṁsu. atha tesaṁ pajāpatiyo sāsanaṁ pesetvā anabhiratiṁ
uppādayiṁsu. satthā tesaṁ anabhiratiyā uppannabhāvaṁ ñatvā
te pañcasate daharabhikkhū kuṇāladahaṁ netvā attano kuṇālakāle
nisinnapubbe pāsāṇatale nisīditvā kuṇālajātakakathāya

footnote: 1. aññattha pana cubbaṭakalaheti dissati.

page number: 433

tesaṁ anabhiratiṁ vinodetvā sabbepi te sotāpattiphale patiṭṭhāpesi
puna mahāvanaṁ ānetvā arahattaphale. tesaṁ cittajānanatthaṁ
punapi pajāpatiyo sāsanaṁ pahiṇiṁsu. te abhabbā mayaṁ
gharāvāsassāti paṭisāsanaṁ pahiṇiṁsu. tā nadāni amhākaṁ
paragharaṁ gantuṁ yuttaṁ mahāpajāpatiyā santikaṁ gantvā pabbajjaṁ
anujānāpetvā pabbajissāmāti pañcasatāpi mahāpajāpatiṁ
upasaṅkamitvā ayye amhākaṁ pabbajjaṁ anujānāpethāti āhaṁsu.
mahāpajāpatī tā itthiyo gahetvā yena bhagavā tenupasaṅkami.
setacchattassa heṭṭhā rañño parinibbutakāle upasaṅkamītipi
vadantiyeva. pakkāmīti puna kapilapurameva pāvisi.
[292] yathābhirantaṁ viharitvāti bodhaneyyasattānaṁ upanissayaṁ
olokento yathājjhāsayena viharitvā. cārikaṁ pakkāmīti
mahājanasaṅgahaṁ karonto uttamāya buddhasiriyā anopamena buddhavilāsena
aturitacārikaṁ pakkāmi. sambahulāhi sākiyānīhi saddhinti
antonivesanasmiṁyeva dasabalaṁ uddissa pabbajjāvesaṁ gahetvā tāpi
pañcasatā sākiyāniyo pabbajjāvesaṁyeva gāhāpetvā sabbāhipi
tāhi sambahulāhi sākiyānīhi saddhiṁ. pakkāmīti gamanaṁ abhinīhari.
gamanābhinīharaṇakāle panassā sukumārā rājitthiyo padasā gantuṁ
na sakkhissantīti sākiyā koliyarājāno sovaṇṇasivikāyo
upaṭṭhāpayiṁsu. tā pana yāne āruyha gacchantīhi satthari

page number: 434

agāravo kato hotīti ekapaṇṇāsayojanikaṁ maggaṁ padasāva paṭipajjiṁsu.
rājānopi purato ca pacchato ca ārakkhaṁ saṁvidahāpetvā
taṇḍulasappitelādīnaṁ sakaṭāni pūretvā gatagataṭṭhāne
āhāraṁ paṭiyādethāti purise pesayiṁsu. sunehi 1- pādehīti tāsaṁ
hi sukhumālattā pādesu eko phoṭo uṭṭheti eko bhijjati
ubho pādā kaṭakaṭṭhisamparikiṇṇā viya hutvā uddhumātā tena
vuttaṁ sunehi pādehīti. bahidvārakoṭṭhaketi dvārakoṭṭhakassa
bahi. kasmā panevaṁ ṭhitāti. evaṁ kirassā ahosi ahaṁ
tathāgatena ananuññātā sayameva pabbajjāvesaṁ aggahesiṁ evaṁ
gahitabhāvo ca pana me sakalajambūdīpe pākaṭo jāto sace
satthā pabbajjaṁ anujānissati iccetaṁ kusalaṁ sace nānujānissati
mahatī garahā bhavissatīti vihāraṁ pavisituṁ asakkontī
rodamānā aṭṭhāsi. kinnu tvaṁ gotamīti kinnu rājakulānaṁ
vipatti uppannā kena nu tvaṁ kāraṇena evaṁ vivaṇṇabhāvaṁ
pattā sunehi pādehi .pe. ßēhitāti.
[293] aññenapi pariyāyenāti aññenapi kāraṇena.
āpādikāti saṁvaḍḍhikā. tumhākaṁ hatthapādesu hatthapādakiccaṁ
asādhentesu hatthe ca pāde ca vaḍḍhetvā paṭijaggikāti
attho. posikāti divasassa dve tayo vāre nahāpetvā

footnote: 1. sabbattha sūnehīti pāṭho yuttatarova.

page number: 435

yojetvā pāyetvā tumhe posesi. thaññaṁ pāyesīti
nandakumāro kira bodhisattato katipāheneva daharataro. tasmiṁ jāte
mahāpajāpatī attano puttaṁ dhātīnaṁ datvā sayaṁ bodhisattassa
dhātikiccaṁ sādhayamānā attano thaññaṁ pāyesi. taṁ sandhāya
thero evamāha. sādhu bhanteti bahūpakārātiādīhi tassā
guṇaṁ kathetvā puna pabbajjaṁ yācanto evamāha. satthāpi
itthiyo nāma parittasattā 1- ekayācitamatteyeva pabbajjāya
anuññātāya na mama sāsanaṁ garuṁ katvā gaṇhissantīti tikkhattuṁ
paṭikkhipitvā idāni garuṁ katvā gāhāpetukāmatāya sace ānanda
mahāpajāpatī gotamī aṭṭha garudhamme paṭiggaṇhāti sāvassā
hotu upasampadātiādimāha.
[294] tattha sāvassāti sāeva assā pabbajjāpi upasampadāpi
hotu. tadahupasampannassāti taṁdivasampi upasampannassa.
abhivādanaṁ paccuṭṭhānaṁ añjalikammaṁ sāmīcikammaṁ kātabbanti
mānātimānaṁ akatvā pañcappatiṭṭhitena abhivādanaṁ āsanā vuṭṭhāya
paccuggamanavasena paccuṭṭhānaṁ dasa nakhe samodhānetvā añjalikammaṁ
āsanapaññāpanavījanādikaṁ anucchavikakammasaṅkhātaṁ sāmīcikammañca
kattabbaṁ. abhikkhuke āvāseti yattha vasantiyā anantarāyena
ovādatthāya upasaṅkamanārahe ṭhāne ovādadāyako

footnote: 1. ma. parittasaddhā. aññattha pana parittapaññātipi dissati.

page number: 436

ācariyo natthi ayaṁ abhikkhuko āvāso nāma evarūpe āvāse
vassaṁ na upagantabbaṁ. anvaḍḍhamāsanti anuposathikaṁ.
ovādupasaṅkamananti ovādatthāya upasaṅkamanaṁ. diṭṭhenāti cakkhunā
diṭṭhena. sutenāti sotena sutena. parisaṅkāyāti diṭṭhasutavasena
parisaṅkitena. garudhammanti garukaṁ saṅghādisesāpattiṁ.
pakkhamānattanti anūnāni paṇṇarasa divasāni mānattaṁ. chasu
dhammesūti vikālabhojanacchaṭṭhesu sikkhāpadesu. sikkhitasikkhāyāti
ekasikkhampi akhaṇḍaṁ katvā pūritasikkhāya. na akkositabbo
na paribhāsitabboti dasannaṁ akkosavatthūnaṁ aññatarena akkosavatthunā
na akkositabbo bhayupadaṁsanāya 1- kāyaci 3- paribhāsāya 2-
na paribhāsitabbo. ovaṭo bhikkhunīnaṁ bhikkhūsu vacanapathoti
ovādānusāsanīdhammakathāsaṅkhāto vacanapatho bhikkhunīnaṁ bhikkhūsu vārito
pihito. na hi bhikkhuniyā koci bhikkhu ovaditabbo vā
anusāsitabbo vā. bhante porāṇakattherā idañcidañca vattaṁ
pūrayiṁsūti evaṁ pana paveṇīvasena kathetuṁ vaṭṭati. anovaṭo bhikkhūnanti
bhikkhūnaṁ pana bhikkhunīsu vacanapatho anivārito yathāruciyā ovadantu
anusāsantu dhammakathaṁ kathentūti ayamettha saṅkhepo. vitthārato
panesā garudhammakathā mahāvibhaṅge vuttanayeneva veditabbā.

footnote: 1. ma. bhassaparamparāya. 2. ma. bhāsāya. dissamānapāṭhā pana yuttatarā honti.
footnote: 3. yāyakāyacīti bhaveyya.

page number: 437

[295] ime pana aṭṭha garudhamme satthu santike uggahetvā
therena attano ārociyamāne sutvā mahāpajāpatiyā tāvamahantaṁ
domanassaṁ khaṇena paṭippassambhi. anotattadahato āhatena
sītudakassa ghaṭasatena matthake parisattā viya vigatapariḷāhā
attamanā hutvā garudhammapaṭiggahaṇena uppannaṁ pītipāmojjaṁ
āvikarontī seyyathāpi bhantetiādikaṁ udānaṁ udānesi.
[296] tattha daharoti taruṇo. yuvāti yobbaññabhāve ṭhito.
maṇḍanakajātikoti alaṅkārakasabhāvo. tattha koci taruṇopi yuvā na
hoti yathā atitaruṇo. koci yuvāpi maṇḍanakajātiko na hoti yathā
upasantasabhāvo ālasiyabyasanādīhi vā abhibhūto. idha pana daharo
ceva yuvā ca maṇḍanakajātiko ca adhippeto. tasmā evamāha.
uppalādīni lokasammatattā vuttāni. ito paraṁ yaṁ vattabbaṁ taṁ
aṭṭhakathāyaṁ dassitameva.
[297] tattha mātugāmassa pabbajitattāti idaṁ pañcavassasatato
uddhaṁ aṭṭhatvā pañcasuyeva vassasatesu saddhammaṭṭhitiyā
kāraṇanidassanaṁ. paṭisambhidappabhedappattakhīṇāsavavaseneva vuttanti
ettha paṭisambhidappattakhīṇāsavaggahaṇena jhānānipi gahitāneva
honti. na hi nijjhānikānaṁ sabbappakārā sampatti ijjhatīti
gaṇṭhīpadesu vuttaṁ. sukkhavipassakakhīṇāsavavasena

page number: 438

vassasahassantiādinā ca yaṁ vuttaṁ taṁ khandhakabhāṇakānaṁ matena vuttanti
veditabbaṁ. dīghanikāyaṭṭhakathāyaṁ pana evaṁ vuttaṁ paṭisambhidappattehi
vassasahassaṁ aṭṭhāsi chaḷabhiññehi vassasahassaṁ tevijjehi
vassasahassaṁ sukkhavipassakehi vassasahassaṁ pāṭimokkhena
vassasahassaṁ aṭṭhāsīti. aṅguttaranikāyaṭṭhakathāyampi buddhānaṁ
parinibbānato vassasahassameva paṭisambhidā nibbattetuṁ sakkonti
tato paraṁ cha abhiññā tato tāpi nibbattetuṁ asakkontā
tisso vijjā nibbattenti gacchante gacchante kāle tāpi
nibbattetuṁ asakkontā sukkhavipassakā honti eteneva
upāyena anāgāmino sakadāgāmino sotāpannāti vuttaṁ.
saṁyuttanikāyaṭṭhakathāyaṁ pana paṭhamabodhiyaṁ bhikkhū paṭisambhidappattā ahesuṁ
atha kāle gacchante paṭisambhidā pāpuṇituṁ na sakkhiṁsu chaḷabhiññā
ahesuṁ tato chaḷabhiññā pattuṁ asakkontā tisso vijjā
pāpuṇiṁsu idāni kāle gacchante tisso vijjā pāpuṇituṁ
asakkontā āsavakkhayamattaṁ pāpuṇissanti tampi asakkontā
anāgāmiphalaṁ tampi asakkontā sakadāgāmiphalaṁ tampi asakkontā
sotāpattiphalaṁ gacchante kāle sotāpattiphalampi pattuṁ
na sakkhissantīti vuttaṁ. yasmā cetaṁ sabbaṁ aññamaññapaṭiviruddhaṁ
tasmā tesaṁ tesaṁ bhāṇakānaṁ matameva ācariyena tattha tattha
dassitanti gahetabbaṁ. aññathā hi ācariyasseva

page number: 439

pubbāparavirodhappasaṅgo siyāti. tāniyevāti tāniyeva pañca
vassasahassāni. pariyattimūlakaṁ sāsananti āha nahi pariyattiyā
asati paṭivedho atthītiādiṁ. pariyattiyā hi antarahitāya paṭipatti
antaradhāyati paṭipattiyā antarahitāya adhigamo antaradhāyati.
kiṁkāraṇā. ayaṁ hi pariyatti paṭipattiyā paccayo hoti paṭipatti
adhigamassa. iti paṭipattitopi pariyattiyeva pamāṇaṁ. tattha paṭivedho
ca paṭipatti ca hotipi na hotipi. ekasmiṁ hi kāle paṭivedhakarā
bhikkhū bahū honti. na esa bhikkhu puthujjanoti aṅguliṁ pasāretvā
dassetabbo hoti. imasmiṁyeva dīpe ekavāraṁ puthujjanabhikkhu nāma
nāhosi. paṭipattipūrakāpi kadāci bahū honti kadāci appā. iti
paṭivedho ca paṭipatti ca hotipi na hotipi. sāsanaṭṭhitiyā pana
pariyattiyeva pamāṇaṁ. paṇḍito hi tepiṭakaṁ sutvā dvepi pūreti.
yathā amhākaṁ bodhisatto āḷārassa santike pañcābhiññā satta ca
samāpattiyo nibbattetvā nevasaññānāsaññāyatanasamāpattiyā
parikammaṁ pucchi. so na jānāmīti āha. tato uddakassa santikaṁ
gantvā adhigatavisesaṁ saṁsanditvā nevasaññānāsaññāyatanassa parikammaṁ
pucchi. so ācikkhi. tassa vacanasamantarameva mahāsatto taṁ
sampādesi. evameva paññavā bhikkhu pariyattiṁ sutvā dvepi pūreti.
tasmā pariyattiyā ṭhitāya

page number: 440

sāsanaṁ ṭhitaṁ hoti. yathāpi mahato taḷākassa pāḷiyā thirāya
udakaṁ na ṭhassatīti na vattabbaṁ udake sati padumādīni pupphāni
na pupphissantīti na vattabbaṁ. evameva mahātaḷākassa
thirapāḷisadise tepiṭake buddhavacane sati mahātaḷāke udakasadisā
paṭipattipūrakā kulaputtā natthīti na vattabbaṁ tesu sati
mahātaḷāke padumādīni pupphāni viya sotāpannādayo ariyapuggalā
natthīti na vattabbaṁ. evaṁ ekantato pariyattiyeva pamāṇaṁ.
pariyattiyā antarahitāyāti ettha pariyattīti tepiṭakaṁ buddhavacanaṁ
sāṭṭhakathā pāli. yāva sā tiṭṭhati tāva pariyatti
paripuṇṇā nāma hoti. gacchante gacchante kāle kaliyugarājāno
adhammikā honti. tesu adhammikesu tesampi amaccādayo
adhammikā honti. tato raṭṭhajanapadavāsinoti etesaṁ adhammikatāya
na devo sammā vassati. tato sassāni na sampajjanti.
tesu asampajjantesu paccayadāyakā bhikkhusaṅghassa paccaye dātuṁ
na sakkonti. bhikkhū paccayehi kilamantā antevāsike saṅgahetuṁ
na sakkonti. gacchante gacchante kāle pariyatti parihāyati.
atthavasena dhāretuṁ na sakkonti pālivaseneva dhārenti. tato
kāle gacchante pālimpi sakalaṁ dhāretuṁ na sakkonti. paṭhamaṁ
hi abhidhammapiṭakaṁ parihāyati. parihāyamānaṁ matthakato paṭṭhāya
parihāyati. paṭhamameva hi mahāpakaraṇaṁ parihāyati. tasmiṁ

page number: 441

parihīne yamakaṁ kathāvatthu puggalapaññatti dhātukathā vibhaṅgo
dhammasaṅgahoti evaṁ abhidhammapiṭake parihīne matthakato paṭṭhāya
suttantapiṭakaṁ parihāyati. paṭhamaṁ hi aṅguttaranikāyo parihāyati.
tasmiṁpi paṭhamaṁ ekādasanipāto dasakanipāto .pe. tato
ekanipātoti evaṁ aṅguttare parihīne matthakato paṭṭhāya
saṁyuttanikāyo parihāyati. paṭhamaṁ hi mahāvaggo parihāyati tato
saḷāyatanavaggo khandhiyavaggo nidānavaggo sagāthāvaggoti evaṁ
saṁyuttanikāye parihīne matthakato paṭṭhāya majjhimanikāyo parihāyati.
paṭhamaṁ hi uparipaṇṇāsako parihāyati. tato majjhimapaṇṇāsako
tato mūlapaṇṇāsakoti evaṁ majjhimanikāye parihīne matthakato
paṭṭhāya dīghanikāyo parihāyati. paṭhamaṁ hi pāṭiyavaggo
parihāyati tato mahāvaggo tato sīlakkhandhavaggoti evaṁ dīghanikāye
parihīne suttantapiṭakaṁ parihīnaṁ nāma hoti. vinayapiṭakena
saddhiṁ jātakameva dhārenti. vinayapiṭakaṁ hi lajjino dhārenti.
lābhakāmā pana suttante kathitepi sallakkhentā natthīti jātakameva
dhārenti. gacchante kāle jātakaṁpi dhāretuṁ na sakkonti.
atha nesaṁ paṭhamaṁ vessantarajātakaṁ parihāyati. tato paṭilomakkamena
puṇṇakajātakaṁ mahānāradakassapanti pariyosāne apaṇṇakajātakaṁ
parihāyati. vinayapiṭakameva dhārenti. gacchante kāle
tampi matthakato paṭṭhāya parihāyati. paṭhamaṁ hi parivāro

page number: 442

parihāyati. tato khandhako bhikkhunīvibhaṅgo mahāvibhaṅgoti anukkamena
uposathakkhandhakamattameva dhārenti. tadāpi pariyatti anantarahitāva
hoti yāva pana manussesu catuppadikā gāthāpi pavattati tāva
pariyatti anantarahitāva hoti. yadā saddho pasanno rājā
hatthikkhandhe suvaṇṇacaṅkoṭakamhi sahassatthavikaṁ ṭhapāpetvā buddhehi
kathitaṁ catuppadikaṁ gāthaṁ jānanto imaṁ sahassaṁ gaṇhatūti nagare
bheriṁ cārāpetvā gaṇhaṇakaṁ alabhitvā ekavāraṁ carāpite nāmaṁ
suṇantāpi honti asuṇantāpīti yāvatatiyaṁ cārāpetvā gaṇhaṇakaṁ
alabhitvā rājapurisā sahassatthavikaṁ puna rājakulaṁ pavesenti.
tadā pariyatti antarahitā nāma hoti. ciraṁ pavattissatīti
pariyattiyā antarahitāyapi liṅgamattaṁ addhānaṁ pavattissati. kathaṁ.
gacchante gacchante hi kāle cīvaraggahaṇaṁ pattaggahaṇaṁ
sammiñjanapasāraṇaṁ ālokitavilokitaṁ na pāsādikaṁ hoti.
niggaṇṭhasamaṇā viya alābupattaṁ bhikkhū pattaṁ aggabāhāya parikkhipitvā
ādāya vicaranti. ettāvatāpi liṅgaṁ anantarahitameva hoti.
gacchante pana kāle aggabāhato otāretvā hatthena vā sikkāya vā
olambitvā vicaranti. cīvaraṁpi rajanasāruppaṁ akatvā oṭṭhaṭṭhikavaṇṇaṁ
katvā vicaranti. gacchante kāle rajanaṁpi na hoti. dasacchindanaṁ
ovaṭṭikavijjhanaṁ kappamattañca katvā valañjenti. puna ovaṭṭikaṁ
vijjhitvā kappaṁ na karonti. tato ubhayaṁpi

page number: 443

akatvā dasā chetvā paribbājakā viya vicaranti. gacchante
kāle ko iminā amhākaṁ atthoti khuddakaṁ kāsāvakhaṇḍaṁ hatthe
vā gīvāya vā bandhanti kesesu vā alliyāpenti. dārabharaṇaṁ
karontā kasitvā vapitvā jīvitaṁ kappetvā vicaranti. tadā
dakkhiṇaṁ dento jano saṅghaṁ uddissa etesaṁpi deti. idaṁ
sandhāya bhagavatā vuttaṁ bhavissanti kho panānanda anāgatamaddhānaṁ
gotrabhuno kāsāvakaṇṭhā dussīlā pāpadhammā tesu dussīlesu
saṅghaṁ uddissa dānaṁ dassanti tadāpahaṁ ānanda saṅghagataṁ
dakkhiṇaṁ asaṅkheyyaṁ appameyyaṁ vadāmīti 1-. tato gacchante kāle
nānāvidhāni kammāni karontā papañco esa kiṁ iminā
amhākanti kāsāvakhaṇḍaṁ chinditvā araññe khipanti. etasmiṁ
kāle liṅgaṁ antarahitaṁ nāma hoti. kassapadasabalassa kira
kālato paṭṭhāya yonakānaṁ setakāni pārupitvā caraṇaṁ cārittaṁ
jātaṁ. evaṁ pariyattiyā antarahitāya liṅgamattaṁ ciraṁ pavattissatīti
veditabbaṁ.
[298] yadaggenāti yaṁ divasaṁ ādiṁ katvā. tadāvāti
tasmiṁyeva divase. anuññattiyāti anuññāya. ekāhaṁ bhante
ānanda bhagavantaṁ varaṁ yācāmīti evameva kho ahaṁ bhante ānanda
ime aṭṭha garudhamme paṭiggaṇhāmi yāvajīvaṁ anatikkamanīyeti

footnote: 1. ma. u. 14/460.

page number: 444

paṭijānitvā idāni kasmā varaṁ yācatīti ce. parupavādavivajjanatthaṁ.
evaṁ hi keci vadeyyuṁ mahāpajāpatiyā paṭhamaṁ sampaṭicchitattā bhikkhūnaṁ
bhikkhunīnaṁ ca yathāvuḍaḍhaṁ abhivādanaṁ nāhosi sā ce varaṁ yāceyya bhagavā
anujāneyyāti.
[299] sarāgāyāti sarāgabhāvāya kāmarāgabhavarāgaparibrūhanāya.
saṁyogāyāti vaṭṭe saṁyojanatthāya. ācayāyāti vaṭṭassa
vaḍḍhanatthāya. mahicchatāyāti mahicchabhāvāya. asantuṭṭhitāyāti
asantuṭṭhibhāvāya. saṅgaṇikāyāti kilesasaṅgaṇagaṇasaṅgaṇavihārāya.
kosajjāyāti kusītabhāvāya. dubbharatāyāti dupposatāya.
virāgāyāti sakalavaṭṭato virajjanatthāya. visaṁyogāyāti kāmabhavādīhi
visaṁyujjanatthāya. apacayāyāti sabbassāpi vaṭṭassa apacayatthāya.
nibbānāyāti attho. appicchatāyāti paccayappicchatādivasena sabbaso
icchāpagamāya. santuṭṭhitāyāti dvādasavidhasantuṭṭhibhāvāya. pavivekāyāti
pavivittabhāvāya kāyavivekāditadaṅgavivekādivivekasiddhiyā. viriyārambhāyāti
kāyikassa ceva cetasikassa ca viriyassa paggaṇhaṇatthāya. subharatāyāti
sukhaposanatthāya. evaṁ yo pariyattidhammo uggahaṇadhāraṇaparipucchāmanasikāravasena
yoniso paṭipajjantassa sarāgādibhāvaparivajjanassa kāraṇaṁ hutvā virāgādibhāvāya
saṁvattati ekaṁsato eso dhammo eso vinayo sammadeva apāyādīsu apatanavasena
dhāraṇato kilesānaṁ

page number: 445

vinayanato satthu sammāsambuddhassa ovādānusiṭṭhibhāvato etaṁ
satthusāsananti dhāreyyāsi jāneyyāsi avabujjheyyāsīti attho.
imasmiṁ sutte paṭhamavārena vaṭṭaṁ dutiyavārena vivaṭṭaṁ kathitaṁ.
[300] vimānetvāti aparajjhitvā. kammappattāyopīti
kammārahāpi. āpattigāminiyopīti āpattiāpannāyopi.
vuttanayeneva kāretabbataṁ āpajjantīti tathākaraṇassa paṭikkhittattā
dukkaṭena kāretabbaṁ āpajjanti.
[301] dve tisso bhikkhunīhīti dvīhi tīhi bhikkhunīhi.
na ārocentīti pāṭimokkhuddesakassa na ārocenti. na
paccāharantīti bhikkhunīnaṁ na paccāharanti. visesakanti pattabhaṅgaṁ 1-.
tena ca bhikkhu nimantetabboti sāmīcidassanametaṁ. na pana
animantiyā āpatti.
[302] tayo nissayāti senāsananissayaṁ apanetvā apare
tayo nissayā. rukkhamūlasenāsanaṁ hi sā na labhati. anuvādaṁ
ṭhapentīti issariyaṁ pavattenti. bhikkhudūtena upasampādentīti
bhikkhuyeva dūto bhikkhudūto tena bhikkhudūtena bhikkhudūtaṁ katvā
upasampādentīti attho. na sammatīti nappahoti. navakammanti
navakammaṁ katvā ettakāni vassāni vasatūti apaloketvā
saṅghikabhūmidānaṁ. sannisinnagabbhāti patiṭṭhitagabbhā. pabbajjaṁpi na

footnote: 1. ma. vattabhaṅgaṁ.

page number: 446

labhatīti titthāyatanasaṅkantāya abhabbabhāvupagamanato na labhati.
idaṁ uddissa anuññātaṁ vaṭṭatīti ekato vā ubhato vā avassave
satipi uddissa anuññātattā vaṭṭati. sesamettha pālito
aṭṭhakathāto ca suviññeyyamevāti.
bhikkhunikkhandhakavaṇṇanā niṭṭhitā.
---------

page number: 447

pañcasatikakkhandhakavaṇṇanā
[303] pañcasatikakkhandhake. pāvāya kusināranti pāvānagare
piṇḍāya caritvā kusināraṁ gamissāmīti addhānamaggapaṭipanno.
mandāravapupphaṁ gahetvāti mahāpāṭippamāṇaṁ pupphaṁ āgantukadaṇḍake
ṭhapetvā chattaṁ viya gahetvā. addasaṁ khoti āgacchantaṁ
dūratova addasaṁ. disvā ca pana pucchissāmi naṁ bhagavato
pavuttinti cittaṁ uppādetvā sace kho pana nisinnakova
pucchissāmi satthari agāravo kato bhavissatīti uṭṭhahitvā
ṭhitaṭṭhānato apakkamma chandanto nāgarājā maṇicammaṁ viya
dasabaladattiyaṁ meghavaṇṇaṁ paṁsukūlacīvaraṁ pārupitvā dasanakhasamodhānasamujjalaṁ
añjaliṁ sirasmiṁ patiṭṭhāpetvā satthari katena gāravena
ājīvakassa abhimukho hutvā apāvuso amhākaṁ satthāraṁ jānāsīti
āha. kiṁ pana satthu parinibbānaṁ jānanto pucchi ajānantoti.
āvajjanapaṭibaddhaṁ khīṇāsavānaṁ jānanaṁ anāvajjitattā
panesa ajānanto pucchīti eke. thero samāpattibahulo
rattiṭṭhānadivāṭṭhānaleṇamaṇḍapādīsu niccaṁ samāpattiphaleneva yāpeti.
kulasatikampi 1- gāmaṁ pavisitvā dvāre samāpajjitvā samāpattito
vuṭṭhitova bhikkhaṁ gaṇhāti. thero kira iminā pacchimena

footnote: 1. ma. kulasantikampi.

page number: 448

attabhāvena mahājanānuggahaṁ karissāmi ye mayhaṁ bhikkhaṁ vā
denti gandhamālādīhi vā sakkāraṁ karonti tesaṁ taṁ mahapphalaṁ
hotūti evaṁ karoti. tasmā samāpattibahulatāya na jāni.
iti ajānantova pucchīti vadanti. taṁ na gahetabbaṁ. na hettha
ajānanakāraṇaṁ atthi. abhilakkhitaṁ satthu parinibbānaṁ ahosi
dasasahassīlokadhātukampanādīhi nimittehi. therassa pana parisāya
kehīci bhikkhūhi bhagavā diṭṭhapubbo kehici na diṭṭhapubbo. tattha
yehi diṭṭhapubbo tepi passitukāmāva. yehipi adiṭṭhapubbo tepi
passitukāmāva. tattha yehi na diṭṭhapubbo te atidassanakāmatāya
gantvā kuhiṁ bhagavāti pucchantā parinibbutoti sutvā
saṇṭhāretuṁ 1- na sakkhissanti cīvaraṁ chaḍḍetvā pattaṁ chaḍḍetvā
ekavatthā vā dunnivatthā vā urāni paṭipiṁsantā parodissanti.
tattha manussā mahākassapena saddhiṁ āgatapaṁsukūlikā sayampi itthiyo
viya rodanti te kiṁ amhe samassāsenti mayhaṁ dosaṁ dassanti
idaṁ pana suññaṁ mahāraññaṁ idha yathā tathā rodantesu doso
natthi purimataraṁ sutvā nāma sokopi tanuko hotīti bhikkhūnaṁ
satuppādalābhatthaṁ jānantova pucchi. ajja sattāhaparinibbutoti
ajjadivasato paṭilomato sattame ahani parinibbuto. tato me
idanti tato samaṇassa gotamassa parinibbutaṭṭhānato.

footnote: 1. aññatthapi īdisova pāṭho dissati. sandhāretunti maññe.

page number: 449

avītarāgāti puthujjanā ceva sotāpannasakadāgāmino ca. tesaṁ hi
domanassaṁ appahīnaṁ. tasmā tepi bāhā paggayha kandanti ubho
hatthe sīse ṭhapetvā rodanti. chinnapātaṁva patantīti 1- chinnānaṁ
pāto viya chinnapāto taṁ chinnapātaṁ. bhāvanapuṁsakaniddesoyaṁ.
majjhe chinnā viya hutvā yato vā tato vā patantīti
attho. āvaṭṭantīti āmukhabhāvena 2- vaṭṭanti yattha
patitā tato katipayaratanaṭṭhānaṁ vaṭṭanavaseneva gantvā puna
yathāpatitameva ṭhānaṁ vaṭṭanavasena āgacchanti. vivaṭṭantīti yattha
patitā tato vinivaṭṭanti. patitaṭṭhānato parabhāgaṁ vaṭṭamānā
gacchantīti attho. apica pūrato vaṭṭanaṁ āvaṭṭanaṁ. passato
ca pacchato ca vaṭṭanaṁ vivaṭṭanaṁ. tasmā dve pāde pasāretvā
sakiṁ purato sakiṁ pacchato sakiṁ vāmato sakiṁ dakkhiṇato
samparivaṭṭamānāpi āvaṭṭanti vivaṭṭantīti vuccanti. vītarāgāti
pahīnadomanassā iṭṭhāniṭṭhesu nibbikāratāya silāthambhasadisā
anāgāmikhīṇāsavā. kāmaṁ hi domanasse asatipi ekacco rāgo
hotiyeva. rāge pana asati domanassassa asambhavoyeva tadekaṭṭhabhāvatoti
rāgappahānena pahīnadomanassā vuttā na khīṇāsavāeva.
sabbeheva piyehītiādīsu piyāyitabbato piyehi manavaḍḍhanato
manāpehi mātāpitābhātāādikehi. nānābhāvoti jātiyā

footnote: 1. pāliyampana chinnapādāva patantīti dissati. 2. ma. abhimukhabhāvena.

page number: 450

nānābhāvo. jātianurūpagamanena 1- visuṁbhāvo asambandhabhāvoti
attho. vinābhāvoti maraṇena vinābhāvo. cutiyā
tena attabhāvena apunappavattanato vippayogoti attho.
aññathābhāvoti bhavena aññathābhāvo. bhavantaraggahaṇena
kāmāvacarasatto rūpāvacaro hotītiādinā tatthāpi manusso devo
hotītiādinā ca purimākārato aññākāratāti attho.
tanti tasmā. kutettha labbhāti kuto kuhiṁ kasmiṁ nāma ṭhāne
ettha etasmiṁ khandhappavatte yantaṁ jātaṁ .pe. mā palujjīti
laddhuṁ sakkā na sakkāeva tādisassa kāraṇassa abhāvato.
idaṁ vuttaṁ hoti yasmā sabbeheva piyehi manāpehi nānābhāvo
tasmā dasa pāramiyo pūretvāpi sambodhiṁ patvāpi dhammacakkaṁ
pavattetvāpi yamakapāṭihāriyaṁ dassetvāpi devorohaṇaṁ katvāpi
yantaṁ jātaṁ bhūtaṁ saṅkhataṁ palokadhammaṁ tañca tathāgatassāpi sarīraṁ
mā palujjīti netaṁ ṭhānaṁ vijjati rodantenapi kandantenapi
na sakkā taṁ kāraṇaṁ laddhunti. tena kho pana samayena
āvuso subhaddo nāma vuḍḍhapabbajitotiādīsu yaṁ vattabbaṁ taṁ
nidānavaṇṇanāyaṁ vuttanayameva.
[304] samūhaneyyāti ākaṅkhamāno samūhanatu yadi icchati
samūhaneyyāti attho. kasmā pana samūhanathāti ekaṁseneva avatvā

footnote: 1. ma. jātiantarupagamanena.

page number: 451

ākaṅkhamāno samūhaneyyāti vikappavacaneneva bhagavā ṭhapesīti.
mahākassapassa ñāṇabalassa diṭṭhattā. passati hi bhagavā
samūhanathāti vuttepi saṅgītikāle kassapo na samūhanissatīti
tasmā vikappeneva ṭhapesi. yadi asamūhananaṁ diṭṭhaṁ tadeva ca
icchitaṁ atha kasmā bhagavā ākaṅkhamāno samūhanatūti avocāti.
tathārūpapuggalajjhāsayavasena. santi hi keci khuddānukhuddakāni
sikkhāpadāni samādāya vattituṁ anicchantā tesaṁ tathā avuccamāne
bhagavati vighāto uppajjeyya taṁ tesaṁ bhavissati dīgharattaṁ
ahitāya dukkhāya tathā pana vutte tesaṁ vighāto na uppajjeyya
amhākamevāyaṁ doso yato amhesuyeva keci samūhananaṁ
na icchantīti. keci sakalassa pana sāsanassa saṅghāyattabhāvakaraṇatthaṁ
tathā vuttanti vadanti. yañca kiñci satthārā sikkhāpadaṁ
paññattaṁ taṁ samaṇā sakyaputtiyā sirasā sampaṭicchitvā jīvitaṁ
viya rakkhanti. tathāhi te khuddānukhuddakāni sikkhāpadāni
ākaṅkhamāno saṅgho samūhanatūti vuttepi na samūhaniṁsu. aññadatthuṁ
purato viya tassa accayepi rakkhiṁsuyevāti satthusāsanassa saṅghassa
ca mahantabhāvadassanatthaṁpi tathā vuttanti daṭṭhabbaṁ. tathāhi
āyasmā ānando aññepi vā bhikkhū katamaṁ pana bhante khuddakaṁ
katamaṁ anukhuddakanti na pucchiṁsu samūhanajjhāsayasseva abhāvato.
teneva ekasikkhāpadampi apariccajitvā sabbesaṁ

page number: 452

anuggahetabbabhāvadassanatthaṁ cattāri pārājikāni ṭhapetvā avasesāni
khuddānukhuddakānītiādimāhaṁsu. evaṁ hi vadantehi khuddānukhuddakā
ime nāmāti avinicchitattā sabbesaṁ anuggahetabbabhāvo dassito
hoti.
[305] athakho āyasmā mahākassapo saṅghaṁ ñāpesīti ettha
pana keci vadanti bhante nāgasena katamaṁ khuddakaṁ katamaṁ
anukhuddakanti milindaraññā pucchite dukkaṭaṁ mahārāja khuddakaṁ
dubbhāsitaṁ anukhuddakanti vuttattā nāgasenatthero khuddānukhuddakaṁ
jāni mahākassapatthero pana taṁ ajānanto suṇātu me āvusotiādinā
kammavācaṁ sāvesīti. na taṁ evaṁ gahetabbaṁ. nāgasenatthero
hi paresaṁ vādapathopacchedanatthaṁ saṅgītikāle dhammasaṅgāhakamahātherehi
gahitakoṭṭhāsesu antimakoṭṭhāsameva gahetvā milindarājānaṁ
saññāpesi. mahākassapatthero pana ekasikkhāpadampi
asamūhanitukāmatāya tathā kammavācaṁ sāvesi. tattha gihigatānīti
gihipaṭisaṁyuttānīti vadanti. gihīsu gatāni tehi ñātāni
gihigatānīti evaṁ panettha attho daṭṭhabbo. dhūmakālo kālo
etassāti dhūmakālikaṁ citakadhūmavūpasamato paraṁ appavattanato.
appaññattantiādīsu navaṁ adhammikakatikavattaṁ vā sikkhāpadaṁ vā
bandhantā appaññattaṁ paññapenti nāma purāṇasanthatavatthusmiṁ
sāvatthiyaṁ bhikkhū viya. uddhammaṁ ubbinayaṁ sāsanaṁ dīpentā

page number: 453

paññattaṁ samucchindanti nāma vassasataparinibbute bhagavati vesālikā
vajjiputtakā viya. khuddānukhuddakā pana āpattiyo sañcicca
vītikkamantā yathāpaññattesu sikkhāpadesu samādāya na vattanti
nāma assajipunabbasukā viya. navaṁ pana katikavattaṁ vā
sikkhāpadaṁ vā abandhantā dhammato vinayato sāsanaṁ dīpentā
khuddānukhuddakampi ca sikkhāpadaṁ asamūhanantā appaññattaṁ na
paññapenti paññattaṁ na samucchindanti yathāpaññattesu sikkhāpadesu
samādāya vattanti nāma āyasmā upaseno viya āyasmā
yaso kākaṇḍaputto viya.
[306] bhagavatā oḷārike nimitte kariyamāneti vesāliṁ
nissāya pāvāle cetiye viharantena bhagavatā ramaṇīyā ānanda
vesālī ramaṇīyaṁ udenacetiyaṁ ramaṇīyaṁ gotamacetiyaṁ ramaṇīyaṁ sattambacetiyaṁ
ramaṇīyaṁ bahuputtacetiyaṁ ramaṇīyaṁ sārandacetiyaṁ ramaṇīyaṁ
pāvālacetiyaṁ yassakassaci ānanda cattāro iddhipādā bhāvitā
bahulīkatā yānīkatā vatthukatā anuṭṭhitā paricitā susamāraddhā
so ākaṅkhamāno kappaṁ vā tiṭṭheyya kappāvasesaṁ vā
tathāgatassa kho ānanda cattāro iddhipādā bhāvitā bahulīkatā
yānīkatā vatthukatā anuṭṭhitā paricitā susamāraddhā so
ākaṅkhamāno ānanda tathāgato kappaṁ vā tiṭṭheyya kappāvasesaṁ

page number: 454

1- vāti evaṁ oḷārike nimitte kariyamāne. mārena pariyuṭṭhitacittoti
mārena ajjhotthaṭacitto. māro hi yassa sabbena sabbaṁ
dvādasa vipallāsā appahīnā tassa cittaṁ pariyuṭṭhāti.
therassa ca cattāro vipallāsā appahīnā tenassa māro
cittaṁ pariyuṭṭhāsi. so pana cittapariyuṭṭhānaṁ karonto kiṁ
karotīti. bheravaṁ rūpārammaṇaṁ vā dasseti saddārammaṇaṁ vā
sāveti tato sattā naṁ disvā vā sutvā vā satiṁ vissajjetvā
vivaṭamukhā honti tesaṁ mukhena hatthaṁ pavesetvā hadayaṁ maddati.
tato visaññāva hutvā tiṭṭhanti. therassa panesa mukhena hatthaṁ
pavesetuṁ kiṁ sakkhissati bheravārammaṇaṁ pana dassesi. taṁ disvā
thero nimittobhāsaṁ na paṭivijjhi.
[307] ujjavanikāyāti paṭisotagāminiyā. rajoharaṇanti
rajopuñchaniṁ. na kulavaṁ gamentīti niratthakaṁ vināsaṁ na gamenti.
kucchito lavo kulavo. anayavināsoti vuttaṁ hoti.
[308] dhammavinayasaṅgītiyāti vattabbe saṅgītiyā vinayappadhānattā
vinayasaṅgītiyāti vuttaṁ. vinayappadhānā saṅgīti vinayasaṅgīti.
sesamettha suviññeyyamevāti.
pañcasatikakkhandhakavaṇṇanā niṭṭhitā.
----------

footnote: 1. dī. mahāvagga. 10/120.

page number: 455

sattasatikakkhandhakavaṇṇanā
[309] sattasatikakkhandhake. nikkhittamaṇisuvaṇṇāti
rūpiyasikkhāpadeneva paṭikkhittamaṇisuvaṇṇā. tattha maṇiggahaṇena
sabbaṁ dukkaṭavatthu. suvaṇṇaggahaṇena sabbaṁ pācittiyavatthu
gahitaṁ hoti. bhikkhuggenāti bhikkhugaṇanāya.
[310] upakkilesāti virocituṁ adatvā upakkiliṭṭhabhāvakaraṇena
upakkilesā. mahikāti himaṁ. dhūmo ca rajo ca dhūmarajo. ettha purimā
tayo asampattaupakkilesā. rāhu pana sampattaupakkilesavasena kathitoti
veditabbo. samaṇabrāhmaṇā na tapanti na bhāsanti na virocantīti
guṇapatāpena 1- na tapanti guṇokāsena na bhāsanti guṇavirocanena na
virocanti. surāmerayapānā appaṭiviratāti pañcavidhāya surāya
catubbidhassa ca merayassa pānato aviratā. avijjānīvutāti avijjāya
nivāritā pihitā. piyarūpābhinandinoti piyarūpaṁ sātarūpaṁ abhinandamānā
tussamānā. sādiyantīti gaṇhanti. aviddasūti andhabālā. sarajāti
sakilesarajā. migāti migasadisā. tasmiṁ tasmiṁ visaye bhave vā netīti
netti. taṇhāyetaṁ adhivacanaṁ. tāya saha vattantīti sanettikā.
[311] taṁ parisaṁ etadavocāti tassa kira evaṁ ahosi

footnote: 1. ma. guṇapakāsena.

page number: 456

kulaputtā pabbajantā puttadārañceva jātarūparajatañca pahāyeva
pabbajanti na ca sakkā yaṁ pahāya pabbajitā 1- taṁ etehi
gahetunti nayaggāhe ṭhatvā etaṁ mā ayyātiādivacanaṁ avoca.
ekaṁsenetanti etaṁ pañcakāmaguṇakappanaṁ assamaṇadhammo
asakyaputtiyadhammoti ekaṁsena dhāreyyāsi. tiṇanti
senāsanacchadanatiṇaṁ. pariyesitabbanti tiṇacchadane vā iṭṭhakacchadane
vā gehe palujjante yehi taṁ kāritaṁ tesaṁ santikaṁ gantvā
tumhehi kāritaṁ senāsanaṁ ovassati na sakkā tattha vasitunti
ācikkhitabbaṁ. manussā sakkontā karissanti asakkontā
tumhe vaḍḍhakī gahetvā kārāpetha mayaṁ te saññāpessāmāti
vakkhanti. evaṁ vutte kāretvā tesaṁ ācikkhitabbaṁ. manussā
vaḍḍhakīnaṁ dātabbaṁ dassanti. sace āvāsasāmikā natthi
aññesaṁpi bhikkhācāravattena ārocetvā kāretuṁ vaṭṭati. imaṁ
sandhāya pariyesitabbanti vuttaṁ. dārunti senāsane gopānasiādīsu
palujjamānesu tadatthāya dāru pariyesitabbaṁ. sakaṭanti gihivikaṭaṁ
vā tāvakālikaṁ vā katvā sakaṭaṁ pariyesitabbaṁ. na kevalañca
sakaṭameva aññaṁpi vāsipharasukuddālādi upakaraṇaṁ evaṁ pariyesituṁ
vaṭṭati. purisoti hatthakammavasena puriso pariyesitabbo.
yaṅkiñci hi purisaṁ hatthakammaṁ āvuso dassasīti

footnote: 1. ma. na ca sakkā appahāya pabbajituṁ.

page number: 457

vatvā dassāmi bhanteti vutte idañcidañca karohīti yaṁ icchati
taṁ kāretuṁ vaṭṭati. na tvevāhaṁ kenaci pariyāyenāti jātarūparajataṁ
panāhaṁ kenacipi kāraṇena pariyesitabbanti na vadāmi. pāpakaṁ
katanti asundaraṁ kataṁ.
[312] ahogaṅgoti tassa pabbatassa nāmaṁ. paṭikacceva
gaccheyyanti yattha taṁ adhikaraṇaṁ vūpasametuṁ bhikkhū sannipatanti
tattha paṭhamameva gaccheyyaṁ. sambhāvesunti pāpuṇiṁsu. aloṇikaṁ
bhavissatīti aloṇikaṁ bhattaṁ vā byañjanaṁ vā bhavissati. asutāti
sabbasambhārasajjitā. asuttāti vā pāṭho.
[313] ujjaviṁsūti nāvaṁ āruyha paṭisotena gacchiṁsu. pācīnakāti
pācīnadesavāsino. nanu tvaṁ āvuso vuḍḍho vīsativassosīti
nanu tvaṁ āvuso vīsativasso na nissayapaṭibaddho kasmā taṁ
thero paṇāmetīti dīpenti. garunissayaṁ gaṇhāmāti kiñcāpi mayaṁ
mahallakā etaṁ pana theraṁ garuṁ katvā vasissāmāti adhippāyo.
[314] mettāya rūpāvacarasamādhimattabhāvato kullakavihārenāti
vuttaṁ. khuddakena vihārenāti attho. khuddakatā cassa
agambhīrabhāvatoti āha uttānavihārenāti. suññatāvihārenāti
suññatāmukhena adhigataṁ phalasamāpattiṁ sandhāya vuttaṁ.
[315] suttavibhaṅgeti padabhājaniye. tena saddhinti pure
paṭiggahitaloṇena saddhiṁ. na hi ettha yāvajīvikaṁ tadahupaṭiggahitanti

page number: 458

kappati siṅgiloṇakappoti ettha vuttasiṅgiloṇaṁ sandhāya vuttaṁ.
taṁ hi pure paṭiggahetvā siṅgena parihaṭaṁ na tadahupaṭiggahitaṁ.
yāvakālikameva tadahupaṭiggahitanti siṅgiloṇena missetvā bhuñjitabbaṁ
aloṇāmisaṁ sandhāya vuttaṁ. uposathasaṁyutteti uposathapaṭisaṁyutte.
uposathakkhandhaketi vuttaṁ hoti. atisaraṇaṁ atisāro atikkamo.
vinayassa atisāro vinayātisāro. taṁ pamāṇaṁ karontassāti
dasāya saddhiṁ nisīdane yaṁ pamāṇaṁ vuttaṁ dasāya vinā taṁ pamāṇaṁ
karontassa. sesamettha suviññeyyameva.
sattasatikakkhandhakavaṇṇanā niṭṭhitā.
[316] dvivaggasaṅgahāti cullavaggamahāvaggasaṅkhātehi dvīhi
vaggehi saṅgahitā. dvāvīsatippabhedakāti mahāvagge dasa cullavagge
dvādasāti evaṁ bāvīsatippabhedā. sāsaneti satthu sāsane.
ye khandhakā vuttāti yojetabbanti.
iti samantapāsādikāya vinayaṭṭhakathāya sāratthadīpaniyaṁ
cullavaggavaṇṇanā niṭṭhitā.
--------

page number: 459

parivāravaṇṇanā
--------
[317] visuddhaparivārassāti sabbaso parisuddhakhīṇāsavaparivārassa.
dhammakkhandhakasarīrassāti sīlasamādhipaññāvimuttivimutti-
ñāṇadassanasaṅkhātadhammakkhandhasarīrassa sāsaneti sambandho. tassāti
parivāroti yo saṅgahaṁ ārūḷho tassa. pubbāgataṁ nayanti pubbe
āgataṁ vinicchayaṁ.
mahāvibhaṅge soḷasamahāvāravaṇṇanā
[318] pakatatthapaṭiniddeso tasaddoti tassa bhagavatātiādīhi
padehi samānādhikaraṇabhāvena vuttatthassa yāya vinayapaññattiyā bhagavā
pakato adhikato supākaṭo ca taṁ vinayapaññattiṁ saddhiṁ yācanāya
atthabhāvena dassento yo so .pe. vinayapaññattiṁ paññapesīti
āha. tattha vinayapaññattinti vinayabhūtaṁ paññattiṁ. jānatā
passatāti imesaṁ padānaṁ vinayassa adhikatattā tattha vuttanayena
tāva atthaṁ yojetvā idāni suttantanayena dassento satipi
ñāṇadassanasaddānaṁ paññāvevacanabhāve tena tena visesena tesaṁ

page number: 460

tesaṁ visayavisesappavattidassanatthaṁ 1- vijjāttayavasena abhiññānāvaraṇañāṇavasena
sabbaññutañāṇamaṁsacakkhuvasena paṭivedhadesanāñāṇavasena ca atthaṁ
yojetvā dassento apicātiādimāha. tattha pubbenivāsādīhīti
pubbenivāsāsavakkhayañāṇehi. paṭivedhapaññāyāti ariyamaggapaññāya.
desanāpaññāya passatāti desetabbadhammānaṁ desetabbappakāraṁ
bodhaneyyapuggalānaṁ ca āsayānusayacaritādhimuttiādibhedaṁ dhammaṁ
desanāpaññāya yāthāvato passatā. arahatāti arīnaṁ arānañca hatattā
paccayādīnañca arahattā arahatā. sammāsambuddhenāti sammā sāmañca
saccānaṁ buddhattā sammāsambuddhena. athavā antarāyikadhamme jānatā
niyyānikadhamme passatā kilesārīnaṁ hatattā arahatā sammā sāmaṁ
sabbadhammānaṁ buddhattā sammāsambuddhenāti evaṁ catuvesārajjavasena
cettha yojanā veditabbā. apica ṭhānāṭṭhānādivibhāgaṁ jānatā
yathākammupage satte passatā savāsanāasavānaṁ khīṇattā arahatā
abhiññeyyādibhede dhamme abhiñyeyyādito aviparītāvabodhato
sammāsambuddhena. athavā tīsu kālesu appaṭihatañāṇatāya
jānatā kāyakammādivasena tiṇṇaṁpi kammānaṁ ñāṇānuparivattito
sammākāritāya passatā davādīnaṁpi abhāvasādhikāya pahānasampadāya
arahatā chandādīnaṁ ahānihetubhūtāya akkhayapaṭibhāṇasādhikāya

footnote: 1. ma. tesaṁ visayavisese pavattidassanatthaṁ.

page number: 461

sabbaññutāya sammāsambuddhenāti evaṁ dasabalāṭṭhārasāveṇikabuddhadhammavasenapi
yojanā kātabbā.
[319] pucchāvissajjaneti pucchāya vissajjane. etthāti
etasmiṁ pucchāvissajjane. majjhimadeseyeva paññattānīti tasmiṁyeva
dese yathāvuttavatthuvītikkame āpattisambhavato. vinītakathāti
vinītavatthukathā. ayameva vā pāṭho. kāyena pana āpattiṁ
āpajjatīti pubbabhāge sevanacittaṁ aṅgaṁ katvā kāyadvārasaṅkhātaṁ
viññattiṁ janayitvā pavattacittuppādasaṅkhātaṁ āpattiṁ āpajjati.
kiñcāpi hi cittena samuṭṭhāpitā viññatti tathāpi cittena
adhippetassa atthassa kāyaviññattiyā sādhitattā kāyadvārena
āpattiṁ āpajjatīti vuccati. imamatthaṁ sandhāyāti hi āpannāya
āpattiyā anāpattibhāvāpādanassa asakkuṇeyyatāsaṅkhātamatthaṁ
sandhāya na bhaṇḍanādivūpasamaṁ. porāṇakehi mahātherehīti
sīhaladīpavāsīhi mahātherehi. ßēhapitāti potthakasaṅgahārohanakāle
ṭhapitā. catutthasaṅgītisadisā hi potthakārohasaṅgīti. ubhatovibhaṅge
dvattiṁsavārā suviññeyyāva.

page number: 462

samuṭṭhānasīsavaṇṇanā
[320] samuṭṭhānakathāya pana karuṇāsītalabhāvena candasadisattā
buddhacandeti vuttaṁ. kilesatimirappahānato buddhādicceti
vuttaṁ. piṭake tīṇi desayīti yasmā te desayanti tasmā
aṅgīrasopi piṭakāni tīṇi desayi. tāni katamānīti āha
suttantantiādiṁ. mahāguṇanti mahānisaṁsaṁ. evaṁ nīyati
saddhammo vinayo yadi tiṭṭhatīti yadi vinayapariyatti anantarahitā tiṭṭhati
pavattati evaṁ sati paṭipattipaṭivedhasaddhammo nīyati pavattati.
vinayapariyatti pana kathaṁ tiṭṭhatīti āha ubhato cātiādiṁ.
parivārena ganthitā tiṭṭhatīti yojetabbaṁ. tasseva parivārassāti
tasmiṁyeva parivāre. niyatakatanti kataniyataṁ niyamitanti attho.
aññehi saddhinti sesasikkhāpadehi saddhiṁ. asambhinnasamuṭṭhānānīti
asaṅkarasamuṭṭhānāni. tasmā sikkheti yasmā vinaye sati
saddhammo tiṭṭhati vinayo ca parivārena ganthito tiṭṭhati parivāre
ca samuṭṭhānādīni dissanti tasmā sikkheyya parivāraṁ uggaṇheyyāti
attho. ādimhi tāva purimanayeti channaṁ āpattisamuṭṭhānānaṁ
katīhi samuṭṭhānehi samuṭṭhātīti ekena samuṭṭhānena samuṭṭhāti
kāyato ca cittato ca samuṭṭhātītiādinā paññattivāre sakiṁ
āgatanayaṁ sandhāyetaṁ vuttaṁ. nānubandhe pavattininti yā pana

page number: 463

bhikkhunī vuṭṭhāpitaṁ pavattiniṁ dve vassāni nānubandheyyāti
vuttasikkhāpadaṁ. akatanti aññehi amissīkataṁ. niyatasamuṭṭhānanti
vuttaṁ hoti.
katipucchāvāravaṇṇanā
[321] veraṁ maṇatīti rāgādiveraṁ vināseti. etāyāti
viratiyā. niyyānanti maggaṁ. kāyapāgabbhiyanti kāyapāgabbhiyavasena
pavattaṁ kāyaduccaritaṁ.
[322] sārāṇīyāti saritabbayuttā anussavārahā 1- addhāne
atikkantepi na pamussitabbā. mejjati siniyhati etāyāti mettā
mittabhāvo. mettā etassa atthīti mettaṁ kāyakammaṁ. taṁ
pana yasmā mettāsahagatacittasamuṭṭhānaṁ tasmā vuttaṁ mettacittena
kataṁ kāyakammanti. āvīti pakāsaṁ. pakāsabhāvo cettha yaṁ uddissa
taṁ kāyakammaṁ kariyati tassa sammukhabhāvatoti āha sammukhāti. rahoti
appakāsaṁ. appakāsatā ca yaṁ uddissa taṁ kāyakammaṁ kariyati tassa
apaccakkhabhāvatoti āha parammukhāti. ubhayehipīti navakehi therehi
ca. piyaṁ piyāyitabbaṁ

footnote: 1. ma. anussaraṇārahā.

page number: 464

karotīti piyakaraṇo. garuṁ garuṭṭhānīyaṁ karotīti garukaraṇo.
saṅgahāyāti saṅgahavatthuvisesabhāvato sabrahmacārīnaṁ saṅgahanatathāya.
avivādāyāti saṅgahavatthubhāvatoeva na vivādāya. sati ca
avivādahetubhūtasaṅgahakatte tesaṁ vasena sabrahmacārīnaṁ samaggabhāvo
bhedābhāvo siddhoyevāti āha samaggabhāvāyātiādiṁ. paggayha
vacananti kevalaṁ devoti avatvā devattheroti guṇehi thirabhāvajotanaṁ
paggaṇhitvā uccaṁ katvā vacanaṁ. mamattabodhanavacanaṁ mamāyanavacanaṁ.
ekantatirokkhassa manokammassa sammukhatā nāma viññattisamuṭṭhāpanavaseneva
hoti tañca kho loke kāyakammanti pākaṭaṁ paññātaṁ hatthavikārādiṁ
anāmasitvāyeva dassento nayanāni ummiletvātiādimāha.
kāmañcettha mettāsinehasiniddhānaṁ nayanānaṁ ummilanā pasannena mukhena
olokanañca mettaṁ kāyakammameva. yassa pana cittassa vasena nayanānaṁ
mettāsinehasiniddhatā mukhassa ca pasannatā taṁ sandhāya vuttaṁ mettaṁ
manokammaṁ nāmāti. imāni ca mettākāyakammādīni pāliyaṁ
bhikkhūnaṁ vasena āgatāni gihīsupi labbhantiyeva. bhikkhūnaṁ hi mettacittena
ācariyupajjhāyavattādiabhisamācārikadhammapūraṇaṁ mettaṁ kāyakammaṁ
nāma. sabbañca anavajjakāyakammaṁ abhisamācārikakammantogadhamevāti
veditabbaṁ. gihīnaṁ cetiyavandanatthāya bodhivandanatthāya saṅghanimantanatthāya
gamanaṁ gāmaṁ vā piṇḍāya paviṭṭhe

page number: 465

bhikkhū disvā paccuggamanaṁ pattapaṭiggahaṇaṁ āsanapaññāpanaṁ anugamanantievamādikaṁ
mettaṁ kāyakammaṁ nāma. bhikkhūnaṁ mettacittena ācārapaññattisikkhāpana
kammaṭ ṭhānakathana dhammadesanā paripucchanātthakathanavasena pavattiyamānaṁ
tepiṭakaṁpi buddhavacanaṁ mettaṁ vacīkammaṁ nāma. gihīnaṁ cetiyavandanāya
gacchāma bodhivandanāya gacchāma dhammassavanaṁ kāressāma dīpamālāpupphapūjaṁ
karissāma tīṇi sucaritāni samādāya vattissāma salākabhattādīni dassāma
vassāvāsikaṁ dassāma ajja saṅghassa cattāro paccaye dassāma saṅghaṁ
nimantetvā khādanīyādīni saṁvidahatha āsanāni paññāpetha pānīyaṁ upaṭṭhapetha
saṅghaṁ paccuggantvā ānetha paññattāsane nisīdāpetha chandajātā
ussāhajātā veyyāvaccaṁ karothātiādikathanakāle mettaṁ vacīkammaṁ
nāma. bhikkhūnaṁ pātova vuṭṭhāya sarīrapaṭijagganaṁ cetiyaṅgaṇavattādīni
ca katvā vivittāsane nisīditvā imasmiṁ vihāre bhikkhū sukhī hontu
averā abyāpajjhāti cintanaṁ mettaṁ manokammaṁ nāma. gihīnaṁ ayyā sukhī
honti averā abyāpajjhāti cintanaṁ mettaṁ manokammaṁ nāma.
[323] lābhāti cīvarādayo laddhapaccayā. dhammikāti kuhanādibhedaṁ
micchājīvaṁ vajjetvā dhammena samena bhikkhācāriyavattena uppannā.
antamaso pattapariyāpannamattampīti pacchimakoṭiyā patte pariyāpannaṁ
pattassa antogadhaṁ dvittikaṭacchubhikkhāmattampi.

page number: 466

deyyaṁ dakkhiṇeyyañca appaṭivibhattaṁ katvā bhuñjatīti appaṭivibhattabhogī.
ettha hi dve paṭivibhattāni nāma āmisapaṭivibhattaṁ puggalapaṭivibhattañca.
tattha ettakaṁ dassāmi ettakaṁ na dassāmīti evaṁ cittena vibhajanaṁ
āmisapaṭivibhattaṁ nāma. asukassa dassāmi asukassa na dassāmīti evaṁ
cittena vibhajanaṁ pana puggalapaṭivibhattaṁ nāma. tadubhayampi akatvā yo
appaṭivibhattaṁ bhuñjati ayaṁ appaṭivibhattabhogī nāma. tenāha neva
āmisaṁ paṭivibhajitvā bhuñjatītiādiṁ. adātuṁpīti pisaddena dātuṁpi
vaṭṭatīti dasseti. dānaṁ hi nāma na kassaci nivāritaṁ. tena dussīlassāpi
atthikassa sati sambhave dātabbaṁ. tañca kho karuṇāyanavasena na
vattapūraṇavasena. sārāṇīyadhammapūrakassa appaṭivibhattabhogitāya sabbesaṁ
dātabbamevāti vuttaṁ. gilānādīnaṁ pana oddissakaṁ katvā dānaṁ
appaṭivibhāgapakkhikaṁ asukassa na dassāmīti paṭikkhepassa abhāvato.
byatirekappadhāno hi paṭivibhāgo. tenāha gilānagilānupaṭṭhāka
.pe. viceyyadānaṁpi vaṭṭatīti. sādhāraṇabhogīti ettha
sādhāraṇabhogino idaṁ lakkhaṇaṁ. yaṁ yaṁ paṇītaṁ labhati taṁ taṁ
neva lābhena lābhaṁ nijigiṁsāmukhena gihīnaṁ deti attano ājīvasuddhiṁ
rakkhamāno na attanāva paribhuñjati mayhaṁ asādhāraṇabhogitā
mā hotūti taṁ paṭiggaṇhanto ca saṅghena sādhāraṇaṁ hotūti
gahetvā gaṇḍiṁ paharitvā paribhuñjitabbaṁ saṅghasantakaṁ viya passati.

page number: 467

iminā ca tassa lābhassa tīsupī kālesu sādhāraṇato ṭhapanaṁ dassitaṁ.
taṁ paṭiggaṇhanto ca saṅghena sādhāraṇaṁ hotūti hi iminā
paṭiggahaṇakālo dassito. gahetvā .pe. passatīti iminā
paṭiggahitakālo. tadubhayaṁ pana tādisena pubbabhāgena vinā na hotīti
atthasiddho purimakālo. tayidaṁ paṭiggahaṇato pubbevassa hoti
saṅghena sādhāraṇaṁ hotūti paṭiggahessāmīti paṭiggaṇhantassa
hoti saṅghena sādhāraṇaṁ hotūti paṭiggaṇhāmīti paṭiggahetvā
hoti saṅghena sādhāraṇaṁ hotūti paṭiggahitaṁ mayāti evaṁ tilakkhaṇasampannaṁ
katvā laddhalābhaṁ osānalakkhaṇaṁ avikopetvā paribhuñjanto sādhāraṇabhogī
appaṭivibhattabhogī ca hoti. imaṁ pana sārāṇīyadhammaṁ ko pūreti ko na
pūreti. dussīlo tāva na pūreti. na hi tassa santakaṁ sīlavanto
gaṇhanti. parisuddhasīlo pana vattaṁ akhaṇḍento pūreti. tatridaṁ
vattaṁ. yo odissakaṁ katvā mātu vā pitu vā ācariyupajjhāyādīnaṁ vā
deti so dātabbaṁ detu. sārāṇīyadhammo panassa na hoti palibodhajagganaṁ
nāma hoti. sārāṇīyadhammo hi muttapalibodhasseva vaṭṭati. tena pana
odissakaṁ dentenagilāna gilānupaṭṭhākāagantukagamikānañceva navapabbajitassa
ca saṅghāṭipattaggahaṇaṁ ajānantassa dātabbaṁ. etesaṁ datvā avasesaṁ
therāsanato paṭṭhāya thokaṁ thokaṁ adatvā yo yattakaṁ gaṇhāti tassa

page number: 468

tattakaṁ dātabbaṁ. avasiṭṭhe asati puna piṇḍāya caritvā
therāsanato paṭṭhāya yaṁ yaṁ paṇītaṁ taṁ taṁ datvā sesaṁ bhuñjitabbaṁ.
ayaṁ pana sārāṇīyadhammo sārāṇīyadhammapūraṇavidhimhi susikkhitāya
parisāya supūro hoti. susikkhitāya hi parisāya yo aññato
labhati so na gaṇhāti aññato alabhantopi pamāṇayuttameva
gaṇhāti na atirekaṁ. ayaṁ ca pana sārāṇīyadhammo
evaṁ punappunaṁ piṇḍāya caritvā laddhaṁ laddhaṁ dentassāpi
dvādasahi vassehi pūreti na tato oraṁ. sace dvādasamepi
vasse sārāṇīyadhammapūrako piṇḍapātapūraṁ pattaṁ āsanasālāyaṁ
ṭhapetvā nahāyituṁ gacchati. saṅghatthero ca kasseso pattoti 1-
sārāṇīyadhammapūrakassāti vutte āharatha nanti sabbaṁ piṇḍapātaṁ
vicāretvā bhuñjitvāva rittapattaṁ ṭhapeti. atha so bhikkhu
rittapattaṁ disvā mayhaṁ asesetvāva paribhuñjiṁsūti domanassaṁ
uppādeti. sārāṇīyadhammo bhijjati. puna dvādasavassāni
pūretabbo hoti. titthiyaparivāsasadiso hesa sakiṁ khaṇḍe jāte
puna pūretabbova. yo pana lābhā vata me suladdhaṁ vata me
yassa me pattagataṁ anāpucchāva sabrahmacārino paribhuñjantīti
somanassaṁ janeti tassa puṇṇo nāma hoti. evaṁ

footnote: 1. ito paraṁ vatvāti padaṁ bhaveyya.

page number: 469

pūritasārāṇīyadhammassa pana neva issā na macchariyaṁ hoti. manussānaṁ
piyo hoti sulabhapaccayo. pattagatamassa diyyamānaṁpi na khīyati.
bhājanīyabhaṇḍaṭṭhāne aggabhaṇḍaṁ labhati. bhaye vā chātake vā
sampatte devatā ussukkaṁ āpajjanti. tatrimāni vatthūni.
[324] leṇagirivāsī tissatthero kira mahākhīragāmaṁ upanissāya
vasati. paññāsamattā therā nāgadīpaṁ cetiyavandanatthāya
gacchanti. khīragāme piṇḍāya caritvā kiñci aladdhā nikkhamiṁsu.
thero pavisanto te disvā pucchi laddhaṁ bhanteti. carimha
āvusoti. so aladdhabhāvaṁ ñatvā āha bhante yāvāhaṁ
āgacchāmi tāva idheva hothāti. mayaṁ āvuso paññāsa janā
pattatemanamattaṁpi na labhimhāti. bhante nevāsikā nāma paṭibalā
honti alabhantāpi bhikkhācāramaggasabhāgaṁ jānantīti. therā
āgamiṁsu. thero gāmaṁ pāvisi. dhūrageheyeva mahāupāsikā
khīrabhattaṁ sajjetvā theraṁ olokayamānā ṭhitā therassa dvāraṁ
sampattasseva pattaṁ pūretvā adāsi. so taṁ ādāya therānaṁ
santikaṁ gantvā gaṇhatha bhanteti saṅghattheraṁ āha. thero amhehi
ettakehi kiñci na laddhaṁ ayaṁ sīghameva gahetvā āgato
kinnukhoti sesānaṁ mukhaṁ olokesi. thero olokanākārena ñatvā
bhante dhammena samena laddho piṇḍapāto nikkukkuccā gaṇhathāti
ādito paṭṭhāya sabbesaṁ yāvadatthaṁ datvā attanāpi

page number: 470

yāvadatthaṁ bhuñji. atha naṁ bhattakiccāvasāne therā pucchiṁsu kadā
āvuso lokuttaradhammaṁ paṭivijjhīti. natthi me bhante
lokuttaradhammoti. jhānalābhīsi āvusoti. etaṁpi bhante natthīti.
nanu āvuso pāṭihāriyanti. sārāṇīyadhammo me bhante pūrito
tassa me pūritakālato paṭṭhāya sacepi bhikkhusatasahassaṁ hoti
pattagataṁ na khīyatīti. sādhu sādhu sappurisa anucchavikamidaṁ
tuyahanti. idaṁ tāva pattagataṁ na khīyatīti ettha vatthu.
[325] ayameva pana thero cetiyapabbate giribhaṇḍamahāpūjāya
dānaṭṭhānaṁ gantvā imasmiṁ dāne kiṁ varabhaṇḍanti [1]- dve sāṭakā
bhanteti. ete mayhaṁ pāpuṇissantīti. taṁ sutvā amacco
rañño ārocesi eko daharo evaṁ vadatīti. daharassa evaṁ
cittaṁ mahātherānaṁ pana sukhumasāṭakā vaṭṭantīti vatvā mahātherānaṁ
dassāmīti ṭhapesi. tassa bhikkhusaṅghe paṭipāṭiyā ṭhite dentassa
matthake ṭhapitāpi te sāṭakā hatthaṁ nārohanti aññeva
ārohanti. daharassa dānakāle pana hatthaṁ ārūḷhā. so
tassa hatthe ṭhapetvā amaccamukhaṁ oloketvā daharaṁ nisīdāpetvā
dānaṁ datvā saṅghaṁ vissajjetvā daharassa santike nisīditvā
bhante imaṁ dhammaṁ kadā paṭivijjhitthāti āha. so pariyāyenapi
asantaṁ avadanto natthi mayhaṁ mahārāja lokuttaradhammoti āha.
nanu bhante pubbeva avacutthāti. āma mahārāja

footnote: 1. etthantare pucchīti kiriyāpadaṁ bhaveyya.

page number: 471

sārāṇīyadhammapūrako ahaṁ tassa me dhammassa pūritakālato paṭṭhāya
bhājanīyaṭṭhāne aggaṁ bhaṇḍaṁ pāpuṇātīti. sādhu sādhu bhante
anucchavikamidaṁ tumhākanti vanditvā pakkāmi. idaṁ bhājanīyaṭṭhāne
aggabhaṇḍaṁ pāpuṇātīti ettha vatthu.
[326] caṇḍālatissabhayena pana bhātaragāmavāsino nāgattheriyā
anārocetvāva palāyiṁsu. therī paccūsasamaye ativiya
appanigghoso gāmo upadhāretha tāvāti daharabhikkhuniyo āha.
tā gantvā sabbesaṁ gatabhāvaṁ ñatvā āgamma theriyā ārocesuṁ.
sā sutvā mā tumhe tesaṁ gatabhāvaṁ cintayittha attano
uddesaparipucchāyonisomanasikāresuyeva yogaṁ karothāti vatvā
bhikkhācāravelāyaṁ pārupitvā attadvādasamā gāmadvāre
nigrodharukkhamūle aṭṭhāsi. rukkhe adhivatthā devatā dvādasannaṁpi
bhikkhunīnaṁ piṇḍapātaṁ datvā ayye aññattha mā gacchatha niccaṁ idheva
ethāti āha. theriyā pana kaniṭṭhabhātā nāgatthero nāma
atthi. so mahantaṁ bhayaṁ na sakkā yāpetuṁ paratīraṁ gamissāmīti
attadvādasamo attano vasanaṭṭhānā nikkhanto theriṁ disvā
gamissāmīti bhātaragāmaṁ āgato. therī therā āgatāti sutvā
tesaṁ santikaṁ gantvā kiṁ ayyāti pucchi. so taṁ pavattiṁ
ācikkhi. sā ajja ekadivasaṁ vihāre vasitvā sve gamissathāti
āha. therā vihāraṁ agamaṁsu. therī punadivase rukkhamūle

page number: 472

piṇḍāya caritvā theraṁ upasaṅkamitvā imaṁ piṇḍapātaṁ
paribhuñjathāti āha. thero vaṭṭissati therīti vatvā 1- tuṇhī aṭṭhāsi.
dhammiko tāta piṇḍapāto kukkuccaṁ akatvā bhuñjathāti.
vaṭṭissati therīti. sā pattaṁ gahetvā ākāse khipi. patto
ākāse aṭṭhāsi. thero sattatālamatte ṭhitaṁpi bhikkhunībhattameva
therīti vatvā bhayaṁ nāma sabbakālaṁ na hoti bhaye vūpasante
ariyavaṁsaṁ kathayamāno bho piṇḍapātika bhikkhunībhattaṁ bhuñjitvā
vītināmayitthāti cittena anuvadiyamāno santhambhituṁ na sakkhissāmi
appamattā hotha theriyoti maggaṁ ārūhi. rukkhadevatāpi sace
thero theriyā hatthato piṇḍapātaṁ paribhuñjissati na naṁ
nivattessāmi sace na paribhuñjissati nivattessāmīti cintayamānā
ṭhatvā therassa gamanaṁ disvā rukkhā oruyha pattaṁ bhante dethāti
pattaṁ gahetvā theraṁ rukkhamūlaṁyeva ānetvā piṇḍapātaṁ datvā
katabhattakiccaṁ paṭiññaṁ kāretvā dvādasa bhikkhuniyo dvādasa ca
bhikkhū satta vassāni upaṭṭhahi. idaṁ devatā ussukkaṁ āpajjantīti
ettha vatthu. tatra hi therī sārāṇīyadhammapūrikā ahosi.
[327] natthi etesaṁ khaṇḍanti akhaṇḍāni. taṁ pana nesaṁ
khaṇḍaṁ dassetuṁ yassātiādi vuttaṁ. tattha upasampannasīlānaṁ
uddesakkamena ādiantā veditabbā. tenāha sattasūtiādiṁ.

footnote: 1. aññattha pana avatvāti dissati.

page number: 473

anupasampannasīlānaṁ pana samādānakkamenapi ādiantā labbhanti.
pariyante chinnasāṭako viyāti tatrante 1- dasante vā chinnavatthaṁ
viya. visadisudāharaṇañcetaṁ akhaṇḍānīti imassa adhikatattā.
evaṁ sesānipi udāharaṇāni. khaṇḍanti khaṇḍavantaṁ khaṇḍitaṁ vā.
chiddantiādīsupi eseva nayo. visabhāgavaṇṇena gāvī viyāti
sambandho. visabhāgavaṇṇena upaḍḍhaṁ tatiyabhāgaṁ vā sambhinnavaṇṇaṁ
sabalaṁ. visabhāgavaṇṇeheva pana bindūhi antarantarā
vītimissaṁ kammāsaṁ. ayaṁ imesaṁ viseso. bhujissabhāvakaraṇatoti
taṇhādāsabyato mocetvā. bhujissabhāvakaraṇato. sīlassa ca
taṇhādāsabyato mocanaṁ vivaṭṭupanissayabhāvāpādanaṁ. tenassa
vivaṭṭupanissayatā dassitā. bhujissabhāvakaraṇatoti ca iminā
bhujissakarāni bhujissānīti uttarapadalopenāyaṁ niddesoti dasseti.
yasmā ca taṁsamaṅgīpuggalo serī sayaṁvasī bhujisso nāma hoti.
tasmāpi bhujissāni. suparisuddhabhāvena pāsaṁsattā
viññupasatthāni. aviññūnaṁ pasaṁsāya appamāṇabhāvato viññuggahaṇaṁ
kataṁ. taṇhādiṭṭhīhi aparāmaṭṭhattāti imināhaṁ sīlena devo vā
bhavissāmi devaññataro vāti taṇhāparāmāsena imināhaṁ sīlena
devo hutvā tattha nicco dhuvo sassato bhavissāmīti
diṭṭhiparāmāsena ca aparāmaṭṭhattā. athavā ayante sīlesu dosoti

footnote: 1. ma. vatthante.

page number: 474

catūsu vipattīsu yaṁ vā taṁ vā vipattiṁ dassetvā idaṁ nāma tvaṁ
āpannapubboti kenaci parāmaṭṭhuṁ anuddhaṁsetuṁ asakkuṇeyyattā
aparāmaṭṭhānīti evamettha attho daṭṭhabbo. sīlaṁ nāma
avippaṭisārādipāraparicayena 1- yāvadeva samādhisampādanatthanti āha
samādhisaṁvattanikānīti. samādhisaṁvattanappayojanāni samādhisaṁvattanikāni.
samānabhāvo sāmaññaṁ. paripuṇṇacatupārisuddhibhāvena majjhe
bhinnasuvaṇṇassa viya bhedābhāvato sīlena sāmaññaṁ
sīlasāmaññaṁ. taṁ gato upagatoti sīlasāmaññagato. tenāha
samānabhāvupagatasīloti. sīlasampattiyā samānabhāvaupagatasīlo
sabhāgavuttikoti attho. sotāpannādīnaṁ hi sīlaṁ samuddantarepi
devalokepi vasantānaṁ aññesaṁpi sotāpannādīnaṁ sīlena samānameva
hoti. natthi maggasīle nānattaṁ. kāmaṁ hi puthujjanānaṁpi
catupārisuddhisīle nānattaṁ na siyā. taṁ pana na ekantikanti
idha nādhippetaṁ. maggasīlaṁ pana ekantikaṁ niyatabhāvatoti tameva
sandhāya yāni tāni sīlānītiādi vuttaṁ.
[328] yāyanti yā ayaṁ mayhañceva tumhākañca paccakkhabhūtā.
diṭṭhīti maggasammādiṭṭhi. niddosāti niddhutadosā.
samucchinnarāgādipāpadhammāti attho. niyyātīti vaṭṭadukkhato
nissarati nigacchati. sayaṁ niyyantīyeva hi taṁsamaṅgipuggalaṁ

footnote: 1. ma. avippaṭisārādipārampariyena.

page number: 475

vaṭṭadukkhato niyyāpetīti vuccati. yā satthu anusiṭṭhi taṁ karotīti
takkaro. tassa. yathānusiṭṭhaṁ paṭipajjanakassāti attho.
diṭṭhisāmaññagatoti saccasampaṭivedhena samānadiṭṭhibhāvaṁ upagato.
-----------------

page number: 476

vīsativāravaṇṇanā
[329] paṭhamena āpattisamuṭṭhānenātiādi sabbaṁ
uddesaniddesādivasena pavattapālianusāreneva sakkā viññātuṁ.
[330] lobho pubbaṅgamotiādīsu pana lobhahetu vivadanato lobho
pubbaṅgamoti vuttaṁ. evaṁ sesesupi. ßēhānānīti kāraṇāni. tiṭṭhanti
etthāti ṭhānaṁ. ke tiṭṭhanti. vivādādhikaraṇādayo. vasanti etthāti
vatthu. bhavanti etthāti bhūmi. kusalākusalābyākatacittasamaṅgino
vivadanato nava hetūti vuttaṁ. dvādasa mūlānīti kodhano hoti upanāhītiādīni
dvādasa mūlāni. imāniyeva dvādasa kāyavācāhi saddhiṁ cuddasa mūlānīti
vuttāni. satta āpattikkhandhā ṭhānānīti ettha āpattiṁ āpajjitvā
paṭicchādentassa yā āpatti tassā pubbe āpannā āpattiyo
ṭhānānīti veditabbaṁ. natthi āpattādhikaraṇaṁ kusalanti vacanato
āpattādhikaraṇe akusalābyākatavasena cha hetū vuttā. kusalacittaṁ
pana aṅgaṁ hoti na hetu. cattāri kammāni ṭhānānīti
ettha evaṁ kattabbanti itikattabbatādassanavasena pavattā pāli
kammaṁ nāma. yathāṭhitapālivasena karontānaṁ kiriyā kiccādhikaraṇaṁ
nāma. Ñattiñattidutiyañatticatutthakammāni ñattito jāyanti
apalokanakammaṁ apalokanatoti āha ñattito vā apalokanato

page number: 477

vāti. kiccādhikaraṇaṁ ekena samathena sammati sampajjatīti
attho. tehi sametabbattā vivādādhikaraṇassa sādhāraṇāti
vuttaṁ. vivādādhikaraṇassa tabbhāgiyāti vivādādhikaraṇassa vūpasamanato
tappakkhikā. ekaṁ adhikaraṇaṁ sabbe samathā ekato hutvā
sametuṁ sakkonti na sakkontīti pucchanto samathā samathassa
sādhāraṇā samathā samathassa asādhāraṇāti āha. yebhuyyasikāya
samanaṁ sammukhāvinayaṁ vinā na hotīti āha yebhuyyasikā sammukhāvinayassa
sādhāraṇāti. sativinayādīhi samanassa yebhuyyasikāya kiccaṁ natthīti
āha sativinayassa .pe. asādhāraṇāti. evaṁ sesesupi.
tabbhāgiyavārepi eseva nayo.
[331] sabbesaṁpi samathānaṁ vinayapariyāyo labbhatīti vinayo
sammukhāvinayotiādi vinayavāro uddhaṭo. siyā na sammukhāvinayoti
ettha sammukhāvinayaṁ ṭhapetvā sativinayādayo sesasamathā adhippetā.
esa nayo sesesupi. saṅghassa sammukhā paṭiññāte taṁ paṭijānanaṁ
saṅghasammukhatā nāma. tassa paṭijānanacittaṁ sandhāya sammukhāvinayo
kusalotiādi vuttanti vadanti. natthi sammukhāvinayo akusaloti
dhammavinayapuggalasammukhatāhi tivaṅgiko sammukhāvinayo etehi vinā natthi.
tattha kusalacittehi karaṇakāle kusalo arahantehi karaṇakāle abyākato.
etesaṁ saṅghasammukhatādīnaṁ akusalapaṭipakkhattā akusalassa sambhavo natthi.

page number: 478

tasmā natthi sammukhāvinayo akusaloti vuttaṁ. yebhuyyasikā
adhammavādīhi vūpasamanakāle dhammavādīhi vūpasamanakāle 1- dhammavādīnaṁpi
adhammavādimhi salākaggāhāpake jāte akusalā. sativinayo
anarahato sañcicca sativinayadāne akusalo. amuḷhavinayo
anummattakassa dāne. paṭiññātakaraṇaṁ muḷhassa ajānato paṭiññāya
karaṇe. tassapāpiyasikā suddhassa karaṇe. tiṇavatthārakaṁ
mahākalahe sañcicca karaṇe ca akusalaṁ sabbattha arahato
vaseneva abyākatanti sabbametaṁ gaṇṭhīpadesu vuttaṁ.
[332] yattha yebhuyyasikā labbhati tattha sammukhāvinayo
labbhatītiādi pucchā. yasmiṁ samaye sammukhāvinayena
cātiādi tassā vissajjanaṁ. yasmiṁ samaye sammukhāvinayena ca
yebhuyyasikāya ca adhikaraṇaṁ vūpasammati tasmiṁ samaye yattha
yebhuyyasikā labbhati tattha sammukhāvinayo labbhatīti evaṁ sabbattha
sambandho. yattha paṭiññātakaraṇaṁ labbhati tattha sammukhāvinayo
labbhatīti ettha ekaṁ vā dve vā bahū vā bhikkhū imaṁ
nāma āpattiṁ āpannosīti pucchite sati āmāti paṭijānane dvepi
paṭiññātakaraṇasammukhāvinayā labbhanti. tattha saṅghasammukhatā
dhammavinayapuggalasammukhatāti evaṁ vuttasammukhāvinaye saṅghassa purato
paṭiññātaṁ ce saṅghasammukhatā. tattheva desitañce

footnote: 1. ma. dhammavādīhi vūpasamanakāleti idaṁ padadvayaṁ na dissati.

page number: 479

dhammavinayasammukhatāyopi laddhā honti. atha vivadantā aññamaññaṁ
paṭijānanti ce puggalasammukhatā. tasseva santike desitañce
dhammavinayasammukhatāyopi laddhā honti. ekasseva vā ekassa
santike āpattidesanakāle passasi passāmīti vutte tattha
dhammavinayapuggalasammukhatāsaññito sammukhāvinayo ca paṭiññātakaraṇañca
laddhaṁ hoti. adhikaraṇānaṁ vūpasamova samatho nāma tasmā
adhikaraṇena vinā samathā natthīti āha māhevantissa vacanīyo
.pe. vinibbhujitvā nānākaraṇaṁ paññāpetunti.
[333] samathā samathehi sammantītiādi pucchā. siyā samathā
samathehi sammantītiādi vissajjanaṁ. tattha samathā samathehi
sammantīti ettha sammantīti sampajjanti. adhikaraṇā pana
sammanti vūpasamaṁ gacchanti tasmā. yebhuyyasikā sammukhāvinayena
sammatīti ettha sammukhāvinayena saddhiṁ yebhuyyasikā sampajjati
na sativinayādīhi saddhiṁ tesaṁ tassā anupakārattāti evamattho
daṭṭhabbo. sammukhāvinayo vivādādhikaraṇena na sammatīti pāṭho.
sammukhāvinayo na kenaci sammatīti hi avasāne vuttattā
sammukhāvinayo sayaṁ samathena vā adhikaraṇena vā sametabbo na
hoti. vivādādhikaraṇaṁ .pe. kiccādhikaraṇena sammatīti ettha
suṇātu me bhante .pe. paṭhamaṁ salākaṁ nikkhipāmīti evaṁ
vivādādhikaraṇaṁ kiccādhikaraṇena sammatīti daṭṭhabbaṁ.

page number: 480

[334] vivādādhikaraṇaṁ na katamaṁ adhikaraṇaṁ samuṭṭhāpetīti
nāyaṁ dhammoti vuttamatteneva kiñci adhikaraṇaṁ na samuṭṭhāpetīti
attho. katamaṁ adhikaraṇaṁ pariyāpannanti katamādhikaraṇapariyāpannaṁ.
ayameva vā pāṭho. vivādādhikaraṇaṁ vivādādhikaraṇaṁ bhajatīti
paṭhamuppannavivādaṁ pacchā uppanno bhajati. vivādādhikaraṇaṁ dve
samathe bhajatīti maṁ vūpasametuṁ samatthā tumheti vadantaṁ viya bhajati.
dvīhi samathehi saṅgahitanti mayantaṁ vūpasamessāmāti vadantehi viya
dvīhi samathehi saṅgahitaṁ.

page number: 481

khandhakapucchāvaṇṇanā
[335] nidānena ca niddesena ca saddhinti ettha nidānenāti
sikkhāpadapaññattidesasaṅkhātena nidānena. niddesenāti
puggalādiniddesena. ubhayenāpi tassa tassa sikkhāpadassa vatthu dassitaṁ.
tasmā vatthunā saddhiṁ khandhakaṁ pucchissāmīti ayamettha attho.
tatthāti tasmiṁ upasampadakkhandhake. uttamāni padāni vuttānīti
na bhikkhave onavīsativasso puggalo upasampādetabbotiādinā
nayena uttamapadāni vuttāni. cammasaṁyutteti cammakkhandhake.
ekuttarikavaṇṇanā
[336] mūlavisuddhiyā antarāpattīti antarāpattiṁ āpajjitvā
mūlāyapaṭikassanaṁ katvā ṭhitena āpannā. agghavisuddhiyā antarāpattīti
sambahulā āpattiyo āpajjitvā tāsu sabbacirapaṭicchannavasena
agghasamodhānaṁ gahetvā vasantena āpannāpattīti gaṇṭhīpadesu vuttaṁ.
saussāheneva cittenāti punapi āpajjissāmīti saussāheneva
cittena. bhikkhunīnaṁ aṭṭhavatthukāya vasena cetaṁ vuttaṁ. tenevāha
aṭṭhame vatthusmiṁ bhikkhuniyā pārājikameva hotīti. dhammikassa
paṭissavassa asaccāpaneti vuttattā

page number: 482

adhammikapaṭissavassa visaṁvāde dukkaṭaṁ na hoti. tumhe vibbhamathāti hi
vutte suddhacitto sādhūti paṭissuṇitvā sace na vibbhamati anāpatti.
evaṁ sabbattha. pañcadasasu dhammesūti kālena vakkhāmi no
akālenātiādinā vuttapañcadasadhammesu. āpattiṁ āpajjituṁ
bhabbatāya bhabbāpattikā.
ekakavaṇṇanā niṭṭhitā.
[337] dukesu. niddahaneti ātape aticiraṁ ṭhapetvā
niddahane. vatthusabhāgaṁ desento desento āpajjati.
āpannaṁ āpattiṁ na desessāmīti dhuraṁ nikkhipanto na desento
āpajjati. romajanapade jātaṁ romakaṁ. pakkhallakanti yavakkhāraṁ.
anuññātaloṇattā loṇānipi dukesu vuttāni.
dukaṁ niṭṭhitaṁ.
[338] tīkesu. vacīsampayuttaṁ kāyakiriyaṁ katvāti kāyena
nipaccakāraṁ katvā. mukhālambarakaraṇādibhedoti mukhabherivādanādippabhedo
yassa sikkhāpadassa vītikkame kāyasamuṭṭhānā āpattiyo
taṁ kāyadvāre paññattasikkhāpadaṁ. upaghātetīti vināseti.
na ādātabbanti imasmā vihārā parampi mā nikkhama vinayadharānaṁ
vā santikaṁ āgaccha vinicchayaṁ dātunti vutte tassa vacanaṁ na
gahetabbanti attho. akusalāni ceva mūlāni cāti
akosallasambhūtaṭṭhena ekantākusalabhāvato akusalāni attanā

page number: 483

sampayuttadhammānaṁ suppatiṭṭhitabhāvasādhanato mūlāni na akusalabhāvasādhanato.
na hi mūlakato akusalānaṁ akusalabhāvo kusalādīnaṁ vā kusalādibhāvo.
tathā ca sati momūhacittadvaye mohassa akusalabhāvo na siyā. duṭṭhu
caritānīti paccayato sampayuttadhammato pavattiākārato ca na suṭṭhu
asammā pavattitāni. virūpānīti vibhacchāni sampati āyatiñca
aniṭṭharūpattā. suṭṭhu caritānītiādīsu vuttavipariyāyena attho
veditabbo. dvepi cete tikā paṇṇattiyā vā kammapathehi vā
kathetabbā. paṇṇattiyā tāva kāyadvāre paññattasikkhāpadassa
vītikkamo kāyaduccaritaṁ avītikkamo kāyasucaritaṁ vacīdvāre
paññattasikkhāpadassa vītikkamo vacīduccaritaṁ avītikkamo vacīsucaritaṁ
ubhayattha paññattassa vītikkamo manoduccaritaṁ manodvāre paññattassa
sikkhāpadassa abhāvato. tayidaṁ dvāradvaye kiriyāsamuṭṭhānāya
āpattiyā vasena veditabbaṁ. yathāvuttāya āpattiyā avītikkamova
manosucaritaṁ. ayaṁ paṇṇattikathā. pāṇātipātādayo pana tisso
cetanā kāyadvārepi vacīdvārepi uppannā kāyaduccaritaṁ dvārantare
uppannassāpi kammassa sanāmāpariccāgato yebhuyyavuttiyā
tabbahulavuttiyā ca. tenāhu aṭṭhakathācariyā
dvāre caranti kammāni na dvārā dvāracārino
tasmā dvārehi kammāni aññamaññaṁ vavatthitāti.

page number: 484

tathā catasso musāvādādicetanā kāyadvārepi vacīdvārepi
uppannā vacīduccaritaṁ. abhijjhā byāpādo micchādiṭṭhīti tayo
manokammabhūtāya cetanāya sampayuttadhammā manoduccaritaṁ.
kāyavacīkammabhūtāya pana cetanāya sampayuttā abhijjhādayo taṁtaṁpakkhikā
vā honti abbohārikā vā. pāṇātipātādīhi viramantassa
uppannā tisso cetanāpi viratiyopi kāyasucaritaṁ kāyikassa
vītikkamassa akaraṇavasena pavattanato. kāyena pana sikkhāpadānaṁ
samādiyane sīlassa kāyasucaritabhāve vattabbameva natthi.
musāvādādīhi viramantassa catasso cetanāpi viratiyopi vacīsucaritaṁ
vācasikassa vītikkamassa akaraṇavasena pavattanato. anabhijjhā
abyāpādo sammādiṭṭhīti tayo cetanāsampayuttadhammā manosucaritanti
ayaṁ kammapathakathā.
tikaṁ niṭṭhitaṁ.
[339] catukkesu. anariyavohārāti anariyānaṁ lāmakānaṁ
vohārā saṁvohārā abhilāpavācā. ariyavohārāti ariyānaṁ
sappurisānaṁ vohārā. diṭṭhavāditāti diṭṭhaṁ mayāti evaṁ vāditā.
ettha ca taṁtaṁsamuṭṭhāpakacetanāvasena attho veditabbo.
paṭhamakappikesu hi paṭhamaṁ purisaliṅgameva uppajjatīti āha paṭhamaṁ
uppannavasenāti. purimaṁ purisaliṅgaṁ jahatīti yathāvuttenatthena
pubbaṅgamabhāvato purimasaṅkhātaṁ purisaliṅgaṁ jahati. sataṁ tiṁsañca

page number: 485

sikkhāpadānīti tiṁsādhikāni sataṁ sikkhāpadāni. bhikkhussa ca bhikkhuniyā
ca catūsu pārājikesūti sādhāraṇesuyeva catūsu pārājikesu.
paṭhamapañhoti atthi vatthunānattatā no āpattinānattatāti
ayaṁ pañho. atthi āpattisabhāgatā no vatthusabhāgatāti
ayaṁ idha dutiyo nāma. anāpattivassacchedassāti natthi etasmiṁ
vassacchede āpattīti anāpattivassacchedo tassa. anāpattikassa
vassacchedassāti attho. mantābhāsāti matiyā upaparikkhitvā
bhāsanato asamphappalāpavācā idha mantābhāsāti vuttā.
navamabhikkhunito paṭṭhāya upajjhāyāti abhivādanārahā no
paccuṭṭhānārahāti yasmā anujānāmi bhikkhave bhattagge aṭṭhannaṁ
bhikkhunīnaṁ yathāvuḍḍhaṁ avasesānaṁ yathāgatikanti vadantena bhagavatā
bhattagge ādito paṭṭhāya aṭṭhannaṁyeva bhikkhunīnaṁ yathāvuḍḍhaṁ anuññātaṁ
avasesānaṁ āgatapaṭipāṭi tasmā navamabhikkhunito paṭṭhāya sace
upajjhāyāpi bhikkhunī pacchā āgacchati na paccuṭṭhānārahā.
yathānisinnāhiyeva sīsaṁ ukkhipitvā abhivādetabbattā abhivādanārahā.
ādito nisinnāsu pana aṭṭhasu abbhantarimā aññā
vuḍḍhatarā āgacchati attano navikaṁ vuṭṭhāpetvā nisīdituṁ labhati
tasmā sā tāhi aṭṭhahi bhikkhunīhi paccuṭṭhānārahā. yā pana
aṭṭhahipi navakatarā sā sacepi saṭṭhivassā hoti āgatapaṭipāṭiyāva
nisīdituṁ labhati. idha na kappantīti vadantopīti

page number: 486

paccantimesu janapadesu ṭhatvā idha na kappantīti vadanto
vinayātisāradukkaṭaṁ āpajjati. kappiyaṁ hi na kappatīti vadanto paññattaṁ
samucchindati nāma. idha kappantītiādīsupi eseva nayo.
catukkaṁ niṭṭhitaṁ.
[340] pañcakesu. nimantito sabhatto samāno santaṁ bhikkhuṁ
anāpucchāti vacanato akappiyanimantanaṁ sādiyantasseva anāmantacāro
na vaṭṭatīti piṇḍapātikassa kappatīti vuttaṁ. gaṇabhojanādīsupi
eseva nayo. adhiṭṭhahitvā bhojananti gilānasamayotiādinā
ābhogaṁ katvā bhojanaṁ. avikappanāti mayhaṁ bhattapaccāsaṁ
itthannāmassa dammīti evaṁ avikappanā. ayasato vā
garahato vāti ettha parammukhā aguṇavacanaṁ ayaso sammukhā
garahā. viyasatīti byasanaṁ hitasukhaṁ khipati viddhaṁsetīti attho.
Ñātīnaṁ byasanaṁ ñātibyasanaṁ. corarogabhayādīhi ñātivināsoti
attho. bhogānaṁ byasanaṁ bhogabyasanaṁ. rājacorādivasena
bhogavināsoti attho. rogoeva byasanaṁ rogabyasanaṁ. rogo hi
ārogyaṁ byasati vināsetīti byasanaṁ. sīlassa byasanaṁ sīlabyasanaṁ.
dussīlyassetaṁ nāmaṁ. sammādiṭṭhiṁ vināsayamānā uppannā
diṭṭhiyeva byasanaṁ diṭṭhibyasanaṁ. Ñātisampadāti ñātīnaṁ sampadā
pāripūri bahubhāvo. bhogasampadāyapi eseva nayo. ārogyassa
sampadā pāripūri ārogyasampadā dīgharattaṁ ārogatā.

page number: 487

sīladiṭṭhisampadāsupi eseva nayo. vattaṁ paricchindīti tasmiṁ divase
kātabbavattaṁ niṭṭhāpesi. aṭṭha kappe anussarītiādinā
tasmiṁ khaṇe ñāṇaṁ nibbattetvā pubbenivāsañāṇaṁ nibbattesunti
dīpeti. Ñattiyā kammappatto hutvāti ñattiyā ṭhapitāya
anussāvanakammappatto hutvāti attho. mandattā momūhattāti
neva samādānaṁ jānāti na ānisaṁsaṁ attano pana mandattā
momūhattā añāṇeneva āraññako hoti. pāpiccho icchāpakatoti
araññe me viharantassa ayaṁ āraññakoti catuppaccayasakkāraṁ
karissanti ayaṁ bhikkhu lajjī pavivittotiādīhi ca guṇehi
sambhāvessantīti evaṁ pāpikāya icchāya ṭhatvā tāyaeva
icchāya abhibhūto hutvā āraññako hotīti attho. tenāha
araññavāsena paccayalābhaṁ paṭṭhayamānoti. ummādavasena araññaṁ
pavisitvā viharanto ummādā cittakkhepā āraññako nāma
hoti. vaṇṇitanti idaṁ āraññakaṅgaṁ nāma buddhehi buddhasāvakehi
ca vaṇṇitaṁ pasatthanti āraññako hoti.
pañcakaṁ niṭṭhitaṁ.
[341] chakkesu. chabbassaparamatā dhāretabbanti padabhājanaṁ
dassitaṁ. sesaṁ uttānameva.
chakkaṁ niṭṭhitaṁ.

page number: 488

[342] sattakesu. chakke vuttāniyeva sattakavasena
yojetabbānīti chakke vuttacuddasaparamāni dvidhā katvā dvinnaṁ
sattakānaṁ vasena yojetabbāni. āpattiṁ jānātīti āpattiṁyeva
āpattīti jānāti. sesapadesupi eseva nayo. ābhicetasikānanti
ettha abhicetoti pākatikakāmāvacaracittehi sundaratāya paṭipakkhato
visuddhattā ca abhikkantaṁ visuddhacittaṁ vuccati. upacārajjhānacittassetaṁ
adhivacanaṁ. abhicetasi jātāni ābhicetasikāni abhiceto
sannissitānīti vā ābhicetasikāni. diṭṭhadhammasukhavihārānanti
diṭṭhadhamme sukhavihārānaṁ. diṭṭhadhammoti paccakkho attabhāvo
vuccati. tattha sukhavihārabhūtānanti attho. rūpāvacarajjhānānametaṁ
adhivacanaṁ. tāni hi appetvā nisinnā jhāyino imasmiñceva
attabhāve asaṅkiliṭṭhaṁ nekkhammasukhaṁ vindanti. tasmā
diṭṭhadhammasukhavihārānīti vuccanti. nikāmalābhīti nikāmena lābhī
attano icchāvasena lābhī. icchiticchitakkhaṇe samāpajjituṁ
samatthoti vuttaṁ hoti. akicchalābhīti sukheneva paccanīkadhamme
vikkhambhetvā samāpajjituṁ samatthoti vuttaṁ hoti. akasiralābhīti
akasirānaṁ lābhī vipulānaṁ yathāparicchedeneva vuṭṭhātuṁ samatthoti
vuttaṁ hoti. ekacco hi lābhīyeva hoti na pana sakkoti
icchiticchitakkhaṇe samāpajjituṁ. ekacco sakkoti tathā
samāpajjituṁ pāripanthike pana kicchena vikkhambheti. ekacco

page number: 489

tathā ca samāpajjati pāripanthike ca akiccheneva vikkhambheti na
sakkoti kālamānanāḷikayantaṁ viya yathāparicchedeyeva vuṭṭhātuṁ.
āsavānaṁ khayāti arahattamaggena sabbakilesānaṁ khayā. anāsavanti
āsavavirahitaṁ. cetovimuttiṁ paññāvimuttinti ettha cetovacanena
arahattaphalasampayutto samādhi paññāvacanena taṁsampayuttā ca
paññā vuttā. tattha ca samādhi rāgato vimuttattā
cetovimutti paññā avijjāya vimuttattā paññāvimuttīti
veditabbā. vuttaṁ hetaṁ bhagavatā yo hissa bhikkhave samādhi
tadassa samādhindriyaṁ yā hissa bhikkhave paññā tadassa
paññindriyaṁ iti kho bhikkhave rāgavirāgā cetovimutti
avijjāvirāgā paññāvimuttīti. apicettha samathaphalaṁ
cetovimutti vipassanāphalaṁ paññāvimuttīti veditabbā. diṭṭheva
dhammeti imasmiṁyeva attabhāve. sayaṁ abhiññā sacchikatvāti
attanoyeva paññāya paccakkhaṁ katvā aparapaccayena ñatvāti
attho. sutamayañāṇādinā viya parapaccayataṁ nayaggāhañca muñcitvā
parato ghosānugatabhāvanādhigamabhūtāya attanoyeva paññāya paccakkhaṁ
katvā na sayambhūñāṇabhūtāyāti adhippāyo. upasampajja
viharatīti pāpuṇitvā sampādetvā viharati.
sattakaṁ niṭṭhitaṁ.
[343] aṭṭhakesu. aṭṭhānisaṁse sampassamānenāti idha pana

page number: 490

bhikkhave bhikkhu āpattiṁ āpanno hoti so tassā āpattiyā
anāpattidiṭṭhi hoti aññe bhikkhū tassā āpattiyā āpattidiṭṭhino
honti te ce bhikkhave bhikkhū taṁ bhikkhuṁ evaṁ jānanti ayaṁ
kho āyasmā bahussuto āgatāgamo dhammadharo vinayadharo
mātikādharo paṇḍito viyatto medhāvī lajjī kukkuccako
sikkhākāmo sace mayaṁ imaṁ bhikkhuṁ āpattiyā adassane ukkhipissāma
na mayaṁ iminā bhikkhunā saddhiṁ uposathaṁ karissāma vinā iminā
bhikkhunā uposathaṁ karissāma bhavissati saṅghassa tatonidānaṁ
bhaṇḍanaṁ kalaho viggaho vivādo saṅghabhedo saṅgharājī saṅghavavatthānaṁ
saṅghanānākaraṇanti bhedagarukehi bhikkhave bhikkhūhi na so bhikkhu
āpattiyā adassane ukkhipitabbotiādinā vuttāṭṭhānisaṁse
sampassamānena. tena hi saddhiṁ uposathādiakaraṇaṁ ādīnavo
bhedāya saṁvattanato karaṇaṁ ānisaṁso sāmaggiyā saṁvattanato
tasmā ete aṭṭhānisaṁse sampassamānena na so bhikkhu ukkhipitabboti
attho. dutiyāṭṭhakepi. aṭṭhānisaṁse sampassamānenāti
idha pana bhikkhave bhikkhu āpattiṁ āpanno hoti so tassā
āpattiyā anāpattidiṭṭhi hoti aññe bhikkhū tassā āpattiyā
āpattidiṭṭhino honti so ce bhikkhave bhikkhu te bhikkhū evaṁ
jānāti ime kho āyasmantā bahussutā āgatāgamā dhammadharā
vinayadharā mātikādharā paṇḍitā viyattā medhāvino lajjino

page number: 491

kukkuccakā sikkhākāmā nālaṁ mama vā kāraṇā aññesaṁ vā
kāraṇā chandā dosā mohā bhayā agatiṁ gantuṁ sace maṁ ime
bhikkhū āpattiyā adassane ukkhipissanti na mayā saddhiṁ uposathaṁ
karissanti vinā mayā uposathaṁ karissanti bhavissati saṅghassa
tatonidānaṁ bhaṇḍanaṁ kalaho viggaho vivādo saṅghabhedo saṅgharājī
saṅghavavatthānaṁ saṅghanānākaraṇanti bhedagarukena bhikkhave bhikkhunā
paresaṁpi saddhāya sā āpatti desetabbātiādinā vutte
aṭṭhānisaṁse sampassamānenāti attho. pāliyaṁ āgatehi sattahīti
pubbevassa hoti musā bhaṇissanti bhaṇantassa hoti musā bhaṇāmīti
bhaṇitassa hoti musā mayā bhaṇitanti vinidhāya diṭṭhiṁ vinidhāya khantiṁ
vinidhāya ruciṁ vinidhāya bhāvanti evamāgatehi sattahi. abrahmacariyāti
aseṭṭhacariyato. rattiṁ na bhuñjeyya vikālabhojananti uposathaṁ
upavuṭṭho rattibhojanañca divā vikālabhojanañca na bhuñjeyya. mañce
chamāyaṁva sayetha santhateti kappiyamañce vā sudhādiparikammakatāya bhūmiyaṁ
vā tiṇapaṇṇapalāsādīni santharitvā kate santhate vā sayethāti attho.
etañhi aṭṭhaṅgikamāhuposathanti etaṁ pāṇātipātādīni asamācarantena
upavuṭṭhuposathaṁ aṭṭhahi aṅgehi samannāgatattā aṭṭhaṅgikanti vadanti.
akappiyakataṁ hoti appaṭiggahitakantiādayo aṭṭha anatirittā nāma.
sappiādi aṭṭhame aruṇuggamane nissaggiyaṁ hoti. aṭṭhakavasena

page number: 492

yojetvā veditabbānīti purimāni aṭṭha ekaṁ aṭṭhakaṁ tato ekaṁ
apanetvā sesesupi ekekaṁ pakkhipitvātiādinā nayena aññānipi
aṭṭhakāni kātabbānīti attho.
aṭṭhakaṁ niṭṭhitaṁ.
[344] navakesu. āghātavatthūnīti āghātakāraṇāni.
āghātapaṭivinayāti āghātassa paṭivinayakāraṇāni. taṁ kutettha
labbhāti taṁ anatthacaraṇaṁ mā ahosīti etasmiṁ puggale kuto
labbhā kena kāraṇena sakkā laddhuṁ. paro nāma parassa
attano cittaruciyā anatthaṁ karotīti evaṁ cintetvā āghātaṁ
paṭivinodeti. athavā sacāhaṁ paṭikkopaṁ kareyyaṁ taṁ kopakaraṇaṁ
ettha puggale kuto labbhā kena kāraṇena laddhabbaṁ
niratthakabhāvatoti attho. kammassakā hi sattā te kassa
ruciyā dukkhitā sukhitā vā bhavanti tasmā kevalaṁ tasmiṁ mayhaṁ
kujjhanamattamevāti adhippāyo. athavā taṁ kopakaraṇaṁ ettha
puggale kuto labbhā paramatthato kujajhitabbassa kujjhanakassa ca
abhāvato saṅkhāramattaṁ hetaṁ yadidaṁ khandhapañcakaṁ yaṁ sattoti
vuccati te ca saṅkhārā ittarakālā khaṇikā kassa ko
kujjhatīti attho. kuto lābhātipi pāṭho. sacāhaṁ ettha
kopaṁ kareyyaṁ tasmiṁ me kopakaraṇe kuto lābhā lābhā
nāma ke siyuṁ aññatra anatthuppattitoti attho. imasmiṁ ca

page number: 493

atthe tanti nipātamattameva hoti. taṇhaṁ paṭiccāti dve
taṇhā esanātaṇhā ca esitataṇhā ca. yāya taṇhāya
ajapathasaṅkupathādīni paṭipajjitvā bhoge esati gavesati ayaṁ
esanātaṇhā nāma. yā tesu esitesu gavesitesu paṭiladdhesu
taṇhā ayaṁ esitataṇhā nāma. idha esanātaṇhā daṭṭhabbā.
pariyesanāti rūpādiārammaṇapariyesanā. sā hi esanātaṇhāya sati
hoti. lābhoti rūpādiārammaṇapaṭilābho. so hi pariyesanāya
sati hoti. vinicchayo pana ñāṇataṇhādiṭṭhivitakkavasena catubbidho.
tattha sukhavinicchayaṁ jaññā sukhavinicchayaṁ ñatvā ajjhattaṁ
sukhamanuyuñjeyyāti ayaṁ ñāṇavinicchayo. vinicchayoti dve vinicchayā
taṇhāvinicchayo diṭṭhivinicchayoti evaṁ āgatāni aṭṭhasatataṇhāviparītāni 1-
taṇhāvinicchayo. dvāsaṭṭhī diṭṭhiyo diṭṭhivinicchayo. chando kho
devānaminda vitakkanidānoti imasmiṁ pana sutte idha vinicchayoti vutto
vitakkoyeva āgato. lābhaṁ labhitvā hi iṭṭhāniṭṭhaṁ sundarāsundarañca
vitakkena vinicchināti ettakamme rūpārammaṇatthāya bhavissati ettakaṁ
saddārammaṇatthāya ettakaṁ mayhaṁ bhavissati ettakaṁ parassa ettakaṁ
paribhuñjissāmi ettakaṁ nidahissāmīti. tena vuttaṁ lābhaṁ paṭicca
vinicchayoti. chandarāgoti evaṁ akusalavitakkena vitakkite

footnote: 1...ṭaṇhāvicaritānīti bhaveyya.

page number: 494

vatthusmiṁ dubbalarāgo ca balavarāgo ca uppajjati. ajjhosānanti
ahaṁ mamanti balavasanniṭṭhānaṁ. pariggahoti taṇhādiṭṭhivasena
pariggahakaraṇaṁ. macchariyanti parehi sādhāraṇabhāvassa asahanatā.
tenevassa porāṇā evaṁ vacanatthaṁ vadanti idaṁ acchariyaṁ mayheva
hotu mā aññassa acchariyaṁ hotūti pavattattā macchariyanti vuccatīti.
ārakkhāti dvārapidahanamañjusāgopanādivasena suṭṭhu rakkhaṇā.
adhikarotīti adhikaraṇaṁ. kāraṇassetaṁ nāmaṁ. ārakkhādhikaraṇanti
bhāvanapuṁsakaṁ. ārakkhahetūti attho. daṇḍādānādīsu paranisedhanatthaṁ
daṇḍassa ādānaṁ daṇḍādānaṁ. ekatodhārādino satthassa ādānaṁ
satthādānaṁ. kalahoti kāyakalahopi vācākalahopi. purimo purimo
virodho viggaho. pacchimo pacchimo vivādo. tuvaṁ tuvanti agāravavasena
tuvantuvanti vacanaṁ. adhiṭṭhitakālato paṭṭhāya na vikappetabbānīti
vikappentena adhiṭṭhānato pubbe vā vikappetabbaṁ vijahitādhiṭṭhānaṁ vā
pacchā vikappetabbaṁ. avijahitādhiṭṭhānaṁ pana na vikappetabbanti
adhippāyo. dukkaṭavasena vuttānīti vaggaṁ bhikkhunīsaṅghaṁ vaggasaññī
ovadatītiādinā nayena dhammakamme dve navakāni dukkaṭavasena vuttāni.
navakaṁ niṭṭhitaṁ.
[345] dasakesu. natthi dinnantiādivasena veditabbāti

page number: 495

natthi dinnaṁ natthi yiṭṭhaṁ natthi hutaṁ natthi sukatadukkaṭānaṁ
kammānaṁ phalavipāko natthi ayaṁ loko natthi paraloko natthi
mātā natthi pitā natthi sattā opapātikā natthi loke
samaṇabrāhmaṇā samaggatā sammāpaṭipannā ye imañca lokaṁ
parañca lokaṁ sayaṁ abhiññā sacchikatvā pavedentīti evamāgataṁ
sandhāya vuttaṁ. sassato lokotiādivasenāti sassato lokoti
vā asassato lokoti vā antavā lokoti vā anantavā lokoti
vā taṁ jīvaṁ taṁ sarīranti vā aññaṁ jīvaṁ aññaṁ sarīranti vā
hoti tathāgato parammaraṇāti vā na hoti tathāgato parammaraṇāti
vā hoti ca na ca hoti tathāgato parammaraṇāti vā neva
hoti na na hoti tathāgato parammaraṇāti vāti evamāgataṁ
saṅgaṇhāti. micchādiṭṭhiādayo micchāvimuttipariyosānāti
micchādiṭṭhi micchāsaṅkappo micchāvācā micchākammanto micchāājīvo
micchāvāyāmo micchāsati micchāsamādhi micchāñāṇaṁ micchāvimuttīti
evamāgataṁ sandhāya vadati. tattha micchāñāṇanti pāpakiriyāsu
upāyacintanavasena pāpaṁ katvā sukataṁ mayāti paccavekkhaṇākārena
ca uppanno moho. micchāvimuttīti avimuttasseva sato
vimuttasaññitā. samathakkhandhake niddiṭṭhāti oramattakaṁ adhikaraṇaṁ
hoti na ca gatigataṁ na ca saritasāritantiādinā niddiṭṭhā.
samathakkhandhake vuttehi samannāgato hotīti sambandho.

page number: 496

māturakkhitādayo dasa itthiyo. dhanakkītādayo dasa bhariyā.
dasakaṁ niṭṭhitaṁ.
[346] ekādasakesu. na vodāyantīti na pakāsanti.
suyuttayānasadisāya katāyāti icchiticchitakāle sukhena pavattetabbattā
yuttayānaṁ viya katāya. yathā patiṭṭhā hotīti sampattīnaṁ yathā
patiṭṭhā hoti. anuanuppavattitāyāti bhāvanābahulīkārehi
anuanuppavattitāya. sukhaṁ supatītiādīsu yathā sesajanā
saṁparivattamānā kākacchamānā dukkhaṁ supanti evaṁ asupitvā sukhaṁ
supati niddaṁ okkamantopi samāpattiṁ samāpanno viya hoti.
sukhaṁ paṭibujjhatīti yathā aññe nitthunantā vijambhantā
saṁparivattantā dukkhaṁ paṭibujjhanti evaṁ appaṭibujjhitvā vikasamānamiva
padumaṁ sukhaṁ nibbikāraṁ paṭibujjhati. anubhūtapubbavasena
devatūpasaṁhāravasena cassa bhaddakameva supinaṁ hoti na pāpakanti āha
pāpakameva na passatītiādiṁ. dhātukkhobhahetukaṁpi cassa bahulaṁ
bhaddakameva siyā yebhuyyena cittajarūpānuguṇatāya utuāhārajarūpānaṁ.
tattha pāpakameva na passatīti yathā aññe attānaṁ corehi
samparivāritaṁ viya bāḷehi upaddutaṁ viya papāte papatantaṁ
viya ca passanti evaṁ pāpakameva supinaṁ na passati. bhadrakaṁ
pana vuḍḍhikāraṇabhūtaṁ passatīti cetiyaṁ vandanto viya pūjaṁ karonto
viya dhammaṁ suṇanto viya ca hoti. manussānaṁ piyo hotīti

page number: 497

ure āmuttamuttāhāro viya sīse pilandamālā 1- viya ca manussānaṁ
piyo hoti manāpo. amanussānaṁ piyo hotīti yatheva ca manussānaṁ
piyo evaṁ amanussānaṁpi piyo hoti visākhatthero viya. nāssa
aggi vā visaṁ vā satthaṁ vā kamatīti mettāvihārissa kāye
uttarāya upāsikāya viya aggi vā saṁyuttabhāṇakacūḷasīvattherasseva
visaṁ vā saṅkiccasāmaṇerasseva satthaṁ vā na kamati na pavisati
nāssa kāyaṁ vikopetīti vuttaṁ hoti.
[347] dhenuvatthuṁpi cettha kathayanti. ekā kira dhenu
vacchakassa khīradhāraṁ muñcamānā aṭṭhāsi. eko luddako taṁ
vijjhissāmīti hatthena samparivattetvā dīghadaṇḍakaṁ sattiṁ muñci.
sā tassā sarīraṁ āhacca tālapaṇṇaṁ viya vivattamānā gatā
neva upacārabalena na appanābalena kevalaṁ pana vacchake
balavahitacittatāya. evaṁ mahānubhāvā mettā.
[348] khippaṁ samādhiyatīti kenaci paripanthena parihīnajjhānassa
byāpādassa dūrasamussāritabhāvato khippameva samādhiyati. mukhavaṇṇo
vippasīdatīti bandhanā pamuttatālapakkaṁ viya cassa vippasannavaṇṇaṁ
mukhaṁ hoti. asammuḷho kālaṁ karotīti mettāvihārino
sammohamaraṇaṁ nāma natthi asammuḷhova niddaṁ okkamanto viya
kālaṁ karoti.
ekādasakaṁ niṭṭhitaṁ.

footnote: 1. pilandhitamālātipi dissati.

page number: 498

[349] saṅghaṁ bhante pavāremītiādipavāraṇakathā nāmāti
gaṇṭhīpadesu vuttaṁ.

page number: 499

atthavasepakaraṇavaṇṇanā
[350] paṭhamapārājikavaṇṇanāyameva vuttanti saṅghasuṭṭhutāyāti-
ādīnaṁ atthavaṇṇanaṁ sandhāya vuttaṁ. dasakkhattuṁ yojanāya padasataṁ
vuttanti ekamūlakanaye dasakkhattuṁ yojanāya katāya saṅkhalikanaye
vuttapadehi saddhiṁ padasataṁ vuttanti evamattho gahetabbo.
aññathā ekamūlakeeva naye na sakkā padasataṁ laddhuṁ.
ekamūlakanaye hi purimapacchimapadāni ekato katvā ekekasmiṁ vāre
nava nava padāni vuttānīti dasakkhattuṁ yojanāya navuti padāniyeva
labbhanti. tasmā tāni navuti padāni saṅkhalikanaye baddhacakkavasena
yojite dasa padāni labbhantīti tehi saddhiṁ padasatanti sakkā
vattuṁ. ito aññathā pana ubhosupi nayesu visuṁ visuṁ atthasataṁ
dhammasatañca yathā labbhati tathā paṭhamapārājikasaṁvaṇṇanāyameva amhehi
dassitaṁ. taṁ tattha vuttanayeneva gahetabbaṁ purimapacchimapadāni
ekattena gahetvā padasatanti vuttattā. tattha
pacchimassa pacchimassa padassa vasena atthasataṁ purimassa purimassa
vasena dhammasatanti vuttaṁ. tasmiṁ padasate yaṁ saṅghasuṭṭhūtiādinā
vuttapurimapadānaṁ vasena dhammasataṁ taṁ saṅghaphāsūtiādinā
vuttapacchimapadānaṁ vasena atthasatanti adhippāyo.
mahāvaggavaṇṇanā niṭṭhitā.

page number: 500

paṭhamagāthāsaṅgaṇikavaṇṇanā
[351] aḍḍhuḍḍhāni satānīti tīṇi satāni paññāsañca
sikkhāpadāni. viggahanti manussaviggahaṁ. atirekanti dasāhaparamaṁ
atirekacīvaraṁ. kāḷakanti suddhakāḷakānanti vuttakāḷakaṁ. bhūtanti
bhūtārocanaṁ. paramparābhattanti paramparabhojanaṁ. bhikkhunīsu ca
akkosoti yā pana bhikkhunī bhikkhuṁ akkoseyya vā paribhāseyya
vāti vuttasikkhāpadaṁ. antaravāsakanti aññātikāya bhikkhuniyā
cīvarapaṭiggahaṇaṁ. rūpiyanti rūpiyasaṁvohāraṁ. suttanti sāmaṁ suttaṁ
viññāpetvā tantavāyehīti vuttasikkhāpadaṁ. ujjhāpanaketi
ujjhāpanake khiyyanake pācittiyaṁ. pācitapiṇḍanti bhikkhunīparipācitaṁ.
cīvaraṁ datvāti samaggena saṅghena cīvaraṁ datvāti vuttasikkhāpadaṁ.
vosāsantīti bhikkhū paneva kulesu nimantitā bhuñjanti tatra
ce sā bhikkhunīti vuttapāṭidesaniyaṁ. giragganti yā pana
bhikkhunī naccaṁ vā gītaṁ vāti vuttasikkhāpadaṁ. cariyāti antovassaṁ
cārikaṁ careyyāti ca vassaṁ vuṭṭhā cārikaṁ na pakkameyyāti ca
vuttasikkhāpadadvayaṁ. chandadānenāti pārivāsikena chandadānena.
pārājikāni cattārīti bhikkhunīnaṁ cattāri pārājikāni. kuṭīti
kuṭīkārasikkhāpadaṁ. kosiyāti kosiyamissakasikkhāpadaṁ. seyyāti
anupasampannena sahaseyyasikkhāpadaṁ. khaṇaneti paṭhavīkhaṇanaṁ.

page number: 501

gaccha devateti bhūtagāmasikkhāpadaṁ. siñcantīti sappāṇakaudakasiñcanaṁ.
mahāvihāroti mahallakavihāro. aññanti aññavādakaṁ. dvāranti
yāva dvārakosā. sahadhammoti sahadhammikaṁ vuccamāno. payopānanti
surusurukārakaṁ. eḷakalomānīti eḷakalomadhovāpanaṁ. pattoti
onapañcabandhanapatto. ovādoti bhikkhunūpassayaṁ upasaṅkamitvā
ovādo. bhesajjanti taduttaribhesajjaviññāpanaṁ. sūcīti
aṭṭhimayādisūcigharaṁ. āraññakoti yāni kho pana tāni āraññakāni
senāsanānītiādinā vuttapāṭidesaniyaṁ. ovādoti yā pana bhikkhunī
ovādāya vā saṁvāsāya vā na gaccheyyāti vuttasikkhāpadaṁ.
pārājikāni cattārītiādinā chasu nagaresu paññattaṁ ekato sampiṇḍitvā
sāvatthiyā paññattaṁ visuṁ gaṇetvā sabbāneva sikkhāpadāni dvīhi
rāsīhi saṅgaṇhāti. ekattiṁsagarukā nāma ubhato aṭṭha pārājikā
bhikkhūnaṁ terasa bhikkhunīnaṁ dasa saṅghādisesā. aṭṭhettha anavasesāti
etesu yathāvuttagarukesu sādhāraṇāsādhāraṇavasena aṭṭha pārājikā
anavasesā nāma.
[352] dhovanañca paṭiggahoti gāthā aṭṭhakathācariyānaṁ.
tattha dhovanañca paṭiggahoti aññātikāya bhikkhuniyā cīvaradhovāpanaṁ
cīvarapaṭiggahaṇañca. koseyya .pe. dve lomāti eḷakalomavagge
ādito satta sikkhāpadāni vuttāni. vassikāti

page number: 502

vassikasāṭakasikkhāpadaṁ. āraññakena cāti sāsaṅkasikkhāpadaṁ vuttaṁ.
paṇītanti paṇītabhojanaviññatti. onanti onavīsativassasikkhāpadaṁ.
nisīdane ca yā sikkhā vassikā yā ca sāṭikāti nisīdanavassikasāṭikānaṁ
pamāṇātikkamo. āpattikkhandhā ceva uposathādīni ca pārājikā
saṅghādisesātiādinā vibhattattā vibhattiyoti vuttā.
[353] tevīsa saṅghādisesāti bhikkhunīnaṁ āgatāni dasa bhikkhūnaṁ
terasāti tevīsati. dvecattāḷīsa nissaggiyātiādīsupi eseva
nayo. dvīhi .pe. kiccaṁ ekena sammatīti dvīhi vivādādhikaraṇaṁ
catūhi anuvādādhikaraṇaṁ tīhi āpattādhikaraṇaṁ ekena kiccādhikaraṇaṁ
sammatīti attho. niraṅkatoti saṅghamhā apasārito.

page number: 503

adhikaraṇabhedavaṇṇanā
[354] yasmā adhikaraṇaṁ ukkoṭento samathapattameva
ukkoṭeti tasmā vivādādhikaraṇaṁ ukkoṭento katī samathe
ukkoṭetītiādi vuttaṁ. pālimuttakavinicchayenevāti vinayalakkhaṇaṁ
vinā kevalaṁ dhammadesanāmattavasenevāti attho. yenāpi
vinicchayenāti pālimuttakavinicchayameva sandhāya vuttaṁ. khandhakato ca
parivārato ca suttenāti khandhakaparivārato ānītasuttena.
nijjhāpentīti saññāpenti. kiccaṁ nissāya uppajjanakakiccānanti
pubbekataukkhepanīyādikiccaṁ nissāya uppajjanakakiccānaṁ. kīdisānaṁ.
yāvatatiyaṁ samanubhāsanādīnaṁ. taṁ hīti taṁ vivādādhikaraṇaṁ.
adhikaraṇesu yena adhikaraṇena sammanti taṁ dassetuṁ vuttanti yadā
adhikaraṇehi sammanti tadā kiccādhikaraṇeneva sammanti na aññehi
adhikaraṇehīti dassanatthaṁ vuttanti adhippāyo.
[355] sattannaṁ samathānaṁ katame chattiṁsa samuṭṭhānāti
pucchitvāpi kammassa kiriyā karaṇantiādinā sammukhāvinayassa
samuṭṭhānāni avibhajitvāva sativinayādīnaṁ channaṁyeva cha samuṭṭhānāni
vibhattāni taṁ kasmāti āha kiñcāpi sattannaṁ samathānantiādiṁ.
sativinayādīnaṁ saṅghasammukhādikiccayatā 1- nāma natthīti āha
kammasaṅgahābhāvenāti.

footnote: 1. ma. sativinayādīnaṁ viya saṅghasammukhatādīnaṁ kiccayatā.

page number: 504

dutiyagāthāsaṅgaṇikavaṇṇanā
[356] mantaggahaṇanti aññamaññaṁ saṁsandanaṁ. anusandhānaṁ
anusandhitanti bhāvasādhano anusandhitasaddoti āha anusandhitanti
kathānusandhīti.
saṅgāmadvayavaṇṇanā
[357] ßēhānanisajjavattādinissitāti evaṁ ṭhātabbaṁ evaṁ
nisīditabbantievamādikā. saññājananatthanti cuditakacodakānaṁ
saññuppādanatthaṁ. anuyogavattaṁ kathāpetvāti kiṁ anuyogavattaṁ
jānāsīti pucchitvā teneva kathāpetvā.
[358] nīlādivaṇṇāvaṇṇavasenāti nīlādivaṇṇavasena
ārogyatthādiavaṇṇavasena ca.

page number: 505

kaṭhinabhedavaṇṇanā
[359] purejātapaccaye panesa uddiṭṭhadhammesu ekadhammaṁpi
na labhatīti esa udakāharaṇādippayogo attano purejātapaccayabhāve
pubbakaraṇavasena uddiṭṭhesu dhovanādidhammesu ekadhammaṁpi
na labhati attano purejātassa pubbakaraṇasaṅgahitassa dhammassa
natthitāya. rūpādīsu dhammesūti vaṇṇagandhādisuddhaṭṭhakadhammesu.
purimā dveti imasmiṁ adhikāre paṭhamaṁ vuttā antarubbhārasahubbhārā
na pakkamanantikādayo dve uddhārā.
upālipañcakavaṇṇanā
[360] omaddakārakoti omadditvā abhibhavitvā kārako.
upatthambho na dātabboti sāmaggīvināsāya anubalaṁ na dātabbaṁ.
diṭṭhāvikammaṁpi katvāti na metaṁ khamatīti diṭṭhiṁ āvikatvāpi.
kāyappayogena āpajjitabbā kāyappayogā vacīpayogena āpajjitabbā
vacīpayogā. navasu ṭhānesūti osāraṇādīsu navasu ṭhānesu.
dvīsu ṭhānesūti ñattidutiyañatticatutthakammesu. tasmāti yasmā
mahāaṭṭhakathāyaṁ vuttanayena ubhatovibhaṅgā asaṅgahitā tasmā yaṁ
kurundiyaṁ vuttaṁ taṁ gahetabbanti sambandho. catūhi pañcahīti
vacanato dvīhi vā tīhi vā ekato desetuṁ vaṭṭati tato paraṁ

page number: 506

na vaṭṭati. māḷakasīmāyāti khaṇḍasīmāya. avippavāsasīmāyāti
mahāsīmāya. pariyāyena jānantassa vuttamusāvādoti
yassakassaci jānantassa pariyāyena vuttamusāvādoti attho.
anuyogo na dātabboti tena vuttaṁ anādayitvā tuṇhībhavitabbanti
attho. ekūnavīsatibhedāyāti maggapaccavekkhaṇādivasena
ekūnavīsatippabhedāya. pañcahi kāraṇehīti idaṁ atthanipphādanakāni
tesaṁ pubbabhāgāni ca kāraṇabhāvasāmaññena ekajjhaṁ gahetvā
vuttaṁ na pana sabbesaṁ pañcannaṁ samānayogakkhemattā.
anussāvanenāti bhedassa anurūpassāvanena. yathā bhedo hoti evaṁ
bhinditabbānaṁ bhikkhūnaṁ attano vacanassa sāvanena viññāpanenāti
attho. tenāha nanu tumhetiādiṁ. kaṇṇamūle vacībhedaṁ
katvāti etena pākaṭaṁ katvā bhedakaravatthudīpanaṁ voharaṇaṁ tattha
attanā vinicchitamatthaṁ rahassavasena viññāpanaṁ anussāvananti
dasseti. kammameva uddeso vā pamāṇanti te hi saṅghabhedasiddhito
pamāṇaṁ itare pana tesaṁ sambhārabhūtā. tenāhavohārātiādiṁ.
tatthāti voharaṇe. antarā vuttakāraṇenāti taṁ hi vandantassa
mañcapādādīsupi nalāṭaṁ paṭihaññeyyātiādinā vuttakāraṇena.

page number: 507

samuṭṭhānavaṇṇanā
[361] pubbe vuttamevāti sahaseyyādipaṇṇattivajjaṁ.
itaranti sacittakaṁ. bhiṁsāpanādīni katvāti bhiṁsāpanādinā āpattiṁ
āpajjitvāti adhippāyo.
dutiyagāthāsaṅgaṇikavaṇṇanā
[362] vinaye garukā vinayagarukā. kiñcāpi idaṁ dvīsu
gāthāsu āgataṁ aññehi pana missetvā vuttabhāvato nānākaraṇaṁ
paccetabbaṁ. dve saṁvāsakabhūmiyoti ettha bhūmīti avatthā.
aṅgahīnatā kāraṇavekallavasenāpi veditabbāti āha apicetthātiādiṁ.
esa nayoti apicetthātiādinā vuttanayo. vanappatiṁ chindantassa
pārājikanti adinnādāne vanappatikathāya āgataṁ parasantakaṁ sandhāya
vuttaṁ. visaṭṭhichaḍḍaneti sukkavisaṭṭhiyā mocane. dukkaṭā katāti
dukkaṭaṁ vuttaṁ. paṭhamasikkhāpadamhiyevāti bhikkhunovādakavaggassa
paṭhamasikkhāpadeyeva. āmakadhaññaṁ viññāpetvā bhuñjantiyā
pubbappayoge dukkaṭaṁ ajjhohāre pācittiyaṁ. abbhuṇhasīloti
abhinavasīlo.

page number: 508

sedamocanagāthāvaṇṇanā
[363] sedamocanagāthāsu. tahinti tasmiṁ puggale.
akappiyasambhogo nāma methunadhammādīti gaṇṭhīpadesu vuttaṁ.
esā pañhā kusalehi cintitāti liṅgavipallāsavasenetaṁ vuttaṁ.
eso pañho kusalehi cintitoti attho. dasāti avandiye
dasa. ekādasāti paṇḍakādayo ekādasa. ubbhakkhake na
vadāmīti iminā mukhe methunadhammābhāvaṁ dīpeti. adhonābhiṁ
vivajjiyāti iminā vaccamaggapassāvamaggesu. gāmantarapariyāpannaṁ
nadīpāraṁ okantabhikkhuniṁ sandhāyāti ettha nadī bhikkhuniyā
gāmapariyāpannā paratīraṁ gāmantarapariyāpannaṁ tattha paratīre
paṭhamaleḍḍupātappamāṇo gāmupacāro nadīpariyantena paricchinno
tasmā paratīre ratanamattampi araññaṁ natthi paratīrañca tiṇādīhi
paṭicchannattā dassanupacāravirahitaṁ karoti tattha attano gāme
āpatti natthi paratīre pana paṭhamaleḍḍupātasaṅkhāte
gāmupacāreyeva pādaṁ ṭhapeti antare abhidhamme vuttanayena
araññabhūtaṁ sakagāmaṁ atikkamati nāma tasmā gaṇamhā ohīyanā nāma
hotīti veditabbaṁ. bhikkhūnaṁ santike ekato upasampannā nāma
mahāpajāpatīpamukhā pañcasatasākiyāniyo. mahāpajāpatipi hi
ānandattherena dinnaovādassa paṭiggahitattā bhikkhūnaṁ santike

page number: 509

upasampannā nāma. saha dussena methunavītikkamassa sakkuṇeyyatāya
dussakuṭiādīni sandhāyāti vuttaṁ. liṅgaparivattaṁ sandhāya vuttāti
liṅgaparivatte sati paṭiggahaṇassa vijahanato sāmaṁ gahetvā bhuñjituṁ na
vaṭṭatīti liṅgaparivattanaṁ sandhāya vuttā. suppatiṭṭhitanigrodhasadisanti
yojanadviyojanādiparamaṁ mahānigrodhaṁ sandhāya vuttaṁ.
sedamocanagāthā niṭṭhitā.
pañcavaggavaṇṇanā
[364] kammavagge. ummattakassa bhikkhuno ummattakasammatiṁ
ummattake na yācitvā gate asammukhāpi dātuṁ vaṭṭati. tattha
nisinnepi na kuppati niyamābhāvato. asammukhā kate pana dosābhāvaṁ
dassetuṁ asammukhā kataṁ sukataṁ hotīti vuttaṁ. dūtena upasampadā
pana sammukhā kātuṁ na sakkā kammavācānānattasabbhāvato.
pattanikkujjanādayo hatthapāsato apanītamattepi kātuṁ vaṭṭati.
saṅghasammukhatātiādīsu yāvatikā bhikkhū kammappattā te āgatā
honti chandārahānaṁ chando āhaṭo hoti sammukhībhūtā na paṭikkosanti
ayaṁ saṅghasammukhatā. yena dhammena yena vinayena yena satthusāsanena
saṅgho kammaṁ karoti

page number: 510

ayaṁ dhammasammukhatā vinayasammukhatā. tattha dhammoti bhūtaṁ vatthu.
vinayoti codanā ceva sāraṇā ca. satthusāsanaṁ nāma
ñattisampadā ceva anussāvanasampadā ca. yassa saṅgho kammaṁ
karoti tassa sammukhabhāvo puggalasammukhatā. kattikamāsassa
pavāraṇamāsattā ṭhapetvā kattikamāsanti vuttaṁ. paccukkaḍḍhitvā
ṭhapitadivaso cāti kāḷapakkhe cātuddasiṁ vā paṇṇarasiṁ vā sandhāya
vuttaṁ. dve ca puṇṇamāsiyoti paṭhamapacchimavassupagatānaṁ vasena
vuttaṁ. ßēhānakaraṇāni sithilāni katvā uccāretabbaṁ akkharaṁ
sithilaṁ. tāniyeva dhanitāni asithilāni katvā uccāretabbaṁ akkharaṁ
dhanitaṁ. dvimattākālaṁ dīghaṁ. ekamattākālaṁ rassaṁ. dasadhā
byañjanabuddhiyā pabhedoti evaṁ sithilādivasena byañjanabuddhiyā
akkharuppādakacittassa dasappakārena pabhedo. sabbāni hi
akkharāni cittasamuṭṭhānāni yathādhippetatthabyañjanato byañjanāni
ca. saṁyogo paro etasmāti saṁyogaparo. na saṁyogaparo
asaṁyogaparo. āyasmato buddharakkhitatherassa yassa na khamatīti
ettha takārakakārasahitābhāvo asaṁyogaparo. karaṇānīti
kaṇṭhādīni. anukkhittakā pārājikaṁ anāpannā ca pakatattāti āha
pakatattā anukkhittātiādiṁ. tattha anissāritāti purimapadasseva
vevacanaṁ. parisuddhasīlāti pārājikaṁ anāpannā. na tesaṁ
chando vā pārisuddhi vā etīti tīsu dvīsu vā nisinnesu ekassa

page number: 511

vā dvinnaṁ vā chandapārisuddhi āhaṭāpi anāhaṭāva hotīti
adhippāyo. kāyasambhogasāmaggīti sahaseyyapaṭiggahaṇādi.
soratoti subhe rato suṭṭhu oratoti vā sorato. nivātavuttīti
nīcavutti. paṭisaṅkhāti paṭisaṅkhāya ñāṇena upaparikkhitvā. yantaṁ
avandiyakammaṁ anuññātanti sambandho. imassa apalokanakammassa
ṭhānaṁ hotīti evaṁpi apalokanakammaṁ pavattatīti attho. kammameva
lakkhaṇanti kammalakkhaṇaṁ. osāraṇanissāraṇabhaṇḍukammādayo viya
kammañca hutvā aññañca nāmaṁ na labhati. kammameva hutvā
upalakkhiyatīti kammalakkhaṇanti vuccati. etaṁpi kammalakkhaṇamevāti
vuttakammalakkhaṇaṁ dassetuṁ acchinnacīvarajiṇṇacīvaranaṭṭhacīvarānantiādi
vuttaṁ. iṇapalibodhaṁpīti iṇameva palibodho iṇapalibodho. taṁpi dātuṁ
vaṭṭati. sace tādisaṁ bhikkhuṁ iṇāyikā palibuddhanti tatruppādatopi
tassa iṇaṁ sodhetuṁ vaṭṭatīti adhippāyo. chattaṁ vā vedikaṁ vāti
ettha vedikāti cetiyassa upari caturassacayo vuccati. chattanti
tato uddhaṁ valayāni dassetvā kato aggacayo vuccati. cetiyassa
upanikkhepatoti cetiye navakammatthāya upanikkhittato cetiyasantakatoti
vuttaṁ hoti. aññā katikā kātabbāti purimakatikāya asaṅgahitattā
vuttaṁ. tehīti yesaṁ puggalikaṭṭhāne tiṭṭhanti tehi. dasabhāganti
dasamabhāgaṁ. tatthāti tasmiṁ vihāre. mūleti pubbe. ito

page number: 512

paṭṭhāya bhājetvā khādantūti vacaneneva yathāsukhaṁ paribhogo
paṭikkhitto hotīti āha purimakatikā paṭippassambhatīti. anuvicaritvāti
pacchato pacchato gantvā. apaccāsiṁsantenāti tesaṁ santikā
paccayaṁ apaccāsiṁsantena. mūlabhāganti vuttamevatthaṁ vibhāveti
dasabhāgamattanti. akatāvāsaṁ vā katvāti tato uppannāayena
katvā. jaggitakāle na vāretabbāti jaggitānaṁ pupphaphalabharitakāle
na vāretabbā. jagganakāleti jaggituṁ āraddhakāle.
Ñattikammaṭhānabhedeti ñattikammassa ṭhānabhede.
[365] satta āpattikkhandhā paññattaṁ nāmāti sambandho.
kakusandhakonāgamanakassapāeva satta āpattikkhandhe paññāpesuṁ.
vipassiādayo pana ovādapāṭimokkhaṁ uddisiṁsu na sikkhāpadaṁ
paññāpesunti āha kakusandhañca .pe. antarā kenaci
appaññatte sikkhāpadeti. sesamettha suviññeyyameva.
iti samantapāsādikāya vinayaṭṭhakathāya sāratthadīpaniyaṁ
parivāraṭṭhakathāvaṇṇanā samattā.
[366] avasānagāthāsu pana ayamattho. vibhattadesananti
ubhatovibhaṅgakhandhakaparivārehi vibhattadesanaṁ. vinayapiṭakanti
yojetabbaṁ. tassāti tassa vinayassa. tatridantiādi
paṭhamapārājikavaṇṇanāyaṁ vuttanayameva. satthu mahābodhivibhūsitoti
satthunā paribhuttamahābodhivibhūsito maṇḍito. tassa mahāvihārassa

page number: 513

dakkhiṇabhāge uttamaṁ yaṁ padhānagharanti sambandho. tattha
padhānagharanti tannāmakaṁ pariveṇaṁ. sucicārittasīlena bhikkhusaṅghena
sevitanti idaṁpi padhānagharavisesanaṁ. tatthāti tasmiṁ padhānaghare.
cārupākārasañcitanti manāpena pākārena parikkhittaṁ.
sītacchāyatarūpetanti ghananicitapattasañchannasākhāpasākhatāya sītacchāyehi
rukkhehi upetaṁ. vikasitakamalakuvalayapuṇḍarīkasogandhikādi-
pupphasañchannamadhurasītaludakapuṇṇatāya sampannā salilāsayā assāti
sampannasalilāsayo. uddisitvāti buddhasiriṁ nāma theraṁ nissāya.
tassa ajjhesanaṁ nissāyāti vuttaṁ hoti. iddhāti atthavinicchayādīhi
iddhā phītā paripuṇṇā. sirinivāsassāti siriyā nivāsaṭṭhānabhūtassa.
jayasaṁvacchareti jayappattasaṁvacchare. ayanti theraṁ buddhasiriṁ
uddissa yā vinayasaṁvaṇṇanā āraddhā ayaṁ. dhammūpasaṁhitāti
kusalasannissitā.
[367] idāni sadevakassa lokassa accantaṁ sukhādhigamāya
attano puññaṁ pariṇāmento ciraṭṭhitatthaṁ dhammassātiādimāha.
[368] tattha samācitanti upacitaṁ. sabbassa ānubhāvenāti
sabbassa tassa puññassa tejena. sabbeva pāṇinoti
kāmāvacarādibhedā sabbe sattā. saddhammarasasevinoti yathārahaṁ
bodhiyādhigamavasena saddhammarasasevino bhavantu. sesamettha
suviññeyyameva.
niṭṭhito dutiyo kaṇḍo.

page number: 514

[369] ettāvatā ca
vinaye pāṭavatthāya sāsanassa ca vuḍḍhiyā
vaṇṇanā yā samāraddhā vinayaṭṭhakathāya sā
sāratthadīpanī nāma sabbaso pariniṭṭhitā
tiṁsasahassamattehi gaṇṭhehi parimāṇato.
ajjhesito narindena sohaṁ parakkamabāhunā
saddhammaṭṭhitikāmena sāsanujjotakārinā.
teneva kārite ramme pāsādasatamaṇḍite
nānādumagaṇākiṇṇe bhāvanābhiratālaye
sītalūdakasampanne vasaṁ jetavane imaṁ
atthabyañjanasampannaṁ akāsiṁ suvinicchayaṁ.
yaṁ siddhaṁ iminā puññaṁ yaṁ caññaṁ pasutaṁ mayā.
etena puññakammena dutiye attasambhave
tāvatiṁse pamodento sīlācāraguṇe rato
alaggo pañcakāmesu patvāna paṭhamaṁ phalaṁ
antime attabhāvamhi metteyyaṁ munipuṅgavaṁ
lokaggapuggalaṁ nāthaṁ sabbasattahite rataṁ
disvāna tassa dhīrassa sutvā saddhammadesanaṁ
adhigantvā phalaṁ aggaṁ dhammeneva imaṁ pajaṁ
niratā puññakammesu jotentu jinasāsanaṁ.

page number: 515

ime ca pāṇino sabbe sabbadā nirupaddavā
niccaṁ kalyāṇasaṅkappā pappontu amataṁ padanti.
sāratthadīpanī nāma vinayaṭīkā samattā.


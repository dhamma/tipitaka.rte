
page number: 001

visuddhimaggo nāma pakaraṇaviseso
tatiyo bhāgo
---------
khandhaniddeso
idāni yasmā evaṁ abhiññāvasena adhigatānisaṁsāya thiratarāya
samādhibhāvanāya samannāgatena bhikkhunā sīle patiṭṭhāya naro sapañño
cittaṁ paññañca bhāvayanti ettha cittasīsena niddiṭṭho samādhi
sabbākārena bhāvito hoti tadanantarā pana paññā bhāvetabbā
sā ca atisaṅkhepadesitattā viññātumpi tāva na sukarā pageva
bhāvetuṁ tasmā tassā vitthāraṁ bhāvanānayañca dassetuṁ idaṁ
pañhākammaṁ hoti kā paññā kenaṭṭhena paññā kānassā
lakkhaṇarasapaccupaṭṭhānapadaṭṭhānāni katividhā paññā kathaṁ
bhāvetabbā paññābhāvanāya ko ānisaṁsoti. tatridaṁ visajjanaṁ.
kā paññāti paññā bahuvidhā nānappakārā taṁ sabbaṁ
vibhāvayituṁ ārabbhamānaṁ visajjanaṁ adhippetañceva atthaṁ na sādheyya
uttariñca vikkhepāya saṁvatteyya tasmā idha adhippetameva sandhāya
vadāma kusalacittasampayuttaṁ vipassanāñāṇaṁ paññā.
kenaṭṭhena paññāti pajānanaṭṭhena paññā. kimidaṁ pajānanaṁ
nāma. sañjānanavijānanākāravisiṭṭhaṁ nānappakārato jānanaṁ.
saññāviññāṇapaññānaṁ hi samānepi jānanabhāve saññā nīlaṁ

page number: 002

pitakanti ārammaṇasañjānanamattameva hoti aniccaṁ dukkhaṁ anattāti
lakkhaṇapaṭivedhaṁ pāpetuṁ na sakkoti viññāṇaṁ nīlaṁ pītakanti
ārammaṇañca jānāti lakkhaṇapaṭivedhañca pāpeti ussakkitvā pana
maggapātubhāvaṁ pāpetuṁ na sakkoti paññā pana vuttanayavasena
ārammaṇañca jānāti lakkhaṇapaṭivedhañca pāpeti ussakkitvā
maggapātubhāvañca pāpeti. yathā hi heraññikaphalake ṭhapitaṁ
kahāpaṇarāsiṁ eko ajātabuddhidārako eko gāmikapuriso eko
heraññikoti tīsu janesu passamānesu ajātabuddhidārako kahāpaṇānaṁ
cittavicittadīgharassacaturassaparimaṇḍalabhāvamattameva jānāti idaṁ
manussānaṁ upabhogaparibhogaṁ ratanasammatanti na jānāti gāmikapuriso
cittavicittādibhāvañca jānāti idaṁ manussānaṁ upabhogaparibhogaṁ
ratanasammatanti ca ayaṁ cheko ayaṁ kūṭo ayaṁ aḍḍhasāroti imaṁ pana
vibhāgaṁ na jānāti heraññiko sabbepi te pakāre jānāti jānanto
ca kahāpaṇaṁ oloketvāpi jānāti ākoṭitassa saddaṁ sutvāpi gandhaṁ
ghāyitvāpi rasaṁ sāyitvāpi hatthena dhārayitvāpi asukasmiṁ nāma
gāme vā nigame vā nagare vā pabbate vā nadītīre vā katotipi
asukācariyena katotipi jānāti evaṁ sampadamidaṁ veditabbaṁ. saññā
hi ajātabuddhino dārakassa kahāpaṇadassanaṁ viya hoti nīlādivasena
ārammaṇassa upaṭṭhānākāramattaggahaṇato. viññāṇaṁ gāmikassa
purisassa kahāpaṇadassanamiva hoti nīlādivasenārammaṇākāraggahaṇato
uddhampi ca lakkhaṇapaṭivedhaṁ sampāpanato. paññā

page number: 003

heraññikassa kahāpaṇadassanamiva hoti nīlādivasena ārammaṇākāraṁ
gahetvā lakkhaṇapaṭivedhañca pāpetvā tato uddhampi maggapātubhāvaṁ
pāpanato. tasmā yadetaṁ sañjānanavijānanākāravisiṭṭhaṁ nānappakārato
jānanaṁ idaṁ pajānananti veditabbaṁ. idaṁ sandhāya hi etaṁ vuttaṁ
pajānanaṭṭhena paññāti.
sā panesā yattha saññāviññāṇāni na tattha ekaṁsena hoti
yadā pana hoti tadā avinibbhuttā tehi dhammehi ayaṁ saññā idaṁ
viññāṇaṁ ayaṁ paññāti vinibbhujjitvā alabbhaneyyanānattā sukhumā
duddasā. tenāha āyasmā nāgaseno dukkaraṁ mahārāja bhagavatā
katanti. kiṁ pana bhante nāgasena bhagavatā dukkaraṁ katanti.
dukkaraṁ mahārāja bhagavatā kataṁ yaṁ imesaṁ arūpīnaṁ cittacetasikānaṁ
dhammānaṁ ekārammaṇe vattamānānaṁ vavaṭṭhānaṁ akkhātaṁ ayaṁ
phasso ayaṁ vedanā ayaṁ saññā ayaṁ cetanā idaṁ cittanti.
kānassā lakkhaṇarasapaccupaṭṭhānapadaṭṭhānānīti ettha pana.
dhammasabhāvapaṭivedhalakkhaṇā paññā dhammānaṁ sabhāvapaṭicchādaka-
mohandhakāravidadhaṁsanarasā asammohapaccupaṭṭhānā. samāhito
yathābhūtaṁ jānāti passatīti 1- vacanato pana samādhi tassā padaṭṭhānaṁ.
katividhā paññāti dhammasabhāvapaṭivedhalakkhaṇena tāva ekavidhā
lokiyalokuttaravasena duvidhā tathā sāsavānāsavādivasena
nāmarūpavavaṭṭhāpanavasena somanassaupekkhāsahagatavasena

footnote: 1. aṅ. dasaka. 24/3.

page number: 004

dassanabhāvanābhūmivasena ca tividhā cintāsutabhāvanāmayavasena tathā
parittamahaggatāppamāṇārammaṇavasena āyāpāyaupāyakosallavasena
ajjhattābhinivesādivasena ca catuvidhā catusū saccesu ñāṇavasena ca
catupaṭisambhidāvasena cāti. tattha ekavidhakoṭṭhāso uttānatthoyeva.
duvidhakoṭṭhāse. lokiyamaggasampayuttā lokiyā
lokuttaramaggasampayuttā lokuttarāti evaṁ lokiyalokuttaravasena
duvidhā. dutiyaduke. āsavānaṁ ārammaṇabhūtā sāsavā tesaṁ
anārammaṇā anāsavā. atthato panesā lokiyalokuttarāva hoti.
āsavasampayuttā sāsavā āsavavippayuttā anāsavātiādīsupi eseva
nayo. evaṁ sāsavānāsavādivasena duvidhā. tatiyaduke. yā
vipassanaṁ ārabhitukāmassa catunnaṁ arūpakkhandhānaṁ vavaṭṭhāpane paññā
ayaṁ nāmavavaṭṭhāpanapaññā yā rūpakkhandhassa vavaṭṭhāpane paññā
ayaṁ rūpavavaṭṭhāpanapaññāti evaṁ nāmarūpavavaṭṭhāpana vasena duvidhā.
catutthaduke. dvīsu kāmāvacarakusalacittesu soḷasasu ca pañcakanayena
catukkajjhānikesu maggacittesu paññā somanassasahagatā dvīsu
kāmāvacarakusalacittesu catūsu ca pañcamajjhānikesu maggacittesu paññā
upekkhāsahagatāti evaṁ somanassaupekkhāsahagatavasena duvidhā.
pañcamaduke. paṭhamamaggapaññā dassanabhūmi avasesamaggattayapaññā
bhāvanābhūmīti evaṁ dassanabhāvanābhūmivasena duvidhā.
tikesu paṭhamattike. parato assutvā paṭiladdhapaññā attano
cintāvasena nipphannattā cintāmayā parato sutvā paṭiladdhapaññā

page number: 005

sutavasena nipphannattā sutamayā yathā tathā vā bhāvanāvasena
nipphannā appanāppattā paññā bhāvanāmayā. vuttañhetaṁ
tattha katamā cintāmayā paññā yogavihitesu vā kammāyatanesu
yogavihitesu vā sippāyatanesu yogavihitesu vā vijjāṭṭhānesu
kammassakataṁ vā saccānulomikaṁ vā rūpaṁ aniccanti vā vedanā saññā
saṅkhārā viññāṇaṁ aniccanti vā yaṁ evarūpaṁ anulomikaṁ khantiṁ
diṭṭhiṁ ruciṁ mutiṁ pekkhaṁ dhammanijjhānakkhantiṁ parato assutvā paṭilabhati
ayaṁ vuccati cintāmayā paññā .pe. sutvā paṭilabhati ayaṁ
vuccati sutamayā paññā sabbāpi samāpannassa paññā bhāvanāmayā
paññāti 1-. evaṁ cintāsutabhāvanāmayavasena tividhā. dutiyattike.
kāmāvacare dhamme ārabbha pavattā paññā parittārammaṇā
rūpāvacarārūpāvacare ārabbha pavattā mahaggatārammaṇā sā
lokiyavipassanā nibbānaṁ ārabbha pavattā appamāṇārammaṇā
sā lokuttaravipassanāti evaṁ parittamahaggatāppamāṇārammaṇavasena
tividhā. tatiyattike. āyo nāma vuḍḍhi. sā duvidhā
anatthahānito atthuppattito ca. tattha kosallaṁ āyakosallaṁ.
yathāha. tattha katamaṁ āyakosallaṁ ime me dhamme manasikaroto
anuppannā ceva akusalā dhammā na uppajjanti uppannā ca
akusalā dhammā pahīyanti ime vā pana me dhamme manasikaroto
anuppannā ceva kusalā dhammā uppajjanti uppannā ca kusalā

footnote: 1. abhi. vi. 35/438.

page number: 006

dhammā bhiyyobhāvāya vepullāya bhāvanāya pāripūriyā saṁvattantīti yā
tattha paññā pajānanā .pe. amoho dhammavicayo sammādiṭṭhi idaṁ vuccati
āyakosallanti 1-. apāyoti pana avuḍḍhi. sāpi duvidhā atthahānito
anatthuppattito ca. tattha kosallaṁ apāyakosallaṁ. yathāha. tattha
katamaṁ apāyakosallaṁ ime me dhamme manasikaroto anuppannā ceva
kusalā dhammā na uppajjantītiādi 2-. sabbattha pana tesaṁ tesaṁ
dhammānaṁ upāyesu nipphattikāraṇesu taṁkhaṇappavattaṁ ṭhānuppattikaṁ kosallaṁ
upāyakosallaṁ nāma. yathāha. sabbāpi tatrupāyā paññā
upāyakosallanti 2-. evaṁ āyāpāyaupāyakosallavasena tividhā.
catutthattike. attano khandhe gahetvā āraddhā
vipassanāpaññā ajjhattābhinivesā parassa khandhe bāhiraṁ vā
anindriyabaddharūpaṁ gahetvā āraddhā bahiddhābhinivesā ubhayaṁ gahetvā
āraddhā ajjhattabahiddhābhinivesāti evaṁ ajjhattābhinivesādivasena
tividhā.
catukkesu paṭhamacatukke. dukkhasaccaṁ ārabbha pavattaṁ ñāṇaṁ
dukkhe ñāṇaṁ dukkhasamudayaṁ ārabbha pavattaṁ ñāṇaṁ dukkhasamudaye
ñāṇaṁ dukkhanirodhaṁ ārabbha pavattaṁ ñāṇaṁ dukkhanirodhe ñāṇaṁ
dukkhanirodhagāminīpaṭipadaṁ ārabbha pavattaṁ ñāṇaṁ dukkhanirodhagāminiyā
paṭipadāya ñāṇanti evaṁ catūsu saccesu ñāṇavasena catubbidhā.

footnote: 1. abhi. vi. 35/439. 2. abhi. vi. 35/440.

page number: 007

dutiyacatukke. catasso paṭisambhidā nāma atthādīsu pabhedagatāni
cattāri ñāṇāni. vuttañhetaṁ atthe ñāṇaṁ atthapaṭisambhidā
dhamme ñāṇaṁ dhammapaṭisambhidā atthadhammaniruttābhilāpe ñāṇaṁ
niruttipaṭisambhidā ñāṇesu ñāṇaṁ paṭibhāṇapaṭisambhidāti 1-. tattha
atthoti saṅkhepato hetuphalassetaṁ adhivacanaṁ. hetuphalaṁ hi yasmā
hetuanusārena ariyati adhigamiyati sampāpuṇiyati tasmā atthoti
vuccati. pabhedato pana yaṅkiñci paccayasambhūtaṁ nibbānaṁ bhāsitattho
vipāko kiriyāti ime pañca dhammā atthoti veditabbā. taṁ atthaṁ
paccavekkhantassa tasmiṁ atthe pabhedagataṁ ñāṇaṁ atthapaṭisambhidā.
dhammotipi saṅkhepato paccayassetaṁ adhivacanaṁ. paccayo hi
yasmā taṁ taṁ dahati pavatteti vā sampāpuṇituṁ vā deti tasmā
dhammoti vuccati. pabhedato pana yokoci phalanibbattako
hetu ariyamaggo bhāsitaṁ kusalaṁ akusalanti ime pañca dhammā dhammoti
veditabbā. taṁ dhammaṁ paccavekkhantassa tasmiṁ dhamme pabhedagataṁ
ñāṇaṁ dhammapaṭisambhidā. ayameva hi attho abhidhamme dukkhe
ñāṇaṁ atthapaṭisambhidā dukkhasamudaye ñāṇaṁ dhammapaṭisambhidā
dukkhanirodhe ñāṇaṁ atthapaṭisambhidā dukkhanirodhagāminīpaṭipadāya
ñāṇaṁ dhammapaṭisambhidā hetumhi ñāṇaṁ dhammapaṭisambhidā hetuphale
ñāṇaṁ atthapaṭisambhidā ye dhammā jātā bhūtā sañjātā nibbattā
abhinibbattā pātubhūtā imesu dhammesu ñāṇaṁ atthapaṭisambhidā

footnote: 1. abhi. vi. 35/398.

page number: 008

yamhā dhammā te dhammā jātā bhūtā sañjātā nibbattā abhinibbattā
pātubhūtā tesu dhammesu ñāṇaṁ dhammapaṭisambhidā jarāmaraṇe
ñāṇaṁ atthapaṭisambhidā jarāmaraṇasamudaye ñāṇaṁ dhammapaṭisambhidā
.pe. saṅkhāranirodhe ñāṇaṁ atthapaṭisambhidā saṅkhāranirodhagāminiyā
paṭipadāya ñāṇaṁ dhammapaṭisambhidā idha bhikkhu dhammaṁ jānāti
suttaṁ geyyaṁ .pe. vedallaṁ ayaṁ vuccati dhammapaṭisambhidā so
tassa tasseva bhāsitassa atthaṁ jānāti ayaṁ imassa bhāsitassa attho
ayaṁ imassa bhāsitassa atthoti ayaṁ vuccati atthapaṭisambhidā katame
dhammā kusalā yasmiṁ samaye kāmāvacaraṁ kusalaṁ cittaṁ uppannaṁ hoti
.pe. ime dhammā kusalā imesu dhammesu ñāṇaṁ dhammapaṭisambhidā
tesaṁ vipāke ñāṇaṁ atthapaṭisambhidātiādinā 1- nayena vibhajitvā
dassito. atthadhammaniruttābhilāpe ñāṇanti tasmiṁ atthe ca
dhamme ca yā sabhāvanirutti abyābhicārivohāro tadabhilāpe tassa
bhāsane udīraṇe taṁ bhāsitaṁ lapitaṁ udīritaṁ sutvāva ayaṁ sabhāvanirutti
ayaṁ na sabhāvaniruttīti evaṁ tassā dhammaniruttisaññitāya sabhāvaniruttiyā
māgadhikāya sabbasattānaṁ mūlabhāsāya pabhedagataṁ ñāṇaṁ niruttipaṭisambhidā.
niruttipaṭisambhidappatto hi phasso vedanāti evamādivacanaṁ sutvāva
ayaṁ sabhāvaniruttīti jānāti phassā vedanoti evamādikaṁ pana
ayaṁ na sabhāvaniruttīti. Ñāṇesu ñāṇanti sabbattha ñāṇamārammaṇaṁ
katvā paccavekkhantassa ñāṇārammaṇaṁ ñāṇaṁ yathāvuttesu

footnote: 1. abhi. vi. 35/400.

page number: 009

vā tesu ñāṇesu sagocarakiccādivasena vitthārato ñāṇaṁ
paṭibhāṇapaṭisambhidāti attho.
catassopi cetā paṭisambhidā dvīsu pabhedaṁ gacchanti sekhabhūmiyañca
asekhabhūmiyañca. tattha aggasāvakānaṁ mahāsāvakānañca asekhabhūmiyaṁ pabhedaṁ
gatā ānandattheracittagahapatidhammikaupāsakaupāligahapatikhujjuttarāupāsikādīnaṁ
sekhabhūmiyaṁ.
evaṁ dvīsu bhūmīsu pabhedaṁ gacchantiyopi cetā adhigamena pariyattiyā
savanena paripucchāya pubbayogena cāti imehi pañcahākārehi visadā
honti. tattha adhigamo nāma arahattappatti. pariyatti nāma buddhavacanassa
pariyāpuṇanaṁ. savanaṁ nāma sakkaccaṁ aṭṭhiṁkatvā saddhammassavanaṁ. paripucchā
nāma pāliaṭṭhakathādīsu gaṇṭhipadātthapadavinicchayakathā. pubbayogo nāma
pubbabuddhānaṁ sāsane gatapaccāgatikabhāvena yāva anulomagotrabhūsamīpaṁ tāva
vipassanānuyogo. apare āhu
pubbayogo bāhusaccaṁ desabhāsā ca āgamo
paripucchā adhigamo garusannissayo tathā
mittasampatti cevāti paṭisambhidapaccayāti.
tattha pubbayogo vuttanayova. bāhusaccaṁ nāma tesu tesu
satthesu ca sippāyatanesu ca kusalatā. desabhāsā nāma
ekasatavohārakusalatā visesena pana māgadhike kosallaṁ. āgamo nāma
antamaso opammavaggamattassāpi buddhavacanassa pariyāpuṇanaṁ. paripucchā

page number: 010

nāma ekagāthāyapi atthavinicchayapucchanaṁ. adhigamo nāma sotāpannatā
vā .pe. arahattaṁ vā. garusannissayo nāma sutapaṭibhāṇabahulānaṁ
garūnaṁ santike vāso. mittasampatti nāma tathārūpanaṁyeva mittānaṁ
paṭilābhoti. tattha buddhā ca paccekabuddhā ca pubbayogañceva
adhigamañca nissāya paṭisambhidā pāpuṇanti. sāvakā sabbānipi etāni
kāraṇāni. paṭisambhidappattiyā ca pāṭiyekko kammaṭṭhānabhāvanānuyogo
nāma natthi. sekhānaṁ pana sekhaphalavimokkhantikā asekhānaṁ
asekhaphalavimokkhantikāva paṭisambhidappatti hoti. tathāgatānaṁ hi
dasabalāni viya ariyānaṁ ariyaphaleneva paṭisambhidā ijjhantīti. imā
paṭisambhidā sandhāya vuttaṁ catupaṭisambhidāvasena catubbidhāti.
kathaṁ bhāvetabbāti ettha pana. yasmā imāya paññāya
khandhāyatanadhātuindriyasaccapaṭiccasamuppādādibhedā dhammā bhūmi
sīlavisuddhi ceva cittavisuddhi cāti ime dve visuddhiyo mūlaṁ diṭṭhivisuddhi
kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi
ñāṇadassanavisuddhīti imā pañca visuddhiyo sarīraṁ tasmā tesu
bhūmibhūtesu dhammesu uggahaparipucchāvasena ñāṇaparicayaṁ katvā
mūlabhūtā dve visuddhiyo sampādetvā sarīrabhūtā pañca visuddhiyo
sampādentena bhāvetabbā. ayamettha saṅkhepo. ayaṁ pana
vitthāro.
yaṁ tāva vuttaṁ khandhāyatanadhātuindriyasaccapaṭiccasamuppādādibhedā
dhammā bhūmīti ettha. khandhāti pañcakkhandhā rūpakkhandho

page number: 011

vedanākkhandho saññākkhandho saṅkhārakkhandho viññāṇakkhandhoti.
tattha yaṅkiñci sītādīhi ruppanalakkhaṇaṁ dhammajātaṁ sabbantaṁ ekato
katvā rūpakkhandhoti veditabbaṁ. tadetaṁ ruppanalakkhaṇena ekavidhampi
bhūtopādāyabhedato dubbidhaṁ.
tattha bhūtarūpaṁ catubbidhaṁ paṭhavīdhātu āpodhātu tejodhātu vāyodhātūti.
tāsaṁ lakkhaṇarasapaccupaṭṭhānāni catudhātuvavaṭṭhāne vuttāni. padaṭṭhānato
pana tā sabbāpi avasesadhātuttayapadaṭṭhānā.
upādāyarūpaṁ catuvīsatividhaṁ cakkhu sotaṁ ghānaṁ jivhā kāyo rūpaṁ
saddo gandho raso itthindriyaṁ purisindriyaṁ jīvitindriyaṁ hadayavatthu
kāyaviññatti vacīviññatti ākāsadhātu rūpassa lahutā rūpassa
mudutā rūpassa kammaññatā rūpassa upacayo rūpassa santati rūpassa
jaratā rūpassa aniccatā kavaḷiṅkāro āhāroti.
tattha rūpābhighātārahabhūtappasādalakkhaṇaṁ daṭṭhukāmatānidāna-
kammasamuṭṭhānabhūtappasādalakkhaṇaṁ vā cakkhu rūpesu āviñchanarasaṁcakkhuviññāṇassa
ādhārabhāvapaccupaṭṭhānaṁ daṭṭhukāmatānidānakammajabhūtapadaṭṭhānaṁ.
saddābhighātārahabhūtappasādalakkhaṇaṁ sotukāmatānidāna
kammasamuṭṭhānabhūtappasādalakkhaṇaṁ vā sotaṁ saddesu āviñchanarasaṁ
sotaviññāṇassa ādhārabhāvapaccupaṭṭhānaṁ sotukāmatānidānakammajabhūtapadaṭṭhānaṁ.
gandhābhighātārahabhūtappasādalakkhaṇaṁ ghāyitukāmatānidāna
kammasamuṭṭhānabhūtappasādalakkhaṇaṁ vā ghānaṁ gandhesu āviñchanarasaṁ

page number: 012

ghānaviññāṇassa ādhārabhāvapaccupaṭṭhānaṁ ghāyitukāmatānidānakammajabhūta-
padaṭṭhānaṁ. rasābhighātārahabhūtappasādalakkhaṇā sāyitukāmatā-
nidānakammasamuṭṭhānabhūtappasādalakkhaṇā vā jivhā rasesu āviñchanarasā
jivhāviññāṇassa ādhārabhāvapaccupaṭṭhānā sāyitukāmatānidāna-
kammajabhūtapadaṭṭhānā. phoṭṭhabbābhighātārahabhūtappasādalakkhaṇo
phusitukāmatānidānakammasamuṭṭhānabhūtappasādalakkhaṇo vā kāyo
phoṭṭhabbesu āviñchanaraso kāyaviññāṇassa ādhārabhāvapaccupaṭṭhāno
phusitukāmatānidānakammajabhūtapadaṭṭhāno.
keci pana tejādhikānaṁ bhūtānaṁ pasādo cakkhu vāyupaṭhavīāpādhikānaṁ
bhūtānaṁ pasādo sotaghānajivhā kāyo sabbesanti vadanti.
apare tejādhikānaṁ pasādo cakkhu vivaravāyuāpapaṭhavādhikānaṁ
sotaghānajivhākāyāti vadanti. te vattabbā suttaṁ āharathāti.
addhā suttameva na dakkhissanti. keci panettha tejādīnaṁ guṇehi
rūpādīhi anuggayhabhāvatoti kāraṇaṁ vadanti. te vattabbā ko
panevamāha rūpādayo tejādīnaṁ guṇāti avinibbhogavuttīsu
hi bhūtesu ayaṁ imassa guṇo ayaṁ imassa guṇoti na labbhā
vattunti. athāpi vadeyyuṁ yathā tesu tesu sambhāresu
tassa tassa bhūtassa adhikatāya paṭhavīādīnaṁ sandhāraṇādīni kiccāni
icchatha evaṁ tejādiadhikesu sambhāresu rūpādīnaṁ adhikabhāvadassanato
icchitabbametaṁ rūpādayo tesaṁ guṇāti. te vattabbā iccheyyāma
yadi āpādhikassa āsavassa gandhato paṭhavīadhike kappāse gandho

page number: 013

adhikataro siyā tejādhikassa ca uṇhodakassa vaṇṇatopi sītudakassa vaṇṇo
parihāyetha yasmā panetaṁ ubhayampi natthi tasmā pahāyethetametesaṁ
nissayabhūtānaṁ visesakappanaṁ yathā avisesepi ekakalāpe bhūtānaṁ
rūparasādayoaññamaññaṁ visadisā honti evaṁ cakkhuppasādādayo
avijjamānepi aññasmiṁ visesakāraṇeti gahetabbametaṁ.
kiṁ pana taṁ yaṁ aññamaññassa asādhāraṇaṁ. kammameva ca nesaṁ
visesakāraṇaṁ tasmā kammavisesato etesaṁ viseso na bhūtavisesato.
bhūtavisese hi sati pasādova na uppajjati. samānaṁ hi pasādo
na visamānanti porāṇā. evaṁ kammavisesato visesavantesu ca
etesu cakkhusotāni appattavisayaggāhakāni attano nissayaṁ
anallīnanissayeeva visaye viññāṇahetuttā. ghānajivhākāyā
sampattavisayaggāhakā nissayavasena ceva sayañca attano nissayaṁ
allīneyeva visaye viññāṇahetuttā.
cakkhuñcettha yadetaṁ loke nīlapakhumasamākiṇṇaṁ kaṇhasukkamaṇḍalavicittaṁ
nīluppaladalasannibhaṁ cakkhunti vuccati tassa sasambhāracakkhuno
setamaṇḍalaparikkhittassa kaṇhamaṇḍalassa majjhe abhimukhe ṭhitānaṁ
sarīrasaṇṭhānuppattidese sattasu picupaṭalesu āsittatelaṁ picupaṭalāni
viya satta akkhipaṭalāni byāpetvā dhāraṇanhāpanamaṇḍanavījanakiccāhi
catūhi dhātīhi khattiyakumāro viya sandhāraṇābandhanaparipācanasamudīraṇakiccāhi
catūhi dhātūhi katupakāraṁ utucittāhārehi upatthambhiyamānaṁ
āyunā anupāliyamānaṁ vaṇṇagandharasādīhi parivutaṁ pamāṇato

page number: 014

okāsiramattaṁ cakkhuviññāṇādīnaṁ yathārahaṁ vatthudvārabhāvaṁ sādhayamānaṁ
taṭṭhati. vuttampi cetaṁ dhammasenāpatinā
yena cakkhuppasādena rūpāni manupassati
parittaṁ sukhumaṁ etaṁ ūkāsirasamūpamanti.
sasambhārasotavilassa pana anto tanutambalomācite aṅgulīvedhakasaṇṭhāne
padese sotaṁ vuttappakārāhi dhātūhi katupakāraṁ utucittāhārehi
upatthambhiyamānaṁ āyunā anupāliyamānaṁ vaṇṇādīhi parivutaṁ
sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.
sasambhāraghānavilassa anto ajapadasaṇṭhāne padese ghānaṁ
yathāvuttappakāraupakārupatthambhanānupālanaparivāraṁ ghānaviññāṇādīnaṁ yathārahaṁ
vatthudvārabhāvaṁ sādhayamānaṁ tiṭṭhati. sasambhārajivhāmajjhassa upari
uppaladalaggasaṇṭhāne padese jivhā yathāvuttappakāraupakārupatthambhanānu-
pālanaparivārā jivhāviññāṇādīnaṁ yathārahaṁ vatthudvārabhāvaṁ
sādhayamānā tiṭṭhati. yāvatā pana imasmiṁ kāye upādinnarūpaṁ nāma atthi.
sabbattha kāyo kappāsapaṭale sneho viya vuttappakāraupakārupatthambhanā-
nupālanaparivārova hutvā kāyaviññāṇādīnaṁ yathārahaṁ vatthudvārabhāvaṁ
sādhayamāno tiṭṭhati. vammikaudakākāsagāmasivaṭṭhikā 1-
saṅkhātasagocaraninnā viya ca ahisuṁsumārapakkhīkukkurasigālā
rūpādisagocaraninnāva ete cakkhādayoti daṭṭhabbā.
tato paresu pana rūpādīsu. cakkhupaṭihananalakkhaṇaṁ rūpaṁ
cakkhuviññāṇassa visayabhāva rasaṁ tasseva gocarapaccupaṭṭhānaṁ

footnote: 1. sīvathikā... itipi.

page number: 015

catumahābhūtapadaṭṭhānaṁ. yathā cetaṁ tathā sabbānipi upādāyarūpāni.
yattha pana viseso atthi tattha vakkhāma. tayidaṁ nīlaṁ pītakantiādivasena
anekavidhaṁ. sotapaṭihananalakkhaṇo saddo sotaviññāṇassa visayabhāvaraso
tasseva gocarapaccupaṭṭhāno bherisaddo mudiṅgasaddotiādinā nayena
anekavidho. ghānapaṭihananalakkhaṇo gandho ghānaviññāṇassa visayabhāvaraso
tasseva gocarapaccupaṭṭhāno mūlagandho sāragandhotiādinā nayena
anekavidho. jivhāpaṭihananalakkhaṇo raso jivhāviññāṇassa visayabhāvaraso
tasseva gocarapaccupaṭṭhāno mūlaraso khandharasotiādinā nayena anekavidho.
itthībhāvalakkhaṇaṁ itthindriyaṁ itthīti pakāsana rasaṁ itthīliṅga-
nimittakuttākappānaṁ karaṇabhāvapaccupaṭṭhānaṁ. purisabhāvalakkhaṇaṁ
purisindriyaṁ purisoti pakāsanarasaṁ purisaliṅganimittakuttākappānaṁ
karaṇabhāvapaccupaṭṭhānaṁ. tadubhayampi kāyappasādo viya sakalasarīraṁ
byāpakameva na ca kāyappasādena ṭhitokāse ṭhitanti vā aṭṭhitokāse
ṭhitanti vā vattabbataṁ āpajjati rūparasādayo viya aññamaññaṁ saṅkaro natthi.
sahajarūpānupālanalakkhaṇaṁ jīvitindriyaṁ tesaṁ pavattanarasaṁ tesaṁyeva ṭhapana
paccupaṭṭhānaṁ yāpayitabbabhūtapadaṭṭhānaṁ. santepi ca anupālanalakkhaṇādimhi
vidhāne atthikkhaṇeyeva taṁ sahajarūpāni anupāleti udakaṁ viya
uppalādīni yathāsakaṁ paccayuppannepi ca dhamme pāleti dhātī
viya kumāraṁ sayaṁ pavattitadhammasambandheneva ca pavattati niyāmako
viya na bhaṅgato uddhaṁ pavattati attano ca pavattayitabbānaṁ ca

page number: 016

abhāvā na bhaṅgakkhaṇe ṭhapeti sayaṁ bhijjamānattā khīyamāno viya
vaṭṭisenho dīpasikhaṁ na ca anupālanapavattanaṭhapanānubhāvavirahitaṁ
yathāvuttakkhaṇe tassa tassa sādhanatoti daṭṭhabbaṁ.
manodhātumanoviññāṇadhātūnaṁ nissayalakkhaṇaṁ hadayavatthu tāsaṁyeva
dhātūnaṁ ādhāraṇarasaṁ ubbāhanapaccupaṭṭhānaṁ. hadayassa anto
kāyagatāsatikathāya vuttappakāraṁ lohitaṁ nissāya sandhāraṇādikiccehi
bhūtehi katupakāraṁ utucittāhārehi upatthambhiyamānaṁ āyunā
anupāliyamānaṁ manodhātumanoviññāṇadhātūnañceva taṁsampayuttadhammānañca
vatthubhāvaṁ sādhayamānaṁ tiṭṭhati.
atikkamādippavattakacittasamuṭṭhānavāyodhātuyā sahajarūpakāyat-
thambhanasandhāraṇacalanassa paccayo ākāravikāro kāyaviññatti
adhippāyappakāsanarasā kāyavipphandanahetubhāvapaccupaṭṭhānā
cittasamuṭṭhānavāyodhātupadaṭṭhānā. sā panesā kāyavipphandanena
adhippāyaviññāpanahetuttā sayañca tena kāyavipphandanasaṅkhātena kāyena
viññeyyattā kāyaviññattīti vuccati. tāya ca pana calitehi cittajarūpehi
abhisambandhānaṁ utujādīnampi calanato abhikkamapaṭikkamādayo pavattantīti
veditabbā. vacībhedappavattakacittasamuṭṭhānapaṭhavīdhātuyā upādinnaghaṭṭanassa
paccayo ākāravikāro vacīviññatti adhippāyappakāsanarasā vacīghosassa
hetubhāvapaccupaṭṭhānā cittasamuṭṭhānapaṭhavīdhātupadaṭṭhānā.
sā panesā vacīghosena adhippāyaviññāpanahetuttā sayañca
tāya vacīghosasaṅkhātāya vācāya viññeyyattā vacīviññattīti

page number: 017

vuccati. yathā hi araññe ussāpetvā baddhagosīsādiudakanimittaṁ
disvā udakamettha atthīti viññāyati evaṁ kāyavipphandanañceva
vacīghosañca gahetvā kāyavacīviññattiyopi viññāyanti.
rūpaparicchedalakkhaṇā ākāsadhātu rūpapariyantappakāsanarasā
rūpamariyādapaccupaṭṭhānā asamphuṭṭhabhāvachiddavivarabhāvapaccupaṭṭhānā vā
paricchinnarūpapadaṭṭhānā yāya paricchinnesu rūpesu idamito uddhamadho
tiriyanti ca hoti.
adandhatālakkhaṇā rūpassa lahutā rūpānaṁ garubhāvavinodanarasā
lahuparivattitāpaccupaṭṭhānā lahurūpapadaṭṭhānā. athaddhatālakkhaṇā rūpassa
mudutā rūpānaṁ thaddhabhāvavinodanarasā sabbakiriyāsu avirodhitāpaccupaṭṭhānā
mudurūpapadaṭṭhānā. sarīrakiriyānukulakammaññabhāvalakkhaṇā rūpassa kammaññatā
akammaññatāvinodanarasā adubbalabhāvapaccupaṭṭhānā kammaññarūpapadaṭṭhānā.
etā pana tisso na aññamaññaṁ vijahanti. evaṁ santepi yo arogino
viya rūpānaṁ lahubhāvo adandhatālahuparivattippakāro rūpadandhattakaradhātukkhobha-
paṭipakkhapaccayasamuṭṭhāno so rūpavikāro rūpassa lahutā yo pana
suparimadditacammasseva rūpānaṁ mudubhāvo sabbakiriyāvisesesu
vasavattanabhāvamaddavappakāro rūpatthaddhattakaradhātukkhobhapaṭipakkhapaccaya-
samuṭṭhāno so rūpavikāro rūpassa mudutā yo pana sudhantasuvaṇṇasseva
rūpānaṁ kammaññabhāvo sarīrakiriyānukulabhāvappakāro sarīrakiriyānaṁ
ananukulakaradhātukkhobhapaṭipakkhapaccayasamuṭṭhāno so rūpavikāro rūpassa

page number: 018

kammaññatāti evametāsaṁ viseso veditabbo.
ācayalakkhaṇo rūpassa upacayo pubbantato rūpānaṁ ummujjāpanaraso
niyyātanapaccupaṭṭhāno paripuṇṇabhāvapaccupaṭṭhāno vā
upacitarūpapadaṭṭhāno. pavattilakkhaṇā rūpassa santati anuppabandhanarasā
anuppacchedapaccupaṭṭhānā anuppabandhanakarūpapadaṭṭhānā. ubhayampetaṁ
jātirūpassevādhivacanaṁ. ākāranānattato pana veneyyavasena
ca upacayo santatīti uddesadesanā katā. yasmā panettha
atthato nānattaṁ natthi tasmā imesaṁ padānaṁ niddese yo
āyatanānaṁ ācayo so rūpassa upacayo yo rūpassa upacayo
sā rūpassa santatīti 1- vuttaṁ. aṭṭhakathāyampi ācayo nāma
nibbatti upacayo nāma vaḍḍhi santati nāma pavattīti vatvā
nadītīre khatakūpasmiṁ hi udakuggamanakālo viya ācayo nibbatti
paripuṇṇakālo viya upacayo vaḍḍhi ajjhottharitvā gamanakālo viya
santati pavattīti upamā katā. upamāvasāne ca evaṁ kiṁ kathitaṁ
hoti. āyatanena ācayo kathito ācayena āyatanaṁ kathitanti
vuttaṁ. tasmā yā rūpānaṁ paṭhamābhinibbatti sā ācayo yā
tesaṁ upari aññesaṁ nibbattamānānaṁ nibbatti sā vaḍḍhiākārena
upaṭṭhānato upacayo yā tesampi upari punappunaṁ aññesaṁ
nibbattamānānaṁ nibbatti sā anuppabandhākārena upaṭṭhānato
santatīti ca pavuccatīti veditabbā. rūpaparipākalakkhaṇā rūpassa jaratā

footnote: 1. abhi. saṁ. 34/226.

page number: 019

upanayanarasā sabhāvānapagamepi navabhāvāpagamapaccupaṭṭhānā vīhipurāṇabhāvo
viya paripaccamānarūpapadaṭṭhānā khaṇḍiccādibhāvena dantādīsu
vikāradassitā 1- idaṁ pākaṭajaraṁ sandhāya vuttaṁ. arūpadhammānaṁ pana
paṭicchannajarā nāma hoti tassā esa vikāro natthi yā ca
paṭhavīudakapabbatacandimasuriyādīsu avīcijarā nāma. paribhedalakkhaṇā rūpassa
aniccatā saṁsīdanarasā khayavayapaccupaṭṭhānā paribhijjamānarūpapadaṭṭhānā.
ojālakkhaṇo kavaḷiṅkāro āhāro rūpāharaṇaraso
upatthambhanapaccupaṭṭhāno kabaḷaṁ katvā āharitabbavatthupadaṭṭhāno.
yāya ojāya sattā yāpenti tassā etaṁ adhivacananti. imāni
tāva pāliyaṁ āgatarūpāneva.
aṭṭhakathāyaṁ pana balarūpaṁ sambhavarūpaṁ jātirūpaṁ rogarūpanti 2-
ekaccānaṁ matena middharūpanti evaṁ aññānipi rūpāni āharitvā
addhā munīsi sambuddho natthi nīvaraṇā tavātiādīni 3- vatvā
middharūpaṁ tāva natthiyevāti paṭikkhittaṁ. itaresu rogarūpaṁ
jaratāaniccatāgahaṇena gahitameva jātirūpaṁ upacayasantatiggahaṇena
sambhavarūpaṁ āpodhātuggahaṇena balarūpaṁ vāyodhātuggahaṇena gahitameva.
tasmā tesu ekampi visuṁ natthīti sanniṭṭhānaṁ gataṁ. iti idaṁ
catuvīsatividhaṁ upādāyarūpaṁ pubbe vuttacatubbidhabhūtarūpañcāti aṭṭhavīsatividhaṁ
rūpaṁ hoti anūnamanadhikaṁ.

footnote: 1. ma. yu. vikāradassanato. 2. ma. itisaddo natthi. 3. khu. su. 25/435.

page number: 020

taṁ sabbampi nahetu ahetukaṁ hetuvippayuttaṁ sappaccayaṁ lokiyaṁ
sāsavamevātiādinā nayena ekavidhaṁ ajjhattikaṁ bāhiraṁ oḷārikaṁ
sukhumaṁ dūre santike nipphannaṁ anipphannaṁ pasādarūpaṁ napasādarūpaṁ
indriyaṁ anindriyaṁ upādinnaṁ anupādinnantiādivasena duvidhaṁ.
tattha cakkhādi pañcavidhaṁ attabhāvaṁ adhikicca pavattattā ajjhattikaṁ
sesaṁ tato bāhirattā bāhiraṁ. cakkhādīni nava āpodhātuvajjitā
tisso dhātuyo cāti dvādasavidhaṁ ghaṭṭanavasena gahetabbato oḷārikaṁ
sesaṁ tato viparītattā sukhumaṁ. yaṁ sukhumaṁ tadeva duppaṭivijjhasabhāvattā
dūre itaraṁ supaṭivijjhasabhāvattā santike. catasso dhātuyo
cakkhādīni terasa kabaḷiṅkārāhāro cāti aṭṭhārasavidhaṁ rūpaṁ
paricchedavikāralakkhaṇabhāvaṁ atikkamitvā sabhāveneva pariggahetabbato
nipphannaṁ sesaṁ tabbiparītatāya anipphannaṁ. cakkhādi pañcavidhaṁ rūpādīnaṁ
gahaṇapaccayabhāvena ādāsatalaṁ viya vippasannattā pasādarūpaṁ itaraṁ
tato viparītattā napasādarūpaṁ. pasādarūpameva itthindriyādittayena
saddhiṁ adhipatiyaṭṭhena indriyaṁ sesaṁ tato viparītattā anindriyaṁ.
yaṁ kammajanti parato vakkhāma taṁ kammena upādinnattā upādinnaṁ
sesaṁ tato viparītattā anupādinnaṁ.
puna sabbameva rūpaṁ sanidassanakammajādīnaṁ tikānaṁ vasena
tividhaṁ hoti. tattha oḷārike rūpaṁ sanidassanasappaṭighaṁ sesaṁ
anidassanasappaṭighaṁ sabbampi sukhumaṁ anidassanāppaṭighaṁ. evaṁ tāva
sanidassanattikavasena tividhaṁ. kammajādittikavasena pana. kammato jātaṁ

page number: 021

kammajaṁ tadaññapaccayajātaṁ akammajaṁ na kutoci jātaṁ neva kammajaṁ
nākammajaṁ. cittato jātaṁ cittajaṁ tadaññapaccayajātaṁ acittajaṁ na
kutoci jātaṁ cittajaṁ nācittajaṁ. āhārato jātaṁ āhārajaṁ
tadaññapaccayajātaṁ anāhārajaṁ na kutoci jātaṁ neva āhārajaṁ na
anāhārajaṁ. ututo jātaṁ utujaṁ tadaññapaccayajātaṁ anutujaṁ na kutoca
jātaṁ neva utujaṁ na anutujanti. evaṁ kammajātittikavasena tividhaṁ.
puna diṭṭhādirūparūpādivatthādicatukkavasena catubbidhaṁ. tattha rūpāyatanaṁ
diṭṭhaṁ nāma dassanavasayattā saddāyatanaṁ sutaṁ nāma savanavisayattā
gandharasaphoṭṭhabbattayaṁ mutaṁ nāma sampattaggāhakaindriyavisayattā sesaṁ
viññātaṁ nāma viññāṇasseva visayattāti evaṁ tāva diṭṭhādicatukkavasena
catubbidhaṁ. nipphannarūpaṁ panettha rūparūpaṁ nāma ākāsadhātu paricchedarūpaṁ
nāma kāyaviññattiādi kammaññatāpariyantaṁ vikārarūpaṁ nāma jātijarābhaṅgaṁ
lakkhaṇarūpaṁ nāmāti evaṁ rūparūpādicatukkavasena catubbidhaṁ. yaṁ panettha
hadayarūpaṁ nāma taṁ vatthu na dvāraṁ viññattidvayaṁ dvāraṁ na vatthu
pasādarūpaṁ vatthuñceva dvārañca sesaṁ neva vatthu na dvāranti
evaṁ vatthādicatukkavasena catubbidhaṁ.
puna ekajaṁ dvijaṁ tijaṁ catujaṁ na kutoci jātanti imesaṁ vasena
pañcavidhaṁ. tattha kammajameva cittajameva ca ekajaṁ nāma. tesu
saddhiṁ hadayavatthunā indriyarūpaṁ kammajameva. viññattidvayaṁ cittajameva.

page number: 022

yaṁ pana cittato ca ututo ca jātaṁ taṁ dvijaṁ nāma taṁ
saddāyatanameva. yaṁ utucittāhārehi jātaṁ taṁ tijaṁ nāma taṁ pana
lahutādittayameva. yaṁ catūhipi kammādīhi jātaṁ taṁ catujaṁ nāma
taṁ lakkhaṇarūpavajjamavasesaṁ hoti. lakkhaṇarūpaṁ pana na kutoci
jātaṁ. kasmā. na hi uppādassa uppādo atthi uppannassa
ca paripākabhedamattaṁ itaradvayaṁ. yampi rūpāyatanaṁ saddāyatanaṁ
gandhāyatanaṁ rasāyatanaṁ phoṭṭhabbāyatanaṁ ākāsadhātu āpodhātu rūpassa
lahutā rūpassa mudutā rūpassa kammaññatā rūpassa upacayo rūpassa
santati kavaḷiṅkāro āhāro ime dhammā cittasamuṭṭhānātiādīsu
jātiyā kutoci jātattaṁ anuññātaṁ taṁ rūpajanakapaccayānaṁ
kiccānubhāvalakkhaṇe diṭṭhattāti veditabbaṁ. idaṁ tāva rūpakkhandhe
vitthārakathāmukhaṁ.
itaresu pana. yaṅkiñci vedayitalakkhaṇaṁ sabbantaṁ ekato
katvā vedanākkhandho. yaṅkiñci sañjānanalakkhaṇaṁ sabbantaṁ
ekato katvā saññākkhandho. yaṅkiñci abhisaṅkharaṇalakkhaṇaṁ
sabbantaṁ ekato katvā saṅkhārakkhandho. yaṅkiñci vijānanalakkhaṇaṁ
sabbantaṁ ekato katvā viññāṇakkhandho veditabbo. tattha yasmā
viññāṇakkhandhe viññāte itare suviññeyyā honti tasmā
viññāṇakkhandhamādiṁ katvā vaṇṇanaṁ karissāma.
yaṅkiñci vijānanalakkhaṇaṁ sabbantaṁ ekato katvā viññāṇakkhandho
veditabboti hi vuttaṁ. kiñci vijānanalakkhaṇaṁ viññāṇaṁ.

page number: 023

yathāha. vijānāti vijānātīti kho āvuso tasmā viññāṇanti
vuccatīti 1-. viññāṇaṁ cittaṁ manoti atthato ekaṁ. tadetaṁ
vijānanalakkhaṇena sabhāvato ekavidhampi jātivasena tividhaṁ kusalaṁ
akusalaṁ abyākatañca.
tattha kusalaṁ bhūmibhedato catubbidhaṁ kāmāvacaraṁ rūpāvacaraṁ arūpāvacaraṁ
lokuttarañca. tattha kāmāvacaraṁ somanassupekkhāñāṇasaṅkhārabhedato
aṭṭhavidhaṁ. seyyathīdaṁ. somanassasahagataṁ ñāṇasampayuttaṁ asaṅkhāraṁ
sasaṅkhārañca tathā ñāṇavippayuttaṁ upekkhāsahagataṁ ñāṇasampayuttaṁ
asaṅkhāraṁ sasaṅkhārañca tathā ñāṇavippayuttaṁ. yadā hi
deyyadhammapaṭiggāhakādisampattiṁ aññaṁ vā somanassahetuṁ
āgamma haṭṭhapahaṭṭho atthi dinnantiādinayappavattaṁ sammādiṭṭhiṁ
purakkhitvā asaṁsīdanto anussāhito parehi dānādīni puññāni
karoti tadāssa cittaṁ somanassasahagataṁ ñāṇasampayuttaṁ asaṅkhāraṁ
hoti. yadā pana vuttanayena haṭṭhatuṭṭho sammādiṭṭhiṁ purakkhitvāpi
amuttacāgatādivasena saṁsīdamāno vā parehi vā ussāhito karoti
tadāssa tadeva cittaṁ sasaṅkhāraṁ hoti. imasmiṁ hi atthe saṅkhāroti
etaṁ attano vā paresaṁ vā vasena pavattassa pubbayogassādhivacanaṁ.
yadā pana ñātijanassa paṭipattidassanena jātaparicayā bāladārakā
bhikkhū disvā somanassajātā sahasā kiñcideva hatthagataṁ
dadanti vā vandanti vā tadā tesaṁ tatiyaṁ cittaṁ uppajjati.

footnote: 1. ma. mū. 12/537.

page number: 024

yadā pana detha vandathāti ñātīhi ussāhitā evaṁ paṭipajjanti
tadā catutthaṁ cittaṁ uppajjati. yadā pana deyyadhammapaṭiggāhakādīnaṁ
asampattiṁ aññesaṁ vā somanassahetūnaṁ abhāvaṁ āgamma catūsupi
vikappesu somanassarahitā honti tadā sesāni cattāri upekkhāsahagatāni
uppajjantīti. evaṁ somanassupekkhāñāṇasaṅkhārabhedato aṭṭhavidhaṁ
kāmāvacarakusalaṁ veditabbaṁ. rūpāvacaraṁ pana jhānaṅgayogabhedato
pañcavidhaṁ hoti. seyyathīdaṁ. vitakkavicārapītisukhasamādhiyuttaṁ paṭhamaṁ
atikkantavitakkaṁ dutiyaṁ tato atikkantavicāraṁ tatiyaṁ tato virattapītikaṁ
catutthaṁ atthaṅgatasukhaṁ upekkhāsamādhiyuttaṁ pañcamanti. arūpāvacaraṁ
catunnaṁ āruppānaṁ yogavasena catubbidhaṁ. vuttappakārena hi
ākāsānañcāyatanajjhānena sampayuttaṁ paṭhamaṁ viññāṇañcāyatanādīhi
dutiyatatiyacatutthāni. lokuttaraṁ catumaggasampayogato catubbidhanti. evaṁ
tāva kusalaviññāṇameva ekavīsatividhaṁ hoti.
akusalaṁ pana bhūmito ekavidhaṁ kāmāvacarameva. mūlato tividhaṁ
lobhamūlaṁ dosamūlaṁ mohamūlañca. tattha lobhamūlaṁ somanassupekkhā-
diṭṭhigatasaṅkhārabhedato aṭṭhavidhaṁ. seyyathīdaṁ. somanassasahagataṁ
diṭṭhigatasampayuttaṁ asaṅkhāraṁ sasaṅkhārañca tathā diṭṭhigatavippayuttaṁ
upekkhāsahagataṁ diṭṭhigatasampayuttaṁ asaṅkhāraṁ sasaṅkhārañca tathā
diṭṭhigatavippayuttaṁ. yadā hi natthi kāmesu ādīnavotiādinā
nayena micchādiṭṭhiṁ purakkhitvā haṭṭhatuṭṭho kāme vā paribhuñjati

page number: 025

diṭṭhamaṅgalādīni vā sārato pacceti sabhāvatikkheneva anussāhitena
cittena tadā paṭhamaṁ akusalacittaṁ uppajjati. yadā mandena
samussāhitena cittena tadā dutiyaṁ. yadā micchādiṭṭhiṁ apurakkhitvā
kevalaṁ haṭṭhatuṭṭho methunaṁ vā sevati parasampattiṁ vā abhijjhāyati
parabhaṇḍaṁ vā harati sabhāvatikkheneva anussāhitena cittena tadā
tatiyaṁ. yadā mandena samussāhitena cittena tadā catutthaṁ.
yadā pana kāmānaṁ vā asampattiṁ āgamma aññesaṁ vā somanassahetūnaṁ
abhāvena catūsupi vikappesu somanassarahitā honti tadā sesāni
cattāri upekkhāsahagatāni uppajjantīti. evaṁ somanassupekkhā-
diṭṭhigatasaṅkhārabhedato aṭṭhavidhaṁ lobhamūlaṁ veditabbaṁ. dosamūlaṁ
pana domanassasahagataṁ paṭighasampayuttaṁ asaṅkhāraṁ sasaṅkhāranti duvidhameva
hoti. tassa pāṇātipātādīsu tikkhamandappavattikāle uppatti
veditabbā. mohamūlaṁ upekkhāsahagataṁ vicikicchāsampayuttaṁ
uddhaccasampayuttañcāti duvidhaṁ. tassa asanniṭṭhānavikkhepakāle
pavatti veditabbāti. evaṁ akusalaviññāṇaṁ dvādasavidhaṁ hoti.
abyākataṁ jātibhedato duvidhaṁ vipākaṁ kiriyañca. tattha vipākaṁ
bhūmito catubbidhaṁ kāmāvacaraṁ rūpāvacaraṁ arūpāvacaraṁ lokuttarañca.
tattha kāmāvacaraṁ duvidhaṁ kusalavipākaṁ akusalavipākañca. kusalavipākampi
duvidhaṁ ahetukaṁ sahetukañca.
tattha alobhādivipākahetuvirahitaṁ ahetukaṁ. taṁ cakkhuviññāṇaṁ
sotaghānajivhākāyaviññāṇaṁ sampaṭicchanakiccā manodhātu

page number: 026

santīraṇādikiccā dve manoviññāṇadhātuyo cāti aṭṭhavidhaṁ. tattha
cakkhusannissitarūpavijānanalakkhaṇaṁ cakkhuviññāṇaṁ rūpamattārammaṇarasaṁ
rūpābhimukhabhāvapaccupaṭṭhānaṁ rūpārammaṇāya kiriyamanodhātuyā apagamapadaṭṭhānaṁ.
sotādisannissitasaddādivijānanalakkhaṇāni sotaghānajivhākāyaviññāṇāni
saddādimattārammaṇarasāni saddādiabhimukhabhāvapaccupaṭṭhānāni
saddādiārammaṇānaṁ kiriyamanodhātūnaṁ apagamapadaṭṭhānāni.
cakkhuviññāṇādīnaṁ anantaraṁ rūpādivijānanalakkhaṇā manodhātu rūpādisampaṭicchanarasā
tathābhāvapaccupaṭṭhānā cakkhuviññāṇādiapagamapadaṭṭhānā. ahetukavipākānantaraṁ
chaḷārammaṇavijānanalakkhaṇā duvidhāpi santīraṇādikiccā manoviññāṇadhātu
santīraṇādirasā tathābhāvapaccupaṭṭhānā hadayavatthupadaṭṭhānā.
somanassupekkhāyogato pana dvipañcaṭṭhānabhedato ca tassā bhedo.
etāsu hi ekā ekantamiṭṭhārammaṇe pavattisabhāvato
somanassasampayuttā hutvā santīraṇatadārammaṇavasena pañcadvāre
ceva javanāvasāne ca pavattanato dviṭṭhānā hoti ekā
iṭṭhamajjhattārammaṇe pavattisabhāvato upekkhāsampayuttā hutvā
santīraṇatadārammaṇapaṭisandhibhavaṅgacutivasena pavattanato pañcaṭṭhānā
hoti. aṭṭhavidhampi cetaṁ ahetukavipākaviññāṇaṁ niyatāniyatārammaṇattā
duvidhaṁ upekkhāsukhasomanassabhedato tividhaṁ. viññāṇapañcakaṁ
hettha niyatārammaṇaṁ yathākkamaṁ rūpādīsuyeva pavattito sesaṁ
aniyatārammaṇaṁ. tattha hi manodhātu pañcasupi rūpādīsu pavattati
manoviññāṇadhātudvayaṁ chasūti. kāyaviññāṇaṁ panettha sukhayuttaṁ.

page number: 027

dviṭṭhānā manoviññāṇadhātu somanassayuttā. sesaṁ upekkhāyuttanti.
evaṁ tāva kusalavipāke ahetukaṁ aṭṭhavidhaṁ veditabbaṁ.
alobhādivipākahetusampayuttaṁ pana sahetuka. taṁ kāmāvacarakusalaṁ
viya somanassādibhedato aṭṭhavidhaṁ. yathā pana kusalaṁ dānādivasena
chasu ārammaṇesu pavattati na idaṁ tathā. idaṁ hi paṭisandhibhavaṅga-
cutitadārammaṇavasena parittadhammapariyāpannesuyeva chasu ārammaṇesu
pavattati. sasaṅkhārāsaṅkhārabhāvo panettha āgamanādivasena
veditabbo. sampayuttadhammānañca visese asatipi ādāsatalādīsu
mukhanimittaṁ viya nirussāhaṁ vipākaṁ mukhaṁ viya saussāhaṁ kusalanti
veditabbaṁ.
kevalaṁ hi akusalavipākaṁ ahetukameva. taṁ cakkhuviññāṇaṁ
sotaghānajivhākāyaviññāṇaṁ sampaṭicchanakiccā manodhātu santīraṇādi
kiccā pañcaṭṭhānā manoviññāṇadhātūti sattavidhaṁ. taṁ lakkhaṇādito
kusalāhetuvipāke vuttanayeneva veditabbaṁ. kevalaṁ hi kusalavipākāni
iṭṭhaiṭṭhamajjhattārammaṇāni. imāni aniṭṭhāniṭṭhamajjhattārammaṇāni.
tāni ca upekkhāsukhasomanassabhedato tividhāni. imāni
dukkhaupekkhāvasena duvidhāni. ettha hi kāyaviññāṇaṁ
dukkhasahagatameva sesāni upekkhāsahagatāni. sā ca tesu upekkhā
hīnā dukkhaṁ viya nātitikhiṇā. itaresu upekkhā paṇītā sukhaṁ viya
nātitikhiṇā.
iti imesaṁ sattannaṁ akusalavipākānaṁ purimānañca soḷasannaṁ

page number: 028

kusalavipākānaṁ vasena kāmāvacaravipākaviññāṇaṁ tevīsatividhaṁ. rūpāvacaraṁ
pana kusalaṁ viya pañcavidhaṁ. kusalaṁ pana samāpattivasena javanavīthiyaṁ
pavattati. idaṁ uppattiyaṁ paṭisandhibhavaṅgacutivasena. yathā ca
rūpāvacaraṁ evaṁ arūpāvacarampi kusalaṁ viya catubbidhaṁ. pavattibhedopissa
rūpāvacare vuttanayoeva. lokuttaravipākaṁ catumaggayuttacittaphalattā
catubbidhaṁ. taṁ maggavīthivasena ceva phalasamāpattivasena ca dvidhā
pavattatīti. evaṁ sabbampi catūsu bhūmīsu chattiṁsavidhaṁ vipākaviññāṇaṁ
hoti.
kiriyaṁ pana bhūmibhedato tividhaṁ kāmāvacaraṁ rūpāvacaraṁ arūpāvacarañca.
tattha kāmāvacaraṁ duvidhaṁ ahetukaṁ sahetukañca. tattha alobhādikiriyahetuvirahitaṁ
ahetukaṁ. taṁ manodhātumanoviñañāṇadhātubhedato duvidhaṁ. tattha
cakkhuviññāṇādipurecararūpādivijānanalakkhaṇā manodhātu āvajjanarasā
rūpādiabhimukhībhāvapaccupaṭṭhānā bhavaṅgavicchedapadaṭṭhānā. sā upekkhāyuttāva
hoti. manoviññāṇadhātu pana duvidhā sādhāraṇā asādhāraṇā ca.
tattha sādhāraṇā upekkhāsahagatāhetukakiriyā chaḷārammaṇavijānanalakkhaṇā
kiccavasena pañcadvāramanodvāresu voṭṭhavanāvajjanarasā
tathābhāvapaccupaṭṭhānā ahetukavipākamanoviññāṇadhātubhaṅgānaṁ
aññatarāpagamapadaṭṭhānā asādhāraṇā somanassasahagatāhetukakiriyā
chaḷārammaṇavijānanalakkhaṇā kiccavasena arahataṁ anuḷāresu vatthūsu
hasituppādanarasā tathābhāvapaccupaṭṭhānā ekantato
hadayavatthupadaṭṭhānāti. iti kāmāvacarakiriyaṁ ahetukaṁ tividhaṁ.

page number: 029

sahetukaṁ pana somanassādibhedato kusalaṁ viya aṭṭhavidhaṁ. kevalaṁ hi
kusalaṁ sekhaputhujjanānaṁ uppajjati idaṁ arahataṁyevāti ayamettha
viseso. evaṁ tāva kāmāvacaraṁ ekādasavidhaṁ. rūpāvacaraṁ pana
arūpāvacarañca kusalaṁ viya pañcavidhaṁ catubbidhañca hoti. arahataṁ
uppattivaseneva cassa kusalato viseso veditabboti. evaṁ
sabbampi tīsu bhūmīsu vīsatividhaṁ kiriyaviññāṇaṁ hoti.
iti ekavīsatikusalāni dvādasākusalāni chattiṁsavipākāni vīsatikiriyānīti
sabbānipi ekūnanavutiviññāṇāni honti yāni paṭisandhibhavaṅgāvajjanadassana-
savanaghāyanasāyanaphusanasampaṭicchanasantīraṇavoṭṭhavanajavanatadārammaṇacutivasena
cuddasahi ākārehi pavattanti. kathaṁ.
yadā hi aṭṭhannaṁ kāmāvacarakusalānaṁ ānubhāvena devamanussesu
sattā nibbattanti tadā nesaṁ maraṇakāle paccupaṭṭhitaṁ
kammakammanimittagatinimittānaṁ aññataraṁ ārammaṇaṁ katvā aṭṭha
sahetukakāmāvacaravipākāni manussesu paṇḍakādibhāvaṁ āpajjamānānaṁ
dubbaladvihetukakusalavipākaupekkhāsahagatāhetukavipākamanoviññāṇadhātu
cāti paṭisandhivasena nava vipākacittāni pavattanti. yadā
rūpāvacarārūpāvacarakusalānubhāvena rūpārūpabhavesu nibbattanti tadā nesaṁ
maraṇakāle paccupaṭṭhitaṁ kammanimittameva 1- ārammaṇaṁ katvā nava
rūpārūpāvacaravipākāni paṭisandhivasena pavattanti. yadā pana
akusalānubhāvena apāye nibbattanti tadā nesaṁ maraṇakāle paccupaṭṭhitaṁ

footnote: 1. ma. kammakamamanimittameva.

page number: 030

kammakammanimittagatinimittānaṁ aññataraṁ ārammaṇaṁ katvā ekā
akusalavipākāhetumanoviññāṇadhātu paṭisandhivasena pavattatīti. evaṁ
tāvettha ekūnavīsatiyā vipākaviññāṇānaṁ paṭisandhivasena pavatti
veditabbā.
paṭisandhiviññāṇe pana niruddhe taṁ taṁ paṭisandhiviññāṇamanubandhamānaṁ
tassa tasseva kammassa vipākabhūtaṁ tasmiññevārammaṇe tādisameva
bhavaṅgaviññāṇaṁ nāma pavattati. punapi tādisaṁ punapi tādisanti evaṁ
asati santānavinivattake aññasmiṁ cittuppāde nadīsotaṁ viya supinaṁ
apassato niddokkamanakālādīsu aparimāṇasaṅkhyampi pavattatiyevāti.
evaṁ tesaññeva viññāṇānaṁ bhavaṅgavasenāpi pavatti veditabbā.
evaṁ pavatte pana bhavaṅgasantāne yadā sattānaṁ indriyāni
ārammaṇaggahaṇakkhamāni honti tadā cakkhussāpāthagate rūpe rūpaṁ
paṭicca cakkhuppasādassa ghaṭṭanā hoti. tato ghaṭṭanānubhāvena
bhavaṅgacalanaṁ hoti. atha niruddhe bhavaṅge tadeva rūpaṁ ārammaṇaṁ katvā
bhavaṅgaṁ vicchindamānā viya āvajjanakiccaṁ sādhayamānā kiriyamanodhātu
uppajjati. sotadvārādīsupi eseva nayo. manodvāre
pana chabbidhepi ārammaṇe āpāthagate bhavaṅgacalanānantaraṁ bhavaṅgaṁ
vicchindamānā viya āvajjanakiccaṁ sādhayamānā ahetukakiriyamano-
viññāṇadhātu uppajjati upekkhāsahagatāti. evaṁ dvinnaṁ
kiriyaviññāṇānaṁ āvajjanavasena pavatti veditababā.

page number: 031

āvajjanānantaraṁ pana cakkhudvāre tāva dassanakiccaṁ sādhayamānaṁ
cakkhuppasādavatthukaṁ cakkhuviññāṇaṁ sotadvārādīsu savanādikiccaṁ
sādhayamānāni sotaghānajivhākāyaviññāṇāni pavattanti. tāni
iṭṭhaiṭṭhamajjhattesu visayesu kusalavipākāni aniṭṭhāniṭṭhamajjhattesu
visayesu akusalavipākānīti. evaṁ dasannaṁ vipākaviññāṇānaṁ
dassanasavanaghāyanasāyanaphusanavasena pavatti veditabbā.
cakkhuviññāṇadhātuyā uppajjitvā niruddhasamanantarā uppajjati
cittaṁ mano mānasaṁ .pe. tajjā manodhātūtiādivacanato 1- pana
cakkhuviññāṇādīnaṁ anantarā tesaññeva visayaṁ sampaṭicchamānā
kusalavipākānantaraṁ kusalavipākā akusalavipākānantaraṁ akusalavipākā
manodhātu uppajjati. evaṁ dvinnaṁ vipākaviññāṇānaṁ sampaṭicchanavasena
pavatti veditabbā.
manodhātuyāpi uppajjitvā niruddhasamanantaraṁ uppajjati cittaṁ mano
mānasaṁ .pe. tajjā manoviññāṇadhātūti 2- vacanato pana manodhātuyā
sampaṭicchitameva visayaṁ santīrayamānā akusalavipākamanodhātuyā anantarā
akusalavipākā kusalavipākāya anantarā kusalavipākā 3- iṭṭhārammaṇe
somanassasahagatā iṭṭhamajjhatte upekkhāsahagatā uppajjati
vipākāhetukamanoviññāṇadhātūti. evaṁ tiṇṇaṁ vipākaviññāṇānaṁ
santīraṇavasena pavatti veditabbā.
santīraṇānantaraṁ pana tameva visayaṁ vavaṭṭhāpayamānā uppajjati

footnote: 1. abhi. vi. 35/110. 2. abhi. vi. 35/111. 3. ayaṁ pāṭho aññattha na dissati.

page number: 032

kiriyāhetukamanoviññāṇadhātu upekkhāsahagatāti. evaṁ ekasseva
kiriyamanoviññāṇassa voṭṭhavanavasena pavatti veditabbā.
voṭṭhavanānantaraṁ pana sace mahantaṁ hoti rūpādiārammaṇaṁ
atha yathāvavaṭṭhāpite visaye aṭṭhannaṁ vā kāmāvacarakusalānaṁ dvādasannaṁ
vā akusalānaṁ navannaṁ vā avasesakāmāvacarakiriyānaṁ aññataravasena
cha satta vā javanāni javanti. esa tāva pañcadvāre nayo.
manodvāre pana manodvārāvajjanānantaraṁ tāniyeva. gotrabhūto
uddhaṁ rūpāvacarato pañca kusalāni pañca kiriyāni arūpāvacarato cattāri
kusalāni cattāri kiriyāni lokuttarato cattāri maggacittāni cattāri
phalacittānīti imesu yaṁ yaṁ laddhapaccayaṁ hoti taṁ taṁ javatīti. evaṁ
pañcapaññāsāya kusalākusalakiriyavipākaviññāṇānaṁ javanavasena
pavatti veditabbā.
javanāvasāne pana sace pañcadvāre atimahantaṁ manodvāre ca
vibhūtamārammaṇaṁ hoti atha kāmāvacarasattānaṁ kāmāvacarajavanāvasāne
iṭṭhārammaṇādīnaṁ purimakammajavanacittādīnañca vasena yo yo paccayo
laddho hoti tassa tassa vasena aṭṭhasu sahetukakāmāvacaravipākesu
tīsu vipākāhetumanoviññāṇadhātūsu ca aññataraṁ paṭisotagataṁ
nāvaṁ anubandhamānaṁ kiñciantaraṁ 1- udakamiva bhavaṅgassārammaṇato
aññasmiṁ ārammaṇe javitaṁ javanamanubandhantaṁ dvikkhattuṁ sakiṁ vā
vipākaviññāṇaṁ uppajjati. tadetaṁ javanāvasāne bhavaṅgassa

footnote: 1. kiñcikhaṇantaranti ṭīkā.

page number: 033

ārammaṇe pavattanārahaṁ samānaṁ tassa javanassa ārammaṇaṁ ārammaṇaṁ
katvā pavattattā tadārammaṇanti vuccati. evaṁ ekādasannaṁ
vipākaviññāṇānaṁ tadārammaṇavasena pavatti veditabbā.
tadārammaṇāvasāne pana puna bhavaṅgameva pavattati bhavaṅge vicchinne
puna āvajjanādīnīti evaṁ laddhapaccayaṁ cittasantānaṁ bhavaṅgānantaraṁ
āvajjanaṁ āvajjanānantaraṁ dassanādīnīti cittaniyamavaseneva punappunaṁ
tāva pavattati yāva ekasmiṁ bhave bhavaṅgassa parikkhayo. ekasmiṁ
hi bhave yaṁ sabbapacchimaṁ bhavaṅgacittaṁ taṁ tato bhavato cavanattā cutīti
vuccati. tasmā tampi ekūnavīsatividhameva hoti. evaṁ ekūnavīsatiyā
vipākaviññāṇānaṁ cutivasena pavatti veditabbā.
cutito pana puna paṭisandhi paṭisandhito puna bhavaṅganti evaṁ
bhavagatiṭhitinivāsesu saṁsaramānānaṁ sattānaṁ avicchinnaṁ cittasantānaṁ
pavattatiyeva. yo panettha arahattaṁ pāpuṇāti tassa cuticitte
niruddhe niruddhameva hotīti. idaṁ viññāṇakkhandhe vitthārakathāmukhaṁ.
idāni yaṁ vuttaṁ yaṅkiñci vedayitalakkhaṇaṁ sabbantaṁ ekato
katvā vedanākkhandho veditabboti etthāpi. vedayitalakkhaṇaṁ nāma
vedanāva. yathāha. vedayati vedayatīti kho āvuso tasmā vedanāti
vuccatīti 1-. sā pana vedayitalakkhaṇena sabhāvato ekavidhāpi

footnote: 1. ma. mū. 12/538.

page number: 034

jātivasena tividhā hoti kusalā akusalā abyākatā ca. tattha
kāmāvacaraṁ somanassupekkhāñāṇasaṅkhārabhedato aṭṭhavidhantiādinā
nayena vuttena kusalaviññāṇena sampayuttā kusalā akusalena
sampayuttā akusalā abyākatena sampayuttā abyākatāti veditabbā.
sā sabhāvabhedato pañcavidhā hoti sukhaṁ dukkhaṁ somanassaṁ domanassaṁ
upekkhāti. tattha kusalavipākena kāyaviññāṇena sampayuttaṁ sukhaṁ
akusalavipākena dukkhaṁ kāmāvacarato catūhi kusalehi catūhi sahetukavipākehi
ekena ahetukavipākena catūhi sahetukakiriyehi ekena
ahetukakiriyena catūhi akusalehi rūpāvacarato ṭhapetvā
pañcamajjhānaviññāṇaṁ catūhi kusalehi catūhi vipākehi catūhi kiriyehi
lokuttaraṁ pana yasmā ajjhānikaṁ nāma natthi tasmā aṭṭha lokuttarāni
pañcannaṁ jhānānaṁ vasena cattālīsa honti tesu ṭhapetvā aṭṭha
pañcamajjhānikāni sesehi dvattiṁsāya kusalavipākehīti evaṁ somanassaṁ
dvāsaṭṭhiyā viññāṇehi sampayuttaṁ domanassaṁ dvīhi akusalehi
upekkhā avasesapañcapaññāsāya viññāṇehi sampayuttā. tattha
iṭṭhaphoṭṭhabbānubhavanalakkhaṇaṁ sukhaṁ sampayuttānaṁ upabrūhanarasaṁ
kāyikāssādapaccupaṭṭhānaṁ kāyindriyapadaṭṭhānaṁ. aniṭṭhaphoṭṭhabbānubhavana-
lakkhaṇaṁ dukkhaṁ sampayuttānaṁ milāpanarasaṁ kāyikābādhapaccupaṭṭhānaṁ
kāyindriyapadaṭṭhānaṁ. iṭṭhārammaṇānubhavanalakkhaṇaṁ somanassaṁ yathā
tathā vā iṭṭhākārasambhogarasaṁ cetasikāssādapaccupaṭṭhānaṁ
passaddhipadaṭṭhānaṁ. aniṭṭhārammaṇānubhavanalakkhaṇaṁ domanassaṁ yathā tathā

page number: 035

vā aniṭṭhākārasambhogarasaṁ cetasikābādhapaccupaṭṭhānaṁ ekanteneva
hadayavatthupadaṭṭhānaṁ. majjhattavedayitalakkhaṇā upekkhā sampayuttānaṁ
nātiupabrūhanamilāpanarasā santabhāvapaccupaṭṭhānā nippītikacittapadaṭṭhānāti.
idaṁ vedanākkhandhe vitthārakathāmukhaṁ.
idāni yaṁ vuttaṁ yaṅkiñci sañjānanalakkhaṇaṁ sabbantaṁ ekato
katvā saññākkhandho veditabboti etthāpi. sañjānanalakkhaṇaṁ
nāma saññāva. yathāha. sañjānāti sañjānātīti kho āvuso
tasmā saññāti vuccatīti 1-. sā panesā sañjānanalakkhaṇena
sabhāvato ekavidhāpi jātivasena tividhā hoti kusalā akusalā
abyākatā ca. tattha kusalaviññāṇasampayuttā kusalā akusalasampayuttā
akusalā abyākatasampayuttā abyākatā. na hi taṁ vaññāṇaṁ atthi
yaṁ saññāya vippayuttaṁ tasmā yattako viññāṇassa bhedo
tattako saññāyāti. sā panesā evaṁ viññāṇena
samappabhedāpi lakkhaṇādito sabbāva sañjānanalakkhaṇā
tadevetantipunasañjānanapaccayanimittakaraṇarasā dāruādīsu tacchakādayo
viya yathāgahitanimittavasena abhinivesakaraṇapaccuppaṭṭhānā hatthidassakāndhā
viya yathāupaṭṭhitavisayapadaṭṭhānā tiṇapurisakesu migapotakānaṁ purisāti
uppannasaññā viyāti. idaṁ saññākkhandhe vitthārakathāmukhaṁ.
yaṁ pana vuttaṁ yaṅkiñci abhisaṅkharaṇalakkhaṇaṁ sabbantaṁ ekato
katvā saṅkhārakkhandho veditabboti ettha. abhisaṅkharaṇalakkhaṇaṁ

footnote: 1. ma. mū. 12/538.

page number: 036

nāma rāsikaraṇalakkhaṇaṁ. kiṁ pana tanti. saṅkhārāyeva. yathāha.
saṅkhatamabhisaṅkharontīti kho bhikkhave tasmā saṅkhārāti vuccantīti 1-. te
abhisaṅkharaṇalakkhaṇā āyūhanarasā vipphārapaccupaṭṭhānā sesakkhandhattaya-
padaṭṭhānā. evaṁ lakkhaṇādito ekavidhāpi jātivasena tividhā kusalā
akusalā abyākatāti. tesu kusalaviññāṇasampayuttā kusalā
akusalasampayuttā akusalā abyākatasampayuttā abyākatā.
tattha kāmāvacarapaṭhamakusalaviññāṇasampayuttā tāva niyatā sarūpena
āgatā sattavīsati yevāpanakā cattāro aniyatā pañcāti chattiṁsa.
tattha phasso cetanā vitakko vicāro pīti viriyaṁ jīvitaṁ samādhi
saddhā sati hiri ottappaṁ alobho adoso amoho kāyapassaddhi
cittapassaddhi kāyalahutā cittalahutā kāyamudutā cittamudutā
kāyakammaññatā cittakammaññatā kāyapāguññatā cittapāguññatā
kāyujukatā cittujukatāti ime sarūpena āgatā sattavīsati. chando
adhimokkho manasikāro tatramajjhattatāti ime yevāpanakā cattāro.
karuṇā muditā kāyaduccaritavirati vacīduccaritavirati micchājīvaviratīti ime
aniyatā pañca. ete hi kadāci uppajjanti uppajjamānāpi
ca na ekato uppajjanti.
tattha phusatīti phasso. svāyaṁ phusanalakkhaṇo saṅghaṭṭanaraso
sannipātapaccupaṭṭhāno āpāthagatavisayapadaṭṭhāno. ayañhi
arūpadhammopi samāno ārammaṇe phusanākāreneva pavattati ekadesena

footnote: 1. saṁ. khandhavāra. 17/106.

page number: 037

ca anallīyamānopi rūpaṁ viya cakkhuṁ saddo viya ca sotaṁ cittamārammaṇañca
saṅghaṭṭeti. tikasannipātasaṅkhātassa attano kāraṇassa vasena
paveditattā sannipātapaccupaṭṭhāno. tajjāsamannāhārena
ceva indriyena ca parikkhate visaye anantarāyeneva uppajjanato
āpāthagatavisayapadaṭṭhānoti vuccati. vedanādhiṭṭhānabhāvato pana
niccammagāvī viya daṭṭhabbo. cetayatīti cetanā abhisandahatīti
attho. sā cetanābhāvalakkhaṇā āyūhanarasā saṁvidahanapaccupaṭṭhānā
sakiccaparakiccasādhikā jeṭṭhasissamahāvaḍḍhakīādayo viya.
accāyikakammānussaraṇādīsu ca panāyaṁ sampayuttānaṁ ussāhanabhāvena
pavattamānā pākaṭā hoti. vitakkavicārapītīsu yaṁ vattabbaṁ siyā taṁ sabbaṁ
paṭhavīkasiṇaniddese paṭhamajjhānavaṇṇanāyaṁ vuttameva. vīrabhāvo viriyaṁ. taṁ
ussāhalakkhaṇaṁ sahajātānaṁ upatthambhanarasaṁ asaṁsīdanabhāvapaccupaṭṭhānaṁ
saṁviggo yoniso padahatīti 1- vacanato saṁvegapadaṭṭhānaṁ
viriyārambhavatthupadaṭṭhānaṁ vā sammā āraddhaṁ sabbasampattīnaṁ mūlaṁ
hotīti daṭṭhabbaṁ. jīvanti tena sayaṁ vā jīvati jīvanamattameva
vā tanti jīvitaṁ. lakkhaṇādīni panassa rūpajīvite vuttanayeneva
veditabbāni. taṁ hi rūpadhammānaṁ jīvitaṁ idamarūpadhammānanti
idamevettha nānākaraṇaṁ. ārammaṇe cittaṁ samaṁ ādhiyati sammā
vā ādhiyati samādhānamattameva vā etaṁ cittassāti samādhi. so
avisāralakkhaṇo avikkhepalakkhaṇo vā sahajātānaṁ sampiṇḍanaraso

footnote: 1. aṅ. catukka. 21/154.

page number: 038

nhāniyacuṇṇānaṁ udakaṁ viya upasamapaccupaṭṭhāno visesato
sukhapadaṭṭhāno nivāte dīpaccīnaṁ ṭhiti viya cetaso ṭhitīti daṭṭhabbo.
saddahanti etāya sayaṁ vā saddahati saddahanamattameva vā esāti
saddhā. sā saddahanalakkhaṇā okappanalakkhaṇā vā pasādanarasā
udakappasādakamaṇi viya pakkhandanarasā vā oghuttaraṇe 1- viya akālussiya-
paccupaṭṭhānā adhimuttipaccupaṭṭhānā vā saddheyyavatthupadaṭṭhānā
saddhammasavanādisotāpattiyaṅgapadaṭṭhānā vā hatthavittabījāni viya 2-
daṭṭhabbā. saranti etāya sayaṁ vā sarati saraṇamattameva vā
esāti sati. sā apilāpanalakkhaṇā asammosarasā ārakkhapaccupaṭṭhānā
visayābhimukhabhāvapaccupaṭṭhānā vā thirasaññāpadaṭṭhānā
kāyādisatipaṭṭhānapadaṭṭhānā vā ārammaṇe daḷhapatitattā pana
esikā viya cakkhudvārādirakkhaṇato dovāriko viya ca daṭṭhabbā.
kāyaduccaritādīhi hiriyatīti hiri. lajjāyetaṁ adhivacanaṁ. tehiyeva
ottappatīti ottappaṁ. pāpato ubbegassetaṁ adhivacanaṁ.
tattha pāpato jigucchanalakkhaṇā hiri uttāsalakkhaṇaṁ ottappaṁ.
lajjākārena pāpānaṁ akaraṇarasā hiri uttāsākārena ottappaṁ.
vuttappakāreneva ca pāpato saṅkocanapaccupaṭṭhānā etā
attagāravaparagāravapadaṭṭhānā. attānaṁ hi garuṁ katvā hiriyā
pāpaṁ jahāti kulavadhū viya paraṁ garuṁ katvā ottappena pāpaṁ jahāti

footnote: 1. yu. oghuttaraṇo. 2. kusaladhammānaṁ ādāne hatthaṁ viya sabbasampattisampadāne
footnote: vittaṁ viya amatakasiphalaphalane bījaṁ viya daṭṭhabbāti ṭīkā.

page number: 039

vesiyā viya. ime ca pana dve dhammā lokapālakāti daṭṭhabbā.
na lubbhanti tena sayaṁ vā na lubbhati alubbhanamattameva vā
tanti alobho. adosāmohesupi eseva nayo. tesu alobho
ārammaṇe cittassa agedhalakkhaṇo alaggabhāvalakkhaṇo vā kamaladale
jalavindu viya apariggaharaso muttabhikkhu viya anallīnabhāvapaccupaṭṭhāno
asucimhi patitapuriso viya. adoso acaṇḍikkalakkhaṇo avirodhalakkhaṇo
vā anukulamitto viya āghātavinayaraso pariḷāhavinayaraso vā
candanaṁ viya somabhāvapaccupaṭṭhāno puṇṇacando viya. amoho
yathāsabhāvapaṭivedhalakkhaṇo akkhalitapaṭivedhalakkhaṇo vā
kusalissāsakhittausupaṭivedho viya visayobhāsanaraso padīpo viya
asammohapaccupaṭṭhāno araññagatasudesako viya. tayopi cete
sabbakusalānaṁ mūlabhūtāti daṭṭhabbā. kāyassa passambhanaṁ kāyapassaddhi.
cittassa passambhanaṁ cittapassaddhi. kāyoti cettha vedanādayo tayo
khandhā. ubhopi panetā ekato katvā kāyacittadarathavūpasamalakkhaṇā
kāyacittapassaddhiyo kāyacittadarathanimmaddanarasā kāyacittānaṁ
aparipphandanasītibhāvapaccupaṭṭhānā kāyacittapadaṭṭhānā kāyacittānaṁ
avūpasamakarauddhaccādikilesapaṭipakkhabhūtāti daṭṭhabbā. kāyalahubhāvo
kāyalahutā. cittalahubhāvo cittalahutā. tā kāyacittagarubhāvavūpasama-
lakkhaṇā kāyacittagarubhāvanimmaddana rasā kāyacittānaṁ adandhatāpaccupaṭṭhānā
kāyacittapadaṭṭhānā kāyacittānaṁ garubhāvakarathīnamiddhādi-
kilesapaṭipakkhabhūtāti daṭṭhabbā. kāyamudubhāvo kāyamudutā.

page number: 040

cittamudubhāvo cittamudutā. tā kāyacittatthambhavūpasamalakkhaṇā
kāyacittathaddhabhāvanimmaddanarasā appaṭighātapaccupaṭṭhānā kāyacittapadaṭṭhānā
kāyacittānaṁ thaddhabhāvakaradiṭṭhimānādikilesapaṭipakkhabhūtāti daṭṭhabbā.
kāyakammaññabhāvo kāyakammaññatā. cittakammaññabhāvo cittakammaññatā.
tā kāyacittakammaññabhāvavūpasamalakkhaṇā kāyacittakammaññabhāvanimmaddana
rasā kāyacittānaṁ ārammaṇakaraṇasampattipaccupaṭṭhānā kāyacittapadaṭṭhānā
kāyacittānaṁ akammaññabhāvakarāvasesanīvaraṇādipaṭipakkhabhūtā pasādanīyavatthūsu
pasādāvahā hitakiriyāsu viniyogakkhamabhāvāvahā suvaṇṇavisuddhi viyāti
daṭṭhabbā. kāyassa pāguññabhāvo kāyapāguññatā. cittassa
pāguññabhāvo cittapāguññatā. tā kāyacittānaṁ agelaññabhāvalakkhaṇā
kāyacittagelaññanimmaddanarasā nirādīnavapaccupaṭṭhānā kāyacittapadaṭṭhānā
kāyacittānaṁ gelaññakarāssaddhiyādipaṭipakkhabhūtāti daṭṭhabbā.
kāyassa ujukabhāvo kāyujukatā. cittassa ujukabhāvo cittujukatā.
tā kāyacittāajjavalakkhaṇā kāyacittakuṭilabhāvanimmaddanarasā
ajimhatāpaccupaṭṭhānā kāyacittapadaṭṭhānā kāyacittānaṁ
kuṭilabhāvakaramāyāsātheyyādipaṭipakkhabhūtāti daṭṭhabbā.
chandoti kattukamyatāyetaṁ adhivacanaṁ tasmā so kattukamyatālakkhaṇo
chando ārammaṇapariyesanaraso ārammaṇena atthikatāpaccupaṭṭhāno.
tadevassa padaṭṭhānaṁ. ārammaṇaggahaṇe cāyaṁ cetaso
hatthappasāraṇaṁ viya daṭṭhabbo. adhimuccanaṁ adhimokkho.

page number: 041

so sanniṭṭhānalakkhaṇo asaṁsappanaraso nicchayapaccupaṭṭhāno
sanniṭṭheyyadhammapadaṭṭhāno ārammaṇe niccalabhāvena indakhīlo
viya daṭṭhabbo. kiriyā kāro manamhi kāro manasikāro. purimamanato
visadisaṁ manaṁ karotītipi manasikāro. svāyaṁ ārammaṇapaṭipādako
vīthipaṭipādako javanapaṭipādakoti tippakāro. tattha ārammaṇapaṭipādako
manamhi kāroti manasikāro. so sāraṇalakkhaṇo sampayuttānaṁ
ārammaṇe saṁyojana raso ārammaṇābhimukhabhāvapaccupaṭṭhāno
ārammaṇapadaṭṭhāno saṅkhārakkhandhapariyāpanno ārammaṇapaṭipādakattena
sampayuttānaṁ sārathi viya daṭṭhabbo. vīthipaṭipādakoti pana
pañcadvārāvajjanassetaṁ adhivacanaṁ. javanapaṭipādakoti
manodvārāvajjanassetaṁ adhivacanaṁ. na te idha adhippetā. tesu
dhammesu majjhattatā tatramajjhattatā. sā cittacetasikānaṁ
samavāhitalakkhaṇā onādhikatānivāraṇarasā pakkhapātupacchedanarasā vā
majjhattabhāvapaccupaṭṭhānā cittacetasikānaṁ ajjhupekkhaṇabhāvena
samappavattānaṁ ājānīyānaṁ ajjhupekkhakasārathi viya daṭaṭhabbā.
karuṇā muditā ca brahmavihāraniddese vuttanayeneva veditabbā.
kevalaṁ hi tā appanāppattā rūpāvacarā imā kāmāvacarāti ayameva
viseso. keci pana mettūpekkhāyopi aniyatesu icchanti. taṁ na
gahetabbaṁ. atthato hi adosoyeva mettā. tatramajjhattūpekkhāyeva
upekkhāti. kāyaduccaritato virati kāyaduccaritavirati. esa
nayo sesāsupi. lakkhaṇādito panetā tissopi

page number: 042

kāyaduccaritādivatthūnaṁ avītikkamalakkhaṇā amaddanalakkhaṇāti vuttaṁ
hoti. kāyaduccaritādivatthuto saṅkocanarasā akiriyapaccupaṭṭhānā
saddhāhirottappāppicchatādiguṇapadaṭṭhānā pāpakiriyatopi cittassa
vimukhabhāvabhūtāti daṭṭhabbā.
iti ime chattiṁsa saṅkhārā paṭhamena kāmāvacarakusalaviññāṇena
sampayogaṁ gacchantīti veditabbā. yathā ca paṭhamena evaṁ dutiyenāpi.
sasaṅkhārabhāvamattameva hi ettha viseso. tatiyena pana ṭhapetvā amohaṁ
avasesā veditabbā. tathā catutthena. sasaṅkhārabhāvamattamevettha
viseso. paṭhame vuttesu pana ṭhapetvā pītiṁ avasesā pañcamena
sampayogaṁ gacchanti. yathā ca pañcamena evaṁ chaṭṭhenāpi.
sasaṅkhārabhāvamattameva hi ettha viseso. sattamena pana ṭhapetvā amohaṁ
avasesā veditabbā. tathā aṭṭhamena. sasaṅkhārabhāvamattamevettha
viseso. paṭhame vuttesu pana ṭhapetvā viratittayaṁ sesā
rūpāvacarakusalesu paṭhamena sampayogaṁ gacchanti. dutiyena tato vitakkavajjā.
tatiyena tato vicāravajjā. catutthena tato pītivajjā. pañcamena
tato aniyatesu karuṇāmuditāvajjā. teyeva catūsu āruppakusalesu.
arūpāvacarabhāvoyeva hi ettha viseso. lokuttaresu paṭhamajjhānike
tāva maggaviññāṇena paṭhamarūpāvacaraviññāṇe vuttanayena dutiyajjhānikādibhede
dutiyarūpāvacaraviññāṇādīsu vuttanayeneva veditabbā. karuṇāmuditānaṁ pana
abhāvo niyataviratitā lokuttaratā cāti ayamettha viseso. evaṁ

page number: 043

tāva kusalāyeva saṅkhārā veditabbā.
akusalesu lobhamūle paṭhamākusalasampayuttā tāva niyatā
sarūpenāgatā terasa yevāpanakā cattāroti sattarasa. tattha
phasso cetanā vitakko vicāro pīti viriyaṁ jīvitaṁ samādhi ahirikaṁ
anottappaṁ lobho moho micchādiṭṭhīti ime sarūpenāgatā terasa.
chando adhimokkho uddhaccaṁ manasikāroti ime yevāpanakā cattāro.
tattha na hiriyatīti ahiriko. ahirikassa bhāvo ahirikaṁ. na
ottappaṁ 1- anottappaṁ. tesu ahirikaṁ kāyaduccaritādīhi
ajigucchanalakkhaṇaṁ alajjālakkhaṇaṁ vā anottappaṁ teheva asārajjalakkhaṇaṁ
anuttāsalakkhaṇaṁ vā. ayamettha saṅkhepo. vitthāro pana hiriottappānaṁ
vuttapaṭipakkhavaseneva veditabbo. lubbhanti tena sayaṁ vā lubbhati
lubbhanamattameva vā tanti lobho. muyhanti tena sayaṁ vā muyhati
muyhanamattameva vā tanti moho. tesu lobho ārammaṇaggahaṇalakkhaṇo
makkaṭālepo viya abhisaṅgaraso tattakapāle khittamaṁsapesi viya
apariccāgapaccupaṭṭhāno telañjanarāgo viya saṁyojaniyadhammesu
assādadassanapadaṭṭhāno taṇhānadībhāvena vaḍḍhamāno
sīghasotā nadī viya mahāsamuddaṁ apāyameva gahetvā gacchatīti
daṭṭhabbo. moho cittassa andhabhāvalakkhaṇo aññāṇalakkhaṇo
vā asampaṭivedharaso ārammaṇasabhāvacchādanaraso vā
asammāpaṭipattipaccupaṭṭhāno andhakārapaccupaṭṭhāno vā

footnote: 1. na ottappatīti.

page number: 044

ayonisomanasikārapadaṭṭhāno sabbākusalānaṁ mūlanti daṭṭhabbo. micchā
passanti tāya sayaṁ vā micchā passati micchādassanamattaṁ vā esāti
micchādiṭṭhi. sā ayoniso abhinivesalakkhaṇā parāmāsarasā
micchābhinivesapaccupaṭṭhānā ariyānaṁ adassanakāmatādipadaṭṭhānā
paramaṁ vajjanti daṭṭhabbā. uddhatabhāvo uddhaccaṁ. taṁ avūpasamalakkhaṇaṁ
vātābhighātacalajalaṁ viya anavaṭṭhāna rasaṁ vātābhighātacaladhajapaṭākā
viya bhantattapaccupaṭṭhānaṁ pāsāṇābhighātasamuddhatabhasmaṁ viya cetaso
avūpasamāyonisomanasikārapadaṭṭhānaṁ cittavikkhepoti daṭṭhabbaṁ.
sesā kusale vuttanayeneva veditabbā. akusalabhāvoyeva hi
akusalabhāvena ca lāmakattaṁ etesaṁ tehi viseso.
iti ime sattarasa saṅkhārā paṭhamena akusalaviññāṇena
sampayogaṁ gacchantīti veditabbā. yathā ca paṭhamena evaṁ dutiyenāpi.
sasaṅkhāratā panettha thīnamiddhassa ca aniyatatā viseso. tattha
thīnatā thīnaṁ mijjhanatā 1- middhaṁ anussāhasaṁhananatā āsattivighāto
cāti attho. thīnañca middhañca thīnamiddhaṁ. tattha thīnaṁ anussāhalakkhaṇaṁ
viriyāvinodanarasaṁ saṁsīdanapaccupaṭṭhānaṁ middhaṁ akammaññatālakkhaṇaṁ
odahana 2- rasaṁ līnatāpaccupaṭṭhānaṁ pacalāyikāniddāpaccupaṭṭhānaṁ vā.
ubhayampi arativijambhikādīsu ayonisomanasikārapadaṭṭhānaṁ. tatiyena
paṭhame vuttesu ṭhapetvā micchādiṭṭhiṁ avasesā veditabbā. māno
panettha aniyato hoti ayaṁ viseso. so uṇṇatilakkhaṇo
sampaggaharaso ketukamyatāpaccupaṭṭhāno diṭṭhivippayuttalobhapadaṭṭhāno

footnote: 1. middhanatātipi dissati. ṭīkāyampi īdisova dissati. 2. onahanarasantipi.

page number: 045

ummādo viya daṭṭhabbo. catutthena dutiye vuttesu ṭhapetvā
micchādiṭṭhiṁ avasesā veditabbā. etthāpi ca māno aniyatesu
hotiyeva. paṭhame vuttesu pana ṭhapetvā pītiṁ avasesā pañcamena
sampayogaṁ gacchanti. yathā ca pañcamena evaṁ chaṭṭhenāpi.
sasaṅkhāratā panettha thīnamiddhassa ca aniyatabhāvo viseso. sattamena
pañcame vuttesu ṭhapetvā diṭṭhiṁ avasesā veditabbā. māno
panettha aniyato hoti. aṭṭhamena chaṭṭhe vuttesu ṭhapetvā diṭṭhiṁ
avasesā veditabbā. etthāpi ca māno aniyatesu hotiyevāti.
dosamūlesu pana dvīsu paṭhamasampayuttā tāva niyatā sarūpena
āgatā ekādasa yevāpanakā cattāro aniyatā tayoti aṭṭhārasa
tattha phasso cetanā vitakko vicāro viriyaṁ jīvitaṁ samādhi ahirikaṁ
anottappaṁ doso mohoti ime sarūpena āgatā ekādasa.
chando adhimokkho uddhaccaṁ manasikāroti ime yevāpanakā cattāro.
issā macchariyaṁ kukkuccanti ime aniyatā tayo.
tattha dussanti tena sayaṁ vā dussati dussanamattameva vā
tanti doso. so caṇḍikkalakkhaṇo pahaṭāsīviso viya visappanaraso
visanipāto viya attano nissayadahanaraso vā dāvaggi viya
dussanapaccupaṭṭhāno laddhokāso viya sapatto āghātavatthupadaṭṭhāno
visasaṁsaṭṭhapūtimuttaṁ viya daṭṭhabbo. issāyanā issā. sā
parasampattīnaṁ ussūyanalakkhaṇā tattheva anabhiratirasā tato
vimukhabhāvapaccupaṭṭhānā parasampattipadaṭṭhānā saṁyojananti daṭṭhabbā.

page number: 046

maccharabhāvo macchariyaṁ. taṁ laddhānaṁ vā labhitabbānaṁ vā attano
sampattīnaṁ nigūhaṇalakkhaṇaṁ tāsaññeva parehi sādhāraṇabhāvākkhamanarasaṁ
saṅkocanapaccupaṭṭhānaṁ kaṭukañcukatāpaccupaṭṭhānaṁ vā attasampattipadaṭṭhānaṁ
cetaso virūpabhāvoti daṭṭhabbaṁ. kucchitaṁ kataṁ kukataṁ tassa bhāvo
kukkuccaṁ 1-. taṁ pacchānutāpalakkhaṇaṁ katākatānusocanarasaṁ
vippaṭisārapaccupaṭṭhānaṁ katākatapadaṭṭhānaṁ dāsabyamiva daṭṭhabbaṁ.
sesā vuttappakārāyevāti.
iti ime aṭṭhārasa saṅkhārā paṭhamena dosamūlena sampayogaṁ
gacchantīti veditabbā. yathā ca paṭhamena evaṁ dutiyenāpi.
sasaṅkhāratā pana aniyatesu ca thīnamiddhasambhavo viseso.
mohamūlesu dvīsu vicikicchāsampayuttena tāva phasso cetanā
vitakko vicāro viriyaṁ jīvitaṁ cittaṭṭhiti ahirikaṁ anottappaṁ moho
vicikicchāti sarūpena āgatā ekādasa uddhaccaṁ manasikāroti
yevāpanakā dve cāti terasa. tattha cittaṭṭhitīti pavattiṭṭhitimatto
dubbalo samādhi. vigatā cikicchāti vicikicchā. sā saṁsayalakkhaṇā
kampanarasā anicchayapaccupaṭṭhānā anekaṁsaggāhapaccupaṭṭhānā vā
vicikicchāyaṁ ayonisomanasikārapadaṭṭhānā paṭipattiantarāyakarāti
daṭṭhabbā. sesā vuttappakārāyeva.
uddhaccasampayuttena vicikicchāsampayutte vuttesu ṭhapetvā

footnote: 1. katākataṁ duccaritaṁ sucaritañca kukataṁ taṁ ārabbha vippaṭisāravasena pavattaṁ cittanti
footnote: ṭīkā.

page number: 047

vicikicchaṁ sesā dvādasa. vicikicchāya abhāvena panettha adhimokkho
uppajjati. tena saddhiṁ teraseva. adhimokkhasabhāvato 1- ca balavataro
samādhi hoti. yaṁ cettha uddhaccaṁ taṁ sarūpeneva āgataṁ adhimokkhamanasikārā
yevāpanakavasenāti. evaṁ akusalasaṅkhārā veditabbā.
abyākatesu vipākābyākatā tāva ahetukasahetukabhedato
duvidhā. tesu ahetukavipākaviññāṇasampayuttā ahetukā. tattha
kusalākusalavipākacakkhuviññāṇasampayuttā tāva phasso cetanā jīvitaṁ
cittaṭṭhitīti sarūpenāgatā cattāro yevāpanako manasikāroyevāti
pañca. sotaghānajivhākāyaviññāṇasampayuttāpi eteyeva.
ubhayavipākamanodhātuyā ete ceva vitakkavicārādhimokkhā cāti aṭṭha.
tathā tividhāyapi ahetukamanoviññāṇadhātuyā. yā panettha
somanassasahagatā tāya saddhiṁ pīti adhikā hotīti veditabbā.
sahetukavipākaviññāṇasampayuttā pana sahetukā. tesu
aṭṭhakāmāvacaravipākasampayuttā tāva aṭṭhahi kāmāvacarakusalehi
sampayuttasaṅkhārasadisāyeva. yā pana aniyatesu karuṇāmuditā tā
sattārammaṇattā vipākesu na santi. ekantaparittārammaṇā hi
kāmāvacaravipākā. na kevalañca karuṇāmuditā. viratiyopi
vipākesu na santi. pañca sikkhāpadā kusalāyevāti hi vuttaṁ.
rūpāvacarārūpāvacaralokuttaravipākaviññāṇasampayuttā pana tesaṁ
kusalaviññāṇasampayuttasaṅkhārehi sadisāeva.
kiriyābyākatāpi ahetukasahetukabhedato duvidhā. tesu

footnote: 1. adhimokkhasambhāvatotipi dissati.

page number: 048

ahetukakiriyaviññāṇasampayuttā ahetukā. te kusalavipākamanodhātuahetuka-
manoviññāṇadhātudvayayuttehi samānā. manoviññāṇadhātudvayena
pana viriyaṁ adhikaṁ viriyasabhāvato 1- ca balappatto samādhi hoti.
ayamettha viseso. sahetukakiriyaviññāṇasampayuttā pana sahetukā.
tesu aṭṭhakāmāvacarakiriyaviññāṇasampayuttā tāva ṭhapetvā
viratiyo aṭṭhahi kāmāvacarakusalehi sampayuttasaṅkhārasadisā.
rūpāvacarārūpāvacarakiriyasampayuttā pana sabbākārenapi tesaṁ
kusalaviññāṇasampayuttasadisāyevāti. evaṁ abyākatāpi saṅkhārā
veditabbā. idaṁ saṅkhārakkhandhe vitthārakathāmukhaṁ. idaṁ tāva abhidhamme
padabhājanīyanayena khandhesu vitthārakathāmukhaṁ.
bhagavatā pana yaṅkiñci rūpaṁ atītānāgatapaccuppannaṁ ajjhattaṁ
vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ
dūre santike vā tadekajjhaṁ abhisaññūhitvā abhisaṅkhipitvā ayaṁ
vuccati rūpakkhandho yākāci vedanā yā kāci saññā yekeci
saṅkhārā yaṅkiñci viññāṇaṁ atītānāgatapaccuppannaṁ ajjhattaṁ vā
.pe. abhisaṅkhipitvā ayaṁ vuccati viññāṇakkhandhoti 2- evaṁ khandhā
vitthāritā. tattha yaṅkiñcīti anavasesapariyādānaṁ. rūpanti
atippasaṅganiyamanaṁ. evaṁ padadvayenāpi rūpassa anavasesapariggaho
kato hoti. athassa atītādinā vibhāgaṁ ārabhati. taṁ ca kiñci
atītaṁ kiñci anāgatādibhedanti. eseva nayo vedanādīsu.

footnote: 1. virayasambhāvatotipi dissati. 2. abhi. vi. 35/1.

page number: 049

tattha rūpaṁ tāva addhā santati samaya khaṇavasena catudhā atītaṁ
nāma hoti. tathā anāgatapaccuppannaṁ.
tattha addhāvasena tāva ekassa ekasmiṁ bhave paṭisandhito
pubbe atītaṁ cutito uddhaṁ anāgataṁ ubhinnamantare paccuppannaṁ.
santativasena sabhāgaekautusamuṭṭhānaṁ ekāhāra samuṭṭhānañca
pubbāpariyavasena pavattamānampi paccuppannaṁ tato pubbe
visabhāgautuāhārasamuṭṭhānaṁ atītaṁ pacchā anāgataṁ. cittajampi
ekavīthiekajavanaekasamāpattisamuṭṭhānaṁ paccuppannaṁ tato pubbe atītaṁ
pacchā anāgataṁ. kammasamuṭṭhānassa pāṭiyekkaṁ santativasena
atītādibhedo natthi. tesaññeva pana utuāhāracittasamuṭṭhānānaṁ
upatthambhakavasena tassa atītādibhāvo veditabbo.
samayavasena ekamuhuttapubbaṇhasāyaṇharattidivādīsu samayesu
santānavasena pavattamānaṁ taṁtaṁsamayaṁ 1- paccuppannaṁ nāma tato pubbe
atītaṁ pacchā anāgataṁ.
khaṇavasena uppādādikhaṇattayapariyāpannaṁ paccuppannaṁ tato
pubbe anāgataṁ pacchā atītaṁ. apica atikkantahetupaccayakiccamatītaṁ
niṭṭhitahetukiccamaniṭṭhitapaccayakiccaṁ paccuppannaṁ ubhayakiccamasampattaṁ
anāgataṁ. sakiccakkhaṇe vā paccuppannaṁ tato pubbe anāgataṁ
pacchā atītaṁ.

footnote: 1. ekamuduttādiko so so samayo etassāti taṁtaṁsamayaṁ rūpanti ṭīkā.

page number: 050

ettha ca khaṇādikathāva nippariyāyā sesā sappariyāyā.
ajjhattabahiddhābhedo vuttanayoeva. apica idha niyakajjhattampi
ajjhattaṁ parapuggalikampi ca bahiddhāti veditabbaṁ. oḷārikasukhumabhedo
vuttanayova. hīna paṇītabhedo duvidho pariyāyato nippariyāyato ca.
tattha akaniṭṭhānaṁ rūpato sudassīnaṁ rūpaṁ hīnaṁ. tadeva sudassānaṁ
rūpato paṇītaṁ. evaṁ yāva narakasattānaṁ rūpaṁ tāva pariyāyato
hīnapaṇītatā veditabbā. nippariyāyato pana yattha akusalavipākaṁ
uppajjati taṁ hīnaṁ. yattha kusalavipākaṁ taṁ paṇītaṁ. dūre santiketi
idampi vuttanayameva. apica okāsatopettha upādāyupādāya
dūrasantikatā veditabbā.
tadekajjhaṁ abhisaññūhitvā abhisaṅkhipitvāti taṁ atītādīhi padehi
visuṁ visuṁ niddiṭṭhaṁ rūpaṁ sabbaṁ ruppanalakkhaṇasaṅkhāte ekavidhabhāve
paññāya rāsiṁ katvā rūpakkhandhoti vuccatīti ayamettha attho. etena
sabbampi rūpaṁ ruppanalakkhaṇe rāsībhāvupagamanena rūpakkhandhoti dassitaṁ
hoti. na hi rūpato añño rūpakkhandho nāma atthi.
yathā ca rūpaṁ evaṁ vedanādayopi vedayitalakkhaṇādīsu
rāsībhāvupagamanena. na hi vedanādīhi aññe vedanākkhandhādayo
nāma atthi. atītādivibhāge panettha santativasena khaṇādivasena ca
vedanāya atītānāgatapaccuppannabhāvo veditabbo. tattha santativasena
ekavīthiekajavanaekasamāpattipariyāpannā ekavidhavisayasamāyogappavattā
ca paccuppannā tato pubbe atītā pacchā anāgatā.

page number: 051

khaṇādivasena khaṇattayapariyāpannā pubbantāparantamajjhatta gatā
sakiccañca kurumānā vedanā paccuppannā tato pubbe atītā pacchā
anāgatā. ajjhattabahiddhābhedo niyakajjhattavasena veditabbo.
oḷārikasukhumabhedo akusalā vedanā oḷārikā kusalābyākatā
vedanā sukhumātiādinā 1- nayena vibhaṅge vuttena jāti
sabhāvapuggalalokiyalokuttaravasena veditabbo.
jātivasena tāva akusalā vedanā sāvajjakiriyahetuto
kilesasantāpabhāvato ca avūpasantavuttīti kusalavedanāya oḷārikā
sabyāpārato saussāhato savipākato kilesasantāpabhāvato
sabyāpajjhato sāvajjato ca vipākābyākatāya oḷārikā savipākato
kilesasantāpabhāvato sabyāpajjhato sāvajjato ca kiriyābyākatāya
oḷārikā. kusalābyākatā pana vuttavipariyāyato akusalāya sukhumā.
dvepi kusalākusalavedanā sabyāpārato saussāhato savipākato ca
yathāyogaṁ duvidhāyapi abyākatāya oḷārikā. vuttavipariyāyena
duvidhāpi abyākatā tāhi sukhumā. evaṁ tāva jātivasena
oḷārikasukhumatā veditabbā.
sabhāvavasena pana dukkhā vedanā nirassādato savipphārato
ubbejanīyato abhibhavanato ca itarāhi dvīhi oḷārikā. itarā
pana dve sātato santato paṇītato manāpato majjhattato ca
yathāyogaṁ dukkhāya sukhumā. ubho pana sukhadukkhā savipphārato

footnote: 1. abhi. vi. 35/4.

page number: 052

khobhakaraṇato pākaṭato ca adukkhamasukhāya oḷārikā. sā vuttavipariyāyena
tadubhayato sukhumā. evaṁ sabhāvavasena oḷārikasukhumatā veditabbā.
puggalavasena pana asamāpannassa vedanā nānārammaṇe
vikkhittabhāvato samāpannassa vedanāya oḷārikā vipariyāyena
itarā sukhumā. evaṁ puggalavasena oḷārikasukhumatā veditabbā.
lokiyalokuttaravasena pana sāsavā vedanā lokiyā. sā
āsavuppattihetuto oghaniyato yoganiyato gaṇṭhaniyato 1- nīvaraṇiyato
upādāniyato saṅkilesikato puthujjanato 2- sādhāraṇato ca anāsavāya
oḷārikā. sā vipariyāyena sāsavāya sukhumā. evaṁ
lokiyalokuttaravasena oḷārikasukhumatā veditabbā.
tattha jātiādivasena sambhedo pariharitabbo. akusalavipākakāya-
viññāṇasampayuttā hi vedanā jātivasena abyākatattā sukhumāpi
samānā sabhāvādivasena oḷārikā hoti. vuttañhetaṁ abyākatā
vedanā sukhumā dukkhā vedanā oḷārikā asamāpannassa vedanā
oḷārikā samāpannassa vedanā sukhumā sāsavā vedanā oḷārikā
anāsavā vedanā sukhumāti 3-. yathā ca dukkhā vedanā evaṁ
sukhādayopi jātivasena oḷārikā sabhāvādivasena sukhumā honti.
tasmā yathā jātiādivasena sambhedo na hoti tathā vedanānaṁ
oḷārikasukhumatā veditabbā. seyyathīdaṁ. abyākatā jātivasena

footnote: 1. ganthaniyatotipi. 2. ma. puthujjanasādhāraṇato. 3. abhi. vi. 35/4.

page number: 053

kusalākusalāhi sukhumā. na tattha katamā abyākatā kiṁdukkhā kiṁsukhā
kiṁsamāpannassa kiṁasamāpannassa kiṁsāsavā kiṁanāsavāti evaṁ sabhāvādibhedo
parāmasitabbo. evaṁ 1- nayo sabbattha. apica taṁ taṁ vā pana
vedanaṁ upādāyupādāya vedanā oḷārikasukhumā daṭṭhabbāti 2-
vacanato akusalādīsupi lobhasahagatāya dosasahagatā vedanā aggi
viya attano nissayadahanato oḷārikā lobhasahagatā sukhumā.
dosasahagatāpi niyatā oḷārikā aniyatā sukhumā niyatāpi kappaṭṭhikā
oḷārikā itarāpi sukhumā. kappaṭṭhitikāsupi asaṅkhārikā
oḷārikā itarā sukhumā. lobhasahagatā pana diṭṭhisampayuttā
oḷārikā itarā sukhumā. sāpi niyatā kappaṭṭhitikā asaṅkhārikā
oḷārikā itarā sukhumā. avisesena ca akusalā bahuvipākā
oḷārikā appavipākā sukhumā. kusalā pana appavipākā
oḷārikā bahuvipākā sukhumā. apica kāmāvacarakusalā oḷārikā
rūpāvacarā sukhumā tato arūpāvacarā tato lokuttarā. kāmāvacarāpi
dānamayā oḷārikā sīlamayā sukhumā tato bhāvanāmayā.
bhāvanāmayāpi duhetukā oḷārikā tihetukā sukhumā. tihetukāpi
sasaṅkhārikā oḷārikā asaṅkhārikā sukhumā. rūpāvacarā ca
paṭhamajjhānikā oḷārikā .pe. pañcamajjhānikā sukhumāva.
arūpāvacarā ca ākāsānañcāyatanasampayuttā oḷārikā .pe.
nevasaññānāsaññāyatanasampayuttā sukhumāva. lokuttarā ca

footnote: 1. esa. 2. abhi. vi. 35/4.

page number: 054

sotāpattimaggasampayuttā oḷārikā .pe. arahattamaggasampayuttā sukhumāva.
esa nayo taṁtaṁbhūmivipākakiriyavedanāsu ca dukkhādiasamāpannādisāsavādivasena
vuttavedanāsu ca. okāsavasena cāpi niraye dukkhā oḷārikā
tiracchānayoniyaṁ sukhumā .pe. paranimmitavasavattīsu sukhumāva. yathā ca
dukkhā evaṁ sukhāpi sabbattha yathānurūpaṁ yojetabbā. vatthuvasena
cāpi hīnavatthukā yākāci vedanā oḷārikā paṇītavatthukā sukhumā.
hīnapaṇītabhede yā oḷārikā sā hīnā yā ca sukhumā sā paṇītāti
daṭṭhabbā. dūrepadaṁ pana akusalā vedanā kusalābyākatāhi vedanāhi
dūre 1- santikepadaṁ akusalā vedanā akusalāya vedanāya santiketi 2-
ādinā nayena vibhaṅge vibhattaṁ tasmā akusalā vedanā visabhāgato
asaṁsaṭṭhato asarikkhato ca kusalābyākatāhi dūre tathā kusalābyākatā
akusalāya esa nayo sabbavāresu akusalā pana vedanā sabhāgato ca
sarikkhato ca akusalāya santiketi. idaṁ vedanākkhandhassa atītādivibhāge
vitthārakathāmukhaṁ. taṁtaṁvedanāsampayuttānaṁ pana saññādīnampi etaṁ
evameva veditabbaṁ. evaṁ viditvā ca pana etesveva
khandhesu ñāṇabhedatthaṁ kamato ca visesato
anūnādhikato ceva upamāto tatheva ca
daṭṭhabbato dvidhā evaṁ passantassatthasiddhito
vinicchayanayo sammā viññātabbo vibhāvinā.

footnote: 1. abhi. vi. 35/5. 2. abhi. vi. 35/6.

page number: 055

tattha kamatoti idha uppattikkamo pahānakkamo paṭipattikkamo
bhūmikkamo desanākkamoti bahuvidho kamo. tattha paṭhamaṁ kalalaṁ
hoti kalalā hoti abbudanti 1- evamādi uppattikkamo. dassanena
pahātabbā dhammā bhāvanāya pahātabbā dhammāti 2- evamādi
pahānakkamo. sīlavisuddhi cittavisuddhīti 3- evamādi paṭipattikkamo.
kāmāvacarā rūpāvacarāti 4- evamādi bhūmikkamo. cattāro satipaṭṭhānā
cattāro sammappadhānāti 5- vā dānakathaṁ sīlakathanti 6- vā evamādi
desanākkamo. tesu idha uppattikkamo tāva na yujjati kalalādīnaṁ
viya khandhānaṁ pubbācariya vavaṭṭhānena anuppattito na pahānakkamo
kusalābyākatānaṁ apahātabbato na paṭipattikkamo akusalānaṁ
appaṭipajjanīyato na bhūmikkamo vedanādīnaṁ catubhūmipariyāpannattā
desanākkamo pana yujjati. abhedena hi pañcasu khandhesu
attaggāhapatitaṁ veneyyajanaṁ samūhaghanavinibbhogadassanena attaggāhato
mocetukāmo bhagavā hitakāmo tassa janassa sukhaggahaṇatthaṁ
cakkhuādīnampi visayībhūtaṁ oḷārikaṁ paṭhamaṁ rūpakkhandhaṁ desesi tato
iṭṭhāniṭṭharūpasaṁvedanikaṁ vedanaṁ yaṁ vedayati taṁ sañjānātīti evaṁ
vedanāvisayassa ākāraggāhikaṁ saññaṁ saññāvasena abhisaṅkhārake
saṅkhāre tesaṁ vedanādīnaṁ nissayaṁ adhipatibhūtañca tesaṁ viññāṇanti.
evaṁ tāva kamato vinicchayanayo viññātabbo.

footnote: 1. saṁ. sa. 15/303. 2. abhi. saṁ. 34/1. 3. dī. pāṭi. 11/329.
footnote: 4. abhi. saṁ. 34/7 5. khu. mahā. 29/281. 6. aṅ. aṭṭhaka. 23/190.

page number: 056

visesatoti khandhānañca upādānakkhandhānañca visesato. ko
pana tesaṁ viseso. ettha khandhā tāva avisesato vuttā.
upādānakkhandhā sāsavaupādāniyabhāvena visesetvā. yathāha.
pañceva vo bhikkhave khandhe desessāmi pañcupādānakkhandhe taṁ
suṇātha katame ca bhikkhave pañcakkhandhā yaṅkiñci bhikkhave rūpaṁ
atītānāgatapaccuppannaṁ .pe. santike vā ayaṁ vuccati bhikkhave
rūpakkhandho yākāci vedanā .pe. yaṅkiñci viññāṇaṁ .pe.
santike vā ayaṁ vuccati bhikkhave viññāṇakkhandho ime vuccanti
bhikkhave pañcakkhandhā katame ca bhikkhave pañcupādānakkhandhā
yaṅkiñci bhikkhave rūpaṁ .pe. santike vā sāsavaṁ upādāniyaṁ ayaṁ
vuccati bhikkhave rūpupādānakkhandho yākāci vedanā .pe. yaṅkiñci
viññāṇaṁ .pe. santike vā sāsavaṁ upādāniyaṁ ayaṁ vuccati bhikkhave
viññāṇupādānakkhandho ime vuccanti bhikkhave pañcupādānakkhandhāti 1-.
ettha ca yathā vedanādayo anāsavāpi atthi sāsavāpi na
evaṁ rūpaṁ. yasmā panassa rāsaṭṭhena khandhabhāvo yujjati
tasmā khandhesu vuttaṁ. yasmā rāsaṭṭhena ca sāsavaṭṭhena ca
upādānakkhandhabhāvo yujjati tasmā upādānakkhandhesu vuttaṁ.
vedanādayo pana anāsavāva khandhesu vuttā sāsavā upādānakkhandhesu.
upādānakkhandhāti ca ettha upādānagocarā khandhā upādānakkhandhāti
evamattho daṭṭhabbo. idha pana sabbepete ekajjhaṁ katvā

footnote: 1. saṁ. khandhavāra. 17/58.

page number: 057

khandhāti adhippetā.
anūnādhikatoti. kasmā pana bhagavatā pañceva khandhā vuttā anūnā
anadhikāti. sabbasaṅkhatasabhāgekasaṅgahato attattaniyaggāhavatthussa
etaparamato aññesañca tadavarodhato. anekappabhedesu hi
saṅkhatadhammesu sabhāgavasena saṅgayhamānesu rūpaṁ rūpasabhāgekasaṅgahavasena
eko khandho hoti vedanā vedanāsabhāgekasaṅgahavasena eko khandho
hoti esa nayo saññādīsu tasmā sabbasaṅkhatasabhāgekasaṅgahato
pañceva vuttā. etaparamañcetaṁ attattaniyaggāhavatthu yadidaṁ
rūpādayo pañca. vuttañhetaṁ rūpe kho bhikkhave sati rūpaṁ
upādāya rūpaṁ abhinivissa evaṁ diṭṭhi uppajjati etaṁ mama
esohamasmi eso me attāti vedanāya saññāya saṅkhāresu
viññāṇe sati viññāṇaṁ upādāya viññāṇaṁ abhinivissa evaṁ diṭṭhi
uppajjati etaṁ mama esohamasmi eso me attāti 1-. tasmā
attattaniyaggāhavatthussa etaparamatopi pañceva vuttā. yepi caññe
sīlādayo pañca dhammakkhandhā vuttā tepi saṅkhārakkhandhapariyāpannattā
ettheva avarodhaṁ gacchanti. tasmā aññesaṁ tadavarodhatopi pañceva
vuttāti. evaṁ anūnādhikato vinicchayanayo viññātabbo.
upamātoti ettha hi gilānasālūpamo rūpupādānakkhandho
gilānupamassa viññāṇupādānakkhandhassa vatthudvārārammaṇavasena

footnote: 1. saṁ. khandhavāra. 17/250.

page number: 058

nivāsanaṭṭhānato. gelaññupamo vedanūpādānakkhandho ābādhakattā.
gelaññasamuṭṭhānupamo saññūpādānakkhandho kāmasaññādivasena
rāgādisaññuttavedanāsambhavā. asappāyasevanupamo saṅkhārupādānakkhandho
vedanāgelaññassa nidānattā. vedanaṁ vedanattāya abhisaṅkharontīti 1-
hi vuttaṁ. tathā akusalassa kammassa katattā upacitattā vipākaṁ
kāyaviññāṇaṁ uppannaṁ hoti dukkhasahagatanti 2-. gilānupamo
viññāṇupādānakkhandho vedanāgelaññena aparimuttattā.
apica cārakakāraṇāparādhakāraṇakārakāparādhikupamā ete
bhājanabhojanabyañjanaparivesakabhuñjanakupamā cāti. evaṁ upamāto
vinicchayanayo viññātabbo.
daṭṭhabbato dvidhāti. saṅkhepato vitthārato cāti evaṁ dvidhā
daṭṭhabbato cettha vinicchayanayo viññātabbo. saṅkhepato hi
pañcupādānakkhandhā āsīvisupame vuttanayena ukkhittāsikapaccatthikato
bhārasuttavasena bhārato khajjanīyapariyāyavasena khādakato yamakasuttavasena
aniccadukkhānattasaṅkhatavadhakato daṭṭhabbā. vitthārato panettha
pheṇapiṇḍo viya rūpaṁ daṭṭhabbaṁ parimaddanāsahanato udakapubbuḷaṁ
viya vedanā muhuttarammaṇīyato marīcikā viya saññā vippalambanato
kadalikkhandho viya saṅkhārā asārakato māyā viya
viññāṇaṁ vañcakato. visesato ca sūḷārampi ajjhattikarūpaṁ
asubhanti daṭṭhabbaṁ vedanā tīhi dukkhatāhi avinimuttato dukkhāti

footnote: 1. saṁ. khandhavāra. 17/106. 2. abhi. saṁ. 34/173.

page number: 059

saññā saṅkhārā avidheyyato anattāti viññāṇaṁ udayabbayadhammato
aniccanti daṭṭhabbaṁ.
evaṁ passantassatthasiddhitoti. evañca saṅkhepavitthāravasena dvidhā
passato yā atthasiddhi hoti tatopi vinicchayanayo viññātabbo. seyyathīdaṁ.
saṅkhepato tāva pañcupādānakkhandhe ukkhittāsikapaccatthikādibhāvena
passanto khandhehi na vihaññati vitthārato pana rūpādīni
pheṇapiṇḍādisadisabhāvena passanto na asāresu sāradassī
hoti visesato ca ajjhattikarūpaṁ asubhato passanto kavaḷiṅkārāhāraṁ
parijānāti asubhe subhanti vipallāsaṁ pajahati kāmoghaṁ uttarati
kāmayogena visaṁyujjati kāmāsavena anāsavo hoti abhijjhākāyaganthaṁ
bhindati kāmupādānaṁ na upādiyati vedanaṁ dukkhato passanto
phassāhāraṁ parijānāti dukkhe sukhanti vipallāsaṁ pajahati bhavoghaṁ
uttarati bhavayogena visaṁyujjati bhavāsavena anāsavo hoti
byāpādakāyaganthaṁ bhindati sīlabbatupādānaṁ na upādiyati saññaṁ saṅkhāre
ca anattato passanto manosañcetanāhāraṁ parijānāti anattani
attāti vipallāsaṁ pajahati diṭṭhoghaṁ uttarati diṭṭhiyogena visaṁyujjati
diṭṭhāsavena anāsavo hoti idaṁ saccābhinivesakāyaganthaṁ bhindati
attavādupādānaṁ na upādiyati viññāṇaṁ aniccato passanto
viññāṇāhāraṁ parijānāti anicce niccanti vipallāsaṁ pajahati
avijjoghaṁ uttarati avijjāyogena visaṁyujjati avijjāsavena anāsavo
hoti sīlabbataparāmāsakāyaganthaṁ bhindati diṭṭhūpādānaṁ na upādiyati.

page number: 060

evaṁ mahānisaṁsaṁ vadhakādivasena dassanaṁ yasmā
tasmā khandhe dhīro vadhakādivasena passeyyāti.
iti sādhujanapāmujjatthāya kate visuddhimagge
paññābhāvanādhikāre khandhaniddeso nāma cuddasamo paricchedo.
āyatanadhātuniddeso
āyatanānīti dvādasāyatanāni cakkhvāyatanaṁ rūpāyatanaṁ sotāyatanaṁ
saddāyatanaṁ ghānāyatanaṁ gandhāyatanaṁ jivhāyatanaṁ rasāyatanaṁ kāyāyatanaṁ
phoṭṭhabbāyatanaṁ manāyatanaṁ dhammāyatananti.
tattha
atthalakkhaṇatāvatvak- kama saṅkhepa vitthārā
tathā daṭṭhabbato ceva viññātabbo vinicchayo.
tattha visesato tāva cakkhatīti cakkhu rūpaṁ assādeti vibhāveti
cāti attho. rūpayatīti rūpaṁ vaṇṇavikāraṁ āpajjamānaṁ hadayagatabhāvaṁ
pakāsetīti attho. suṇātīti sotaṁ. sappatīti saddo udāhariyatīti
attho. ghāyatīti ghānaṁ. gandhayatīti gandho attano
vatthuṁ sūcayatīti attho. jīvitamavhayatīti jivhā. rasanti taṁ
sattāti raso assādentīti attho. kucchitānaṁ sāsavadhammānaṁ
āyoti kāyo. āyoti upapattideso. phusiyatīti phoṭṭhabbaṁ.
munātīti mano. attano lakkhaṇaṁ dhārayantīti dhammā. avisesato
pana āyatanato āyānaṁ tananato āyatassa ca nayanato āyatananti

page number: 061

veditabbaṁ. cakkhurūpādīsu hi taṁtaṁdvārārammaṇā cittacetasikā
dhammā sena sena anubhavanādinā kiccena āyatanti uṭṭhahanti ghaṭanti
vāyamantīti vuttaṁ hoti. te ca pana āyabhūte dhamme etāni tananti
vitthārentīti vuttaṁ hoti. idañca anamatagge saṁsāre pavattaṁ atīva
āyataṁ saṁsāradukkhaṁ yāva na nivattati tāva nayanteva pavattayantīti
vuttaṁ hoti. iti sabbepīme dhammā āyatanato āyānaṁ tananato
āyatassa ca nayanato āyatanaṁ āyatananti vuccanti. apica
nivāsanaṭṭhānaṭṭhena ākaraṭṭhena samosaraṇaṭṭhānaṭṭhena
sañjātidesaṭṭhena kāraṇaṭṭhena ca āyatanaṁ veditabbaṁ. tathāhi
loke issarāyatanaṁ vāsudevāyatanantiādīsu nivāsanaṭṭhānaṁ āyatananti
vuccati. suvaṇṇāyatanaṁ ratanāyatanantiādīsu ākaro. sāsane pana
manorame āyatane sevanti naṁ vihaṅgamāti 1- ādīsu samosaraṇaṭṭhānaṁ.
dakkhiṇāpatho gunnaṁ āyatanantiādīsu sañjātideso. tatra
tatreva sakkhibhabbataṁ pāpuṇāti sati sati āyataneti 2- ādīsu
kāraṇaṁ. cakkhuādīsu cāpi te te cittacetasikā dhammā nivasanti
tadāyattavuttitāyāti cakkhādayo nesaṁ nivāsanaṭṭhānaṁ. cakkhādīsu ca
te ākiṇṇā tannissitattā tadārammaṇattā cāti cakkhādayo ca
nesaṁ ākaroti. cakkhādayo ca nesaṁ samosaraṇaṭṭhānaṁ tattha tattha
vatthudvārārammaṇavasena samosaraṇato. cakkhādayo ca nesaṁ
sañjātideso tannissayārammaṇabhāvena tattheva uppattito. cakkhādayo

footnote: 1. aṅ. pañcaka. 22/46. 2. aṅ. tika. 20/331.

page number: 062

ca nesaṁ kāraṇaṁ tesaṁ abhāve abhāvatoti. iti nivāsanaṭṭhānaṭṭhena
ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena
cāti imehipi kāraṇehi ete dhammā āyatanaṁ āyatananti
vuccanti. tasmā yathāvuttenatthena cakkhuñca taṁ āyatanañcāti
cakkhāyatanaṁ .pe. dhammā ca te āyatanañcāti dhammāyatananti evaṁ
tāvettha atthato viññātabbo vinicchayo.
lakkhaṇāti cakkhādīnaṁ lakkhaṇato cettha viññātabbo vinicchayo.
tāni ca pana tesaṁ lakkhaṇāni khandhaniddese vuttanayeneva veditabbāni.
tāvatvatoti tāvabhāvato. idaṁ vuttaṁ hoti cakkhādayopi hi
dhammāeva evaṁ sati dhammāyatanamicceva avatvā kasmā dvādasāyatanāni
vuttānīti ce. chaviññāṇakāyuppattidvārārammaṇavavaṭṭhānato idha
channaṁ viññāṇakāyānaṁ dvārabhāvena ārammaṇabhāvena ca
vavaṭṭhānato ayameva tesaṁ bhedo hotīti dvādasa vuttāni.
cakkhuviññāṇavīthipariyāpannassa hi viññāṇakāyassa cakkhāyatanameva
uppattidvāraṁ rūpāyatanameva cārammaṇaṁ. tathā itarāni itaresaṁ.
chaṭṭhassa pana bhavaṅgamanasaṅkhāto manāyatanekadesova uppattidvāraṁ
asādhāraṇañca dhammāyatanaṁ ārammaṇanti. iti channaṁ viññāṇakāyānaṁ
uppattidvārārammaṇavavaṭṭhānato dvādasa vuttānīti evamettha
tāvatvato viññātabbo vinicchayo.
kamatoti idhāpi pubbe vuttesu uppattikkamādīsu desanākkamova
yujjati. ajjhattikesu hi āyatanesu sanidassanasappaṭighavisayattā

page number: 063

cakkhāyatanaṁ pākaṭanti paṭhamaṁ desitaṁ. tato anidassanasappaṭighavisayāni
sotāyatanādīni. athavā. dassanānuttariyasavanānuttariyahetubhāvena
bahūpakārattā ajjhattikesu cakkhāyatanasotāyatanāni paṭhamaṁ desitāni.
tato ghānāyatanādīni tīṇi. pañcannampi gocaravisayattā ante manāyatanaṁ.
cakkhāyatanādīnaṁ pana gocarattā tassa tassa anantarāni bāhiresu
rūpāyatanādīni. apica viññāṇuppattikāraṇavavaṭṭhānatopi ayametesaṁ
kamo veditabbo. vuttañhetaṁ bhagavatā cakkhuṁ ca paṭicca rūpe ca uppajjati
cakkhuviññāṇaṁ .pe. manañca paṭicca dhamme ca uppajjati manoviññāṇanti 1-.
evaṁ kamato cettha viññātabbo vinicchayo.
saṅkhepavitthārāti. saṅkhepato hi manāyatanassa ceva
dhammāyatanekadesassa ca nāmena tadavasesānañca āyatanānaṁ rūpena
saṅgahitattā dvādasāpi āyatanāni nāmarūpamattameva honti. vitthārato
pana ajjhattikesu tāva cakkhāyatanaṁ jātivasena cakkhuppasādamattameva
paccayagatinikāyapuggalabhedato pana anantappabhedaṁ. tathā sotāyatanādīni
cattāri. manāyatanaṁ kusalākusalavipākakiriyaviññāṇabhedena
ekūnanavutippabhedaṁ ekavīsuttarasatappabhedaṁ ca vatthupaṭipadādibhedato
pana anantappabhedaṁ. rūpasaddagandharasāyatāni visabhāgapaccayādibhedato
anantappabhedāni. phoṭṭhabbāyatanaṁ paṭhavīdhātutejodhātuvāyodhātuvasena
tippabhedaṁ paccayādibhedato anekappabhedaṁ. dhammāyatanaṁ

footnote: 1. ma. mū. 12/476.

page number: 064

vedanāsaññāsaṅkhārakkhandhasukhumarūpanibbānānaṁ sabhāvanānattabhedato
anekappabhedanti. evaṁ saṅkhepavitthārā viññātabbo vinicchayo.
daṭṭhabbatoti ettha pana. sabbāneva saṅkhatāni āyatanāni
anāgamanato anigamanato ca daṭṭhabbāni. na hi tāni pubbe
udayā kutoci āgacchanti napi uddhaṁ vayā kuhiñci gacchanti athakho
pubbe udayā appaṭiladdhasabhāvāni uddhaṁ vayā paribhinnasabhāvāni
pubbantāparantavemajjhe paccayāyattavuttitāya avasāni pavattanti
tasmā anāgamanato anigamanato ca daṭṭhabbāni. tathā nirīhakato
abyāpārato ca. na hi cakkhurūpādīnaṁ evaṁ hoti aho vata
amhākaṁ sāmaggiyaṁ viññāṇaṁ nāma uppajjeyyāti. na ca tāni
viññāṇuppādanatthaṁ dvārabhāvena vatthubhāvena ārammaṇabhāvena
vā īhanti na byāpāramāpajjanti. athakho dhammatāvesā yaṁ
cakkhurūpādisāmaggiyaṁ cakkhuviññāṇādīni sambhavantīti. tasmā nirīhakato
abyāpārato ca daṭṭhabbāni. apica ajjhattikāni suññāgāmo viya
daṭṭhabbāni dhuvasubhasukhattabhāvavirahitattā. bāhirāni gāmaghātakacorā
viya ajjhattikānaṁ abhighātakattā. vuttañhetaṁ cakkhu bhikkhave
haññati manāpāmanāpehi rūpehīti 1-. vitthāro. apica ajjhattikāni
chappāṇakā viya 2- daṭṭhabbāni. bāhirāni tesaṁ gocarā viyāti.
evamettha daṭṭhabbato viññātabbo vinicchayo.

footnote: 1. saṁ. saḷā. 18/219. pāliyampana manāpāmanāpesu rūpesūti dissati.
footnote: 2. ahisuṁsumārapakkhikukkurasiṅgālamakkaṭā chappāṇakā visamabilākāsagāmasusānavanāni
footnote: tesaṁ gocarāti ṭīkā.

page number: 065

idaṁ tāva āyatanānaṁ vitthārakathāmukhaṁ.
tadanantarā pana dhātuyoti aṭṭhārasa dhātuyo cakkhudhātu
rūpadhātu cakkhuviññāṇadhātu sotadhātu saddadhātu sotaviññāṇadhātu
ghānadhātu gandhadhātu ghānaviññāṇadhātu jivhādhātu rasadhātu
jivhāviññāṇadhātu kāyadhātu phoṭṭhabbadhātu kāyaviññāṇadhātu
manodhātu dhammadhātu manoviññāṇadhātūti.
tattha
atthato lakkhaṇādīhi kama tāvatta saṅkhato
paccayā atha daṭṭhabbā veditabbo vinicchayo.
tattha atthatoti. cakkhatīti cakkhu rūpayatīti rūpaṁ cakkhussa
viññāṇaṁ cakkhuviññāṇanti evamādinā tāva nayena cakkhādīnaṁ
visesatthato veditabbo vinicchayo. avisesena pana vidahati dhīyate
vidhānaṁ vidhīyate etāya ettha vā dhīyatīti dhātu. lokiyā hi
dhātuyo kāraṇabhāvena vavaṭṭhitā hutvā suvaṇṇarajatādidhātuyo viya
suvaṇṇarajatādiṁ anekappakāraṁ saṁsāradukkhaṁ vidahanti bhārahārehi ca
bhāro viya sattehi dhīyante dhāriyantīti attho. dukkhavidhānamattameva
cetā avasavattanato. etāhi ca kāraṇabhūtāhi saṁsāradukkhaṁ
sattehi anuvidhīyati. tathāvihitañca taṁ etāsveva dhīyati ṭhapiyatīti
attho. iti cakkhādīsu ekeko dhammo yathāsambhavaṁ vidahati
vidhīyatetiādinā atthavasena dhātūti vuccati. apica yathā titthiyānaṁ
attā nāma sabhāvato natthi na evametā etā pana attano

page number: 066

sabhāvaṁ dhārentīti dhātuyo. yathā ca loke vicittā haritālamanosilādayo
selāvayavā dhātuyoti vuccanti evametāpi dhātuyo viya dhātuyo
vicittā hetā ñāṇañeyyāvayavāti. yathā vā sarīrasaṅkhātassa
samudāyassa avayavabhūtesu rasasoṇitādīsu aññamaññavisabhāgalakkhaṇaparicchinnesu
dhātusamaññā evametesupi pañcakkhandhasaṅkhātassa attabhāvassa
avayavesu dhātusamaññā veditabbā aññamaññavisabhāgalakkhaṇaparicchinnā
hete cakkhādayoti. apica dhātūti nijjīvamattassevetaṁ adhivacanaṁ.
tathāhi bhagavā chadhāturo ayaṁ bhikkhu purisoti 1- ādīsu jīvasaññāsamūhananatthaṁ
dhātudesanaṁ akāsīti. tasmā yathāvuttenaṭṭhena cakkhuñca taṁ dhātu ca
cakkhudhātu .pe. manoviññāṇañca taṁ dhātu ca manoviññāṇadhātūti. evaṁ
tāvettha atthato veditabbo vinicchayo.
lakkhaṇāditoti. cakkhādīnaṁ lakkhaṇādito cettha veditabbo
vinicchayo. tāni ca pana tesaṁ lakkhaṇādīni khandhaniddese vuttanayeneva
veditabbāni.
kamatoti. idhāpi pubbe vuttesu uppattikkamādīsu
desanākkamova yujjati. so ca panāyaṁ hetuphalānupubbavavaṭṭhānavasena
vutto. cakkhudhātu rūpadhātūti idaṁ hi dvayaṁ hetu. cakkhuviññāṇadhātūti
phalaṁ. evaṁ sabbattha.
tāvatvatoti tāvabhāvato. idaṁ vuttaṁ hoti tesu tesu

footnote: 1. ma. u. 14/436.

page number: 067

hi suttābhidhammappadesesu ābhādhātu subhadhātu ākāsānañcāyatanadhātu
viññāṇañcāyatanadhātu ākiñcaññāyatanadhātu nevasaññānāsaññāyatanadhātu
saññāvedayitanirodhadhātu kāmadhātu byāpādadhātu vihiṁsādhātu
nekkhammadhātu abyāpādadhātu avihiṁsādhātu sukhadhātu dukkhadhātu
somanassadhātu domanassadhātu upekkhādhātu avijjādhātu
ārambhadhātu nikkamadhātu parakkamadhātu hīnadhātu majjhimadhātu
paṇītadhātu paṭhavīdhātu āpodhātu tejodhātu vāyodhātu ākāsadhātu
viññāṇadhātu saṅkhatadhātu asaṅkhatadhātu anekadhātunānādhātulokoti
evamādayo aññāpi dhātuyo dissanti evaṁ sati sabbāsaṁ
vasena paricchedaṁ akatvā kasmā aṭṭhārasāti ayameva paricchedo
katoti ce. sabhāvato vijjamānānaṁ sabbadhātūnaṁ tadantogadhattā.
rūpadhātuyeva hi ābhādhātu subhadhātu pana rūpādipaṭibaddhā. kasmā.
subhanimittattā. subhanimittaṁ hi subhabhātu tañca rūpādivinimuttaṁ na
vijjati. kusalavipākārammaṇā vā rūpādayoeva subhadhātūti
rūpādimattameva sā. ākāsānañcāyatanadhātuādīsu cittaṁ
manoviññāṇadhātu. sesā dhammā dhammadhātu. saññāvedayitanirodhadhātu
pana sabhāvato natthi. dhātudvayanirodhamattameva hi sā. kāmadhātu
dhammadhātumattaṁ vā hoti. yathāha. tattha katamā kāmadhātu
kāmapaṭisaṁyutto takako vitakko .pe. micchāsaṅkappoti 1-.
aṭṭhārasāpi vā dhātuyo. yathāha. heṭṭhato avīcinirayaṁ pariyantaṁ

footnote: 1. abhi. vi. 35/106.

page number: 068

karitvā uparito paranimmitavasavattideve anto karitvā yaṁ etasmiṁ
antare etthāvacarā ettha pariyāpannā khandhadhātuāyatanā rūpā
vedanā saññā saṅkhārā viññāṇaṁ ayaṁ vuccati kāmadhātūti 1-.
nekkhammadhātu dhammadhātueva. sabbepi kusalā dhammā nekkhammadhātūti 2-
vacanato manoviññāṇadhātupi hotiyeva. byāpādavihiṁsāabyāpāda
avihiṁsā sukha dukkha somanassadomanassupekkhāavijjāārambha
nikkamaparakkamadhātuyo dhammadhātuyeva. hīnamajjhimapaṇītadhātuyo
aṭṭhārasadhātumattameva. hīnā hi cakkhādayo hīnadhātu majjhimapaṇītā majjhimā
ceva paṇītā ca. nippariyāyena pana akusalā dhammadhātumanoviññāṇadhātuyo
hīnadhātu. lokiyā kusalābyākatā ubhopi cakkhudhātuādayo ca
majjhimadhātu. lokuttarā pana dhammadhātu manoviññāṇadhātuyo paṇītadhātu.
paṭhavītejovāyodhātuyo phoṭṭhabbadhātuyeva. āpodhātu ākāsadhātu ca
dhammadhātuyeva. viññāṇadhātu cakkhuviññāṇādisattaviññāṇadhātusaṅkhepoyeva.
sattarasa dhātuyo dhammadhātuekadeso ca saṅkhatadhātu. asaṅkhatā pana
dhātu dhammadhātuekadesova. anekadhātunānādhātuloko pana
aṭṭhārasadhātuppabhedamattamevāti. iti sabhāvato vijjamānānaṁ
sabbadhātūnaṁ tadantogadhattā aṭṭhāraseva vuttāti.
apica vijānanasabhāve viññāṇe jīvasaññīnaṁ saññāsamūhananatthampi
aṭṭhāraseva vuttā. santi hi sattā vijānanasabhāve viññāṇe jīvasaññino
tesaṁ evaṁ cakkhusotaghānajivhākāyamanodhātumanoviññāṇadhātubhedena
tassa anekataṁ cakkhurūpādipaccayāyattavuttitāya

footnote: 1. abhi. vi. 35/106. 2. abhi. vi. 35/107.

page number: 069

aniccatañca pakāsetvā dīgharattānusayitaṁ jīvasaññaṁ samūhanitukāmena
bhagavatā aṭṭhārasa dhātuyo pakāsitā. kiñci bhiñyo. tathā
veneyyajjhāsayavasena ca ye ca imāya anatisaṅkhepavitthārāya desanāya
veneyyasattā tadajjhāsayavasena ca aṭṭhāraseva pakāsitā.
saṅkhepavitthāranayena tathā tathā hi
dhammaṁ pakāsayati esa yathā yathāssa
saddhammatejavihataṁ vilayaṁ khaṇena
veneyyasattahadayesu tamo payātīti.
evamettha tāvatvato veditabbo vinicchayo.
saṅkhatoti. cakkhudhātu tāva jātito eko dhammotveva saṅkhaṁ
gacchati cakkhuppasādoti. tathā sotaghānajivhākāyarūpasaddagandharasadhātuyo
sotappasādādivasena. phoṭṭhabbadhātu pana paṭhavītejovāyovasena
tayo dhammāti saṅkhaṁ gacchati. cakkhuviññāṇadhātu kusalākusalavipākavasena
dve dhammāti saṅkhaṁ gacchati. tathā sotaghānajivhākāyaviññāṇadhātuyo.
manodhātu pana pañcadvārāvajjanakusalākusalavipākasampaṭicchannavasena tayo
dhammāti saṅkhaṁ gacchati. dhammadhātu tiṇṇaṁ arūpakkhandhānaṁ soḷasannaṁ sukhumarūpānaṁ
asaṅkhatāya ca dhātuyā vasena vīsati dhammāti saṅkhaṁ gacchati. manoviññāṇadhātu
sesakusalākusalābyākataviññāṇavasena chasattati dhammāti saṅkhaṁ gacchatīti.
evamettha saṅkhatopi veditabbo vinicchayo.

page number: 070

paccayāti ettha. cakkhudhātu tāva cakkhuviññāṇadhātuyā
vippayuttapurejātātthiavigatanissayindriyapaccayānaṁ vasena chahi paccayehi
paccayo hoti rūpadhātu purejātātthiavigatārammaṇapaccayānaṁ vasena
catūhi paccayehi paccayo hoti. evaṁ sotaviññāṇadhātuādīnaṁ
sotadhātusaddadhātuādayo. pañcannampi pana nesaṁ āvajjanamanodhātu
samanantarānantaranatthivigatānantarupanissayavasena pañcahi paccayehi
paccayo hoti. tā ca pañcapi sampaṭicchannamanodhātuyā.
tathā sampaṭicchannamanodhātu santīraṇamanoviññāṇadhātuyā. sā
ca voṭṭhavanamanoviññāṇadhātu. voṭṭhavanamanoviññāṇadhātu ca
javanamanoviññāṇadhātuyā. javanamanoviññāṇadhātu pana anantarāya
anantarāya javanamanoviññāṇadhātuyā tehi ceva pañcahi āsevanapaccayena
cāti chahi paccayehi paccayo hoti. esa tāva pañcadvāre nayo.
manodvāre pana bhavaṅgamanoviññāṇadhātu āvajjanamanoviññāṇadhātuyā
āvajjanamanoviññāṇadhātu ca javanamanoviññāṇadhātuyā purimeheva
pañcahi paccayehi paccayo hoti. dhammadhātu pana sattannampi viññāṇadhātūnaṁ
sahajātāññamaññanissayasampayuttātthi avigatādīhi bahudhā paccayo hoti.
cakkhudhātuādayo pana ekaccā ca dhammadhātu ekaccāya manoviññāṇadhātuyā
ārammaṇapaccayādīhipi paccayā honti. cakkhuviññāṇadhātuādīnañca na
kevalaṁ cakkhurūpādayo paccayā honti. athakho ālokādayopi.
tenāhu pubbācariyā cakkhurūpālokamanasikāre paṭicca uppajjati

page number: 071

cakkhuviññāṇaṁ sotasaddavivaramanasikāre paṭicca uppajjati sotaviññāṇaṁ
ghānagandhavāyamanasikāre paṭicca uppajjati ghānaviññāṇaṁ
jivhārasāapamanasikāre paṭicca uppajjati jivhāviññāṇaṁ
kāyaphoṭṭhabbapaṭhavīmanasikāre paṭicca uppajjati kāyaviññāṇaṁ
bhavaṅgamanadhammamanasikāre paṭicca uppajjati manoviññāṇanti. ayamettha
saṅkhepo. vitthārato pana paccayappabhedo paṭiccasamuppādaniddese
āvibhavissatīti. evamettha paccayatopi veditabbo vinicchayo.
daṭṭhabbāti daṭṭhabbato cettha vinicchayo veditabboti attho.
sabbāeva hi saṅkhatadhātuyo pubbantāparantavivittato dhuvasubhasukhattabhāvasuññato
paccayāyattavuttito ca daṭṭhabbā. visesato panettha bheritalaṁ
viya cakkhudhātu daṭṭhabbā daṇḍo viya rūpadhātu saddo viya
cakkhuviññāṇadhātu. tathā ādāsatalaṁ viya cakkhudhātu mukhaṁ
viya rūpadhātu mukhanimittaṁ viya cakkhuviññāṇadhātu. athavā.
ucchutilā viya cakkhudhātu yantacakkayaṭṭhi viya rūpadhātu ucchurasatelāni
viya cakkhuviññāṇadhātu. tathā adharāra 1- ṇī viya cakkhudhātu
uttarāraṇī viya rūpadhātu aggi viya cakakhuviññāṇadhātu. esa
nayo sotadhātuādīsu. manodhātu pana yathāsambhavato
cakkhuviññāṇadhātuādīnaṁ purecarānucarā viya daṭṭhabbā. dhammadhātuyā
vedanākkhandho sallamiva sūlamiva ca daṭṭhabbo. saññāsaṅkhārakkhandhā
vedanāsallasūlayogā āturā viya puthujjanānaṁ vā saññā āsādukkhajananato

footnote: 1. ma. adhāraṇī.

page number: 072

rittamuṭṭhi viya ayathābhuccanimittaggāhakato vanamigo viya saṅkhārā paṭisandhiyaṁ
pakkhipanato aṅgārakāsuyaṁ khipanapurisā viya jātidukkhānubandhanato
rājapurisānubandhacorā viya sabbānatthāvahanassa khandhasantānassa
hetuto visarukkhabījāni viya. rūpaṁ nānāvidhupaddavanimittato
khuracakkaṁ viya daṭṭhabbaṁ. asaṅkhatā pana dhātu amatato santato khemato
ca daṭṭhabbā. kasmā. sabbānatthapaṭipakkhabhūtattā. manoviññāṇadhātu
ārammaṇesu vavaṭṭhānābhāvato araññe makkaṭo viya duddamanato
assakhaluṅko viya yatthakāmanipātato vehāsakkhittadaṇḍo viya
lobhadosādinānappakārakilesavesayogato raṅganaṭo viya daṭṭhabbāti.
iti sādhujanapāmujjatthāya kate visuddhimagge
paññābhāvanādhikāreāyatanadhātuniddesonāmapaṇṇarasamoparicchedo.
indriyasaccaniddeso
dhātūnaṁ anantaraṁ uddiṭṭhāni pana indriyānīti bāvīsatindriyāni
cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ
manindriyaṁ itthindriyaṁ purisindriyaṁ jīvitindriyaṁ sukhindriyaṁ
dukkhindriyaṁ somanassindriyaṁ domanassindriyaṁ upekkhindriyaṁ
saddhindriyaṁ viriyindriyaṁ satindriyaṁ samādhindriyaṁ paññindriyaṁ
anaññataññassāmītindriyaṁ aññindriyaṁ aññātāvindriyanti.
tattha
atthato lakkhaṇādīhi kamato ca vijāniyā

page number: 073

bhedābhedā tathā kiccā bhūmito ca vinicchayaṁ.
tattha cakkhādīnaṁ tāva cakkhatīti cakkhūtiādinā nayena attho
pakāsito. pacchimesu pana tīsu paṭhamaṁ pubbabhāge anaññātaṁ amataṁpadaṁ
catusaccadhammaṁ vā jānissāmīti evaṁ paṭipannassa uppajjanato
indriyaṭṭhasambhavato ca anaññataññassāmītindriyanti vuttaṁ dutiyaṁ
ājānanato indriyaṭṭhasambhavato ca aññindriyaṁ tatiyaṁ aññātāvino
catūsu saccesu niṭṭhitañāṇakiccassa khīṇāsavassa uppajjanato
indriyaṭṭhasambhavato ca aññātāvindriyaṁ. ko pana nesaṁ indriyaṭṭho
nāmāti. indaliṅgaṭṭho indriyaṭṭho indadesitaṭṭho indriyaṭṭho
indadiṭṭhaṭṭho indriyaṭṭho indasiṭṭhaṭṭho 1- indriyaṭṭho
indajuṭṭhaṭṭho 2- indriyaṭṭho. so sabbopi idha yathāyogaṁ
yujjati. bhagavā hi sammāsambuddho paramissariyabhāvato indo.
kusalākusalañca kammaṁ kammesu kassaci issariyābhāvato. tenettha
kammasañjānitāni tāva indriyāni kusalākusalaṁ kammaṁ ulliṅgenti
tena ca siṭṭhānīti indaliṅgaṭṭhena ca indasiṭṭhaṭṭhena ca indriyāni.
sabbāneva panetāni bhagavatā yathābhūtato pakāsitāni ca abhisambuddhāni
cāti indadesitaṭṭhena indadiṭṭhaṭṭhena ca indriyāni. teneva ca
bhagavatā munindena kānici gocarāsevanāya kānici bhāvanāsevanāya
sevitānīti indajuṭṭhaṭṭhenāpi indriyāni. apica ādhipaccasaṅakhātena
issariyaṭṭhenāpi etāni indriyāni. cakkhuviññāṇādippavattiyaṁ
hi cakkhādīnaṁ siddhamādhipaccaṁ tasmiṁ tikkhe tikkhattā mande ca

footnote: 1-2. siṭṭhaṁ sajjitaṁ uppāditaṁ juṭṭhaṁ sevitanti ṭīkānayo.

page number: 074

mandattāti. ayaṁ tāvettha atthato vinicchayo.
lakkhaṇādīhīti lakkhaṇarasapaccupaṭṭhānapadaṭṭhānehipi cakkhādīnaṁ
vinicchayaṁ vijāniyāti attho. tāni ca nesaṁ lakkhaṇādīni
khandhaniddese vuttāneva. paññindriyādīni hi cattāri atthato
amohoyeva. sesāni tattha sarūpenevāgatānīti.
kamatoti ayampi desanākkamova. tattha ajjhattadhammaṁ pariññāya
ariyabhūmipaṭilābho hotīti attabhāvapariyāpannāni cakkhundriyādīni paṭhamaṁ
desitāni so pana attabhāvo yaṁ dhammaṁ upādāya itthīti vā
purisoti vā saṅkhaṁ gacchati ayaṁ soti nidassanatthaṁ tato itthindriyaṁ
purisindriyañca so duvidhopi jīvitindriyapaṭibaddhavuttīti ñāpanatthaṁ
tato jīvitindriyaṁ yāva tassa pavatti tāva etesa vedayitānaṁ
anivatti yañca kiñci vedayitaṁ sabbantaṁ dukkhanti ñāpanatthaṁ tato
sukhindriyādīni tannirodhatthaṁ pana ete dhammā bhāvetabbāti
paṭipattidassanatthaṁ tato saddhādīni imāya paṭipattiyā esa dhammo
paṭhamaṁ attani pātubhavatīti paṭipattiyā amoghabhāvadassanatthaṁ tato
anaññataññassāmītindriyaṁ tasseva phalattā tato anantaraṁ
bhāvetabbattā ca tato aññindriyaṁ tato paraṁ bhāvanāya imassa
adhigamo adhigate ca panimasmiṁ natthi kiñci uttariṁ karaṇī 1- yanti ñāpanatthaṁ
ante paramassāsabhūtaṁ aññātāvindriyaṁ desitanti. ayamettha kamo.
bhedābhedāti jīvitindriyasseva cettha bhedo. taṁ hi
rūpajīvitindriyaṁ arūpajīvitindriyanti duvidhaṁ hoti. sesānaṁ abhedoevāti.

footnote: 1. uttarikaraṇīyantipi.

page number: 075

evamettha bhedābhedato vinicchayaṁ vijāniyā.
kiccāti. kimindriyānaṁ kiccanti ce. cakkhundriyassa
tāva cakkhāyatanaṁ cakkhuviññāṇadhātuyā taṁsampayuttakānañca dhammānaṁ
indriyapaccayena paccayoti 1- vacanato yaṁ taṁ indriyapaccayabhāvena
sādhetabbaṁ attano tikkhamandādibhāvena ca 2- cakkhuviññāṇādidhammānaṁ
tikkhamandādisaṅkhātāttākārānuvattāpanaṁ idaṁ kiccaṁ evaṁ
sotaghānajivhākāyānaṁ manindriyassa pana sahajātadhammānaṁ
attano vasavattāpanaṁ jīvitindriyassa sahajātadhammānupālanaṁ
itthindriyapurisindriyānaṁ itthīpurisaliṅganimittakuttākappākārānuvidhānaṁ
sukhadukkhasomanassadomanassindriyānaṁ sahajātadhamme abhibhavitvā yathāsakaṁ
oḷārikākārānupāpanaṁ upekkhindriyassa santapaṇītamajjhattākārānupāpanaṁ
saddhādīnaṁ paṭipakkhābhibhavanaṁ sampayuttadhammānañca pasannākārādibhāvasampāpanaṁ
anaññataññassāmītindriyassa saṁyojanattayappahānañceva sampayuttānañca
tappahānābhimukhabhāvakaraṇaṁ aññindriyassa kāmarāgabyāpādādīnaṁ
tanukaraṇappahānāni ceva sahajātānañca attano vasānuvattāpanaṁ
aññātāvindriyassa sabbakiccesu ussukkappahānañca amatābhimukhabhāvapaccayatā
ca sampayuttānanti. evamettha kiccato vinicchayaṁ vijāniyā.
bhūmitoti. cakkhusotaghānajivhākāyaitthīpurisasukhadukkhadomanassindriyānaṁ
cettha kāmāvacarāneva manindriyajīvitindriyaupekkhindriyāni
saddhāviriyasatisamādhipaññindriyāni ca

footnote: 1. abhi. pa. 40/10. 2. casaddo aññattha na dissati.

page number: 076

catubhūmipariyāpannāni somanassindriyaṁ kāmāvacararūpāvacaralokuttaravasena
bhūmittayapariyāpannaṁ avasāne tīṇi lokuttarānevāti. evamettha
bhūmitopi vinicchayaṁ vijāniyā. evaṁ hi vijānanto
saṁvegabahulo bhikkhu ṭhito indriyasaṁvare
indriyāni pariññāya dukkhassantaṁ karissatīti.
idaṁ indriyānaṁ vitthārakathāmukhaṁ.
tadanantarāni pana saccānīti cattāri ariyasaccāni dukkhaṁ
ariyasaccaṁ dukkhasamudayo ariyasaccaṁ dukkhanirodho ariyasaccaṁ
dukkhanirodhagāminīpaṭipadā ariyasaccanti.
tattha
vibhāgato nibbacana- lakkhaṇādippabhedato
atthatthuddhārato ceva anūnādhikato tathā
kamato jātiādīnaṁ nicchayā ñāṇakiccato
antogatānaṁ pabhedā upamāto catukkato
suññatekavidhādīhi sabhāgavisabhāgato
vinicchayo veditabbo viññunā sāsanakkame.
tattha vibhāgatoti. dukkhādīnaṁ hi cattāro cattāro atthā
vibhattā tathā avitathā anaññathā ye dukkhādīni abhisamentehi
abhisametabbā. yathāha. dukkhassa pīḷanaṭṭho saṅkhataṭṭho santāpaṭṭho
vipariṇāmaṭṭhoime cattāro dukkhassa dukkhaṭṭhā tathā avitathā anaññathā

page number: 077

samudayassa āyūhanaṭṭho nidānaṭṭho suṁyogaṭṭho palibodhaṭṭho nirodhassa
nissaraṇaṭṭho vivekaṭṭho asaṅkhataṭṭho amataṭṭho maggassa
niyyānaṭṭho hetvaṭṭho dassanaṭṭho adhipateyyaṭṭho ime cattāro
maggassa maggaṭṭhā tathā avitathā anaññathāti 1-. tathā dukkhassa
pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭhoti
evamādi. iti evaṁ vibhattānaṁ catunnaṁ catunnaṁ atathānaṁ vasena
dukkhādīni veditabbānīti. ayaṁ tāvettha vibhāgato vinicchayo.
nibbacanalakkhaṇādippabhedatoti ettha pana. nibbacanato tāva
idha duiti ayaṁ saddo kucchite disasati. kucchitaṁ hi puttaṁ
dupputtoti vadanti. khaṁsaddo pana tucche. tucchaṁ hi ākāsaṁ khanti
vuccati. idañca paṭhamasaccaṁ kucchitaṁ anekaupaddavādiṭṭhānato
tucchaṁ bālajanaparikappitadhuvasubhasukhattabhāvavirahitato tasmā kucchitattā
tucchattā ca dukkhanti vuccati. saṁiti ca ayaṁ saddo samāgamo
sametantiādīsu sayogaṁ dīpeti. uiti ayaṁ uppannaṁ uditantiādīsu
uppattiṁ. ayasaddo kāraṇaṁ dīpeti. idañcāpi dutiyasaccaṁ
avasesapaccayasamāyoge sati dukkhassuppattikāraṇaṁ. iti dukkhassa
saṁyoge uppattikāraṇattā dukkhasamudayanti vuccati. tatiyasaccaṁ pana
yasmā nisaddo abhāvaṁ rodhasaddo ca cārakaṁ dīpeti tasmā
abhāvo ettha saṁsāracārakasaṅkhātassa dukkharodhassa sabbagatisuññattā
samadhigate vā tasmiṁ saṁsāracārakasaṅkhātassa dukkharodhassa abhāvo hoti

footnote: 1. khu. pa. 31/449.

page number: 078

tappaṭipakkhattātipi dukkhanirodhanti vuccati. dukkhassa vā
anuppādanirodhapaccayattā dukkhanirodhanti. catutthasaccaṁ pana yasmā
etaṁ dukkhanirodhaṁ gacchati ārammaṇavasena tadabhimukhībhūtattā paṭipadā ca
hoti dukkhanirodhappattiyā tasmā dukkhanirodhagāminīpaṭipadāti vuccati.
yasmā panetāni buddhādayo ariyā paṭivijjhanti tasmā ariyasaccānīti
vuccanti. yathāha. cattārīmāni bhikkhave ariyasaccāni katamāni .pe.
imāni kho bhikkhave cattāri ariyasaccāni ariyā imāni paṭivijjhanti
tasmā ariyasaccānīti vuccantīti. apica ariyassa saccānītipi
ariyasaccāni. yathāha. sadevake loke .pe. manussāya
tathāgato ariyo tasmā ariyasaccānīti vuccantīti 1-. athavā
etesaṁ abhisambuddhattā ariyabhāvasiddhitopi ariyasaccāni. yathāha.
imesaṁ kho bhikkhave catunnaṁ ariyasaccānaṁ yathābhūtaṁ abhisambuddhattā
tathāgato arahaṁ sammāsambuddho ariyoti vuccatīti 2-. apica kho
pana ariyāni saccānītipi ariyasaccāni. ariyānīti tathāni avitathāni
avisaṁvādakānīti attho. yathāha. imāni kho bhikkhave cattāri
ariyasaccāni tathāni avitathāni anaññathāni tasmā ariyasaccānīti
vuccantīti 3-. evamettha nibbacanato vinicchato veditabbo.
kathaṁ lakkhaṇādippabhedayo. ettha hi bādhanalakkhaṇaṁ dukkhasaccaṁ
santāpanarasaṁ pavattipaccupaṭṭhānaṁ pabhavalakkhaṇaṁ samudayasaccaṁ
anupacchedakaraṇarasaṁ palibodhapaccupaṭṭhānaṁ santilakkhaṇaṁ nirodhasaccaṁ

footnote: 1. saṁ. mahāvāra. 19/545. 2. saṁ. mahāvāra. 19/543. 3. saṁ. mahāvāra. 19/545.

page number: 079

accutirasaṁ animittapaccupaṭṭhānaṁ niyyānalakkhaṇaṁ maggasaccaṁ kilesappahānakaraṇarasaṁ
vuṭṭhānapaccupaṭṭhānaṁ. apica pavattipavattana nivattinivattanalakkhaṇāni
paṭipāṭiyā. tathā saṅkhata taṇhā asaṅkhata dassanalakkhaṇāni cāti.
evamettha lakkhaṇādippabhedato vinicchayo veditabbo. atthatthuddhārato
cevāti ettha pana. atthato tāva. ko saccaṭṭhoti ce. yo
paññācakkhunā upaparikkhamānānaṁ māyāva viparīto marīciva visaṁvādako
titthiyānaṁ attāva anupalabbhasabhāvo ca na hoti athakho
bādhanappabhavasantiniyyānappakārena tacchāviparītabhūtabhāvena ariyañāṇassa
gocaro hotiyeva esa aggilakkhaṇaṁ viya lokapakati viya ca
tacchāviparītabhūtabhāvo saccaṭṭhoti veditabbo. yathāha. idaṁ dukkhanti
bhikkhave tathametaṁ avitathametaṁ anaññathametanti 1-. vitthāro.
apica
nābādhakaṁ yato dukkhaṁ dukkhā aññaṁ na bādhakaṁ
bādhakattaniyāmena tato saccamidaṁ mataṁ.
taṁ vinā nāññato dukkhaṁ na hoti na ca tantato
dukkhahetuniyāmena iti saccaṁ visattikā.
nāññā nibbānato santi santaṁ na ca na taṁ yato
santabhāvaniyāmena tato saccamidaṁ mataṁ.
maggā aññaṁ na niyyānaṁ aniyyāno na cāpi so

footnote: 1. saṁ. mahāvāra. 19/539.

page number: 080

tacchaniyyānabhāvattā iti so saccasammato.
iti tacchāvipallāsa- bhūtabhāvaṁ catūsvapi
dukkhādīsu visesena saccaṭṭhaṁ āhu paṇḍitāti.
evamatthato vinicchayo veditabbo.
kathaṁ atthuddhārato. idha ayaṁ saccasaddo anekesu atthesu
dissati. seyyathīdaṁ. saccaṁ bhaṇe na kujjheyyāti 1- ādīsu vācāsacce.
sacce ṭhitā samaṇabrāhmaṇā vātiādīsu viratisacce.
kasmā nu saccāni vadanti nānā
pavādiyāse kusalāvadānāti- 2-
ādīsu diṭṭhisacce. ekaṁ hi saccaṁ na dutiyanti 3- ādīsu paramatthasacce
nibbāne ceva magge ca. catunnaṁ saccānaṁ katī kusalāti 4- ādīsu
ariyasacce. svāyamidhāpi ariyasacce vattatīti. evamettha
atthuddhāratopi vinicchayo veditabbo.
anūnādhikatoti. kasmā pana cattāreva ariyasaccāni vuttāni
anūnāni anadhikānīti ce. aññassāsambhavato aññatarassa ca
anapaneyyabhāvato. na hi etehi aññaṁ adhikaṁ vā etesaṁ vā
ekampi apanetabbaṁ sambhoti. yathāha. idha bhikkhave āgaccheyya
samaṇo vā brāhmaṇo vā netaṁ dukkhaṁ ariyasaccaṁ aññaṁ dukkhaṁ
ariyasaccaṁ ahametaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ
paññāpessāmīti netaṁ ṭhānaṁ vijjatītiādi. yathāha. yo hi

footnote: 1. khu. dha. 25/45. 2. khu. su. 25/507 khu. mahā. 29/353. 3. khu. su.
footnote: 25/506 khu. mahā. 29/352. 4. khu. pa. 455.

page number: 081

koci bhikkhave samaṇo vā brāhmaṇo vā evaṁ vadeyya netaṁ
dukkhaṁ paṭhamaṁ ariyasaccaṁ yaṁ samaṇena gotamena desitaṁ ahametaṁ dukkhaṁ
paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññāpessāmīti
netaṁ ṭhānaṁ vijjatīti 1- ādi. apica pavattimācikkhanto bhagavā
sahetukaṁ ācikkhi nivattiñca saupāyaṁ. iti pavatti nivattitadubhayahetūnaṁ
etaparamato cattāreva vuttāni. tathā pariññeyya-
pahātabbasacchikātabbabhāvetabbānaṁ taṇhāvatthutaṇhātaṇhānirodha-
taṇhānirodhupāyānaṁ ālayāalayārāmatāālayasamugghātāalaya-
samugghātakupāyānañca vasenāpi cattāreva vuttānīti. evamettha
anūnādhikato vinicchayo veditabbo.
kamatoti ayampi desanākkamova. ettha ca oḷārikattā
sabbasattasādhāraṇattā ca suviññeyyanti dukkhasaccaṁ paṭhamaṁ vuttaṁ.
tasseva hetudassanatthaṁ tadanantaraṁ samudayasaccaṁ. hetunirodhā
phalanirodhoti ñāpanatthaṁ tato nirodhasaccaṁ. tadādhigamupāyadassanatthaṁ
ante maggasaccaṁ. bhavasukhassādagadhitānaṁ vā sattānaṁ
saṁvegajananatthaṁ paṭhamaṁ dukkhamāha. taṁ neva akataṁ āgacchati na
issaranimmānādito hoti ito pana hotīti ñāpanatthaṁ tadanantaraṁ
samudayaṁ. tato sahetukena dukkhena abhibhūtattā saṁviggamānasānaṁ
dukkhanissaraṇagavesīnaṁ nissaraṇadassanena assāsajananatthaṁ nirodhaṁ.
tato nirodhādhigamatthaṁ nirodhasampāpakaṁ magganti. evamettha

footnote: 1. saṁ. mahāvāra. 19/538. tattha pana yo hi koci bhikkhūti dissati.

page number: 082

kamato vinicchayo veditabbo.
jātiādīnaṁ nicchayāti. ye te ariyasaccāni niddisantena
bhagavatā jātipi dukkhā jarāpi dukkhā maraṇampi dukkhaṁ
sokaparidevadukkhadomanassupāyāsāpi dukkhā appiyehi sampayogo
dukkho piyehi vippayogo dukkho yampicchaṁ na labhati tampi dukkhaṁ
saṅkhittena pañcupādānakkhandhāpi dukkhāti 1- dukkhaniddese dvādasa
dhammā yāyaṁ taṇhā ponobbhavikā nandirāgasahagatā tatra tatrābhinandinī
seyyathīdaṁ kāmataṇhā bhavataṇhā vibhavataṇhāti 2- samudayaniddese tividhā
taṇhā yo tassāyeva taṇhāya asesavirāganirodho cāgo paṭinissaggo
mutti anālayoti 3- evaṁ nirodhaniddese atthato ekameva nibbānaṁ
katamaṁ dukkhanirodhagāminīpaṭipadā ariyasaccaṁ ayameva ariyo aṭṭhaṅgiko
maggo seyyathīdaṁ sammādiṭṭhi .pe. sammāsamādhīti 4- evaṁ magganiddese
aṭṭha dhammāti iti 5- catunnaṁ saccānaṁ niddese jātiādayo dhammā
vuttā tesaṁ jātiādīnaṁ nicchayāti ettha vinicchayo veditabbo.
seyyathīdaṁ. ayaṁ hi jātisaddo anekattho. tathāhesa ekampi
jātiṁ dvepi jātiyoti 6- ettha bhave āgato. atthi visākhe
niggaṇṭhā nāma samaṇajātīti 7- ettha nikāye. jāti dvīhi khandhehi
saṅgahitāti 8- ettha saṅkhatalakkhaṇe. yaṁ mātu kucchismiṁ paṭhamaṁ

footnote: 1. dī. mahā. 10/340. 2. dī. mahā. 10/343. 3. dī. mahā. 10/345.
footnote: 4. abhi. vi. 35/136. 5. itisaddo atireko viya dissati. 6. dī. sī. 9/17.
footnote: 7. aṅ. tika. 20/264. 8. abhi. dhā. 36/14.

page number: 083

cittaṁ uppannaṁ paṭhamaṁ viññāṇaṁ pātubhūtaṁ tadupādāya sāvassa jātīti 1-
ettha paṭisandhiyaṁ. sampati jāto ānanda bodhisattoti 2- ettha
pasūtiyaṁ. akkhitto anupakkuṭṭho jātivādenāti 3- ettha kule.
yatohaṁ bhagini ariyāya jātiyā jātoti 4- ettha ariyasīle. svāyamidha
gabbhaseyyakānaṁ paṭisandhito paṭṭhāya yāva mātu kucchimhā nikkhamanaṁ
tāva pavattesu khandhesu itaresaṁ paṭisandhikkhandhesvevāti daṭṭhabbo.
ayampi ca pariyāyakathāva.
nippariyāyato pana tattha tattha nibbattamānānaṁ sattānaṁ ye ye
khandhā pātubhavanti tesaṁ tesaṁ paṭhamapātubhāvo jāti nāma. sā
panesā tattha tattha bhave paṭhamābhinibbattilakkhaṇā niyyātana rasā
atītabhavato idha ummujjanapaccupaṭṭhānā dukkhavicittatāpaccupaṭṭhānā
vā. kasmā panesā dukkhāti ce. anekesaṁ dukkhānaṁ vatthubhāvato.
anekāni hi dukkhāni seyyathīdaṁ dukkhadukkhaṁ vipariṇāmadukkhaṁ saṅkhāradukkhaṁ
paṭicchannadukkhaṁ appaṭicchannadukkhaṁ pariyāyadukkhaṁ nippariyāyadukkhanti. tattha
kāyikacetasikā dukkhavedanā sabhāvato ca nāmato ca dukkhattā dukkhadukkhanti
vuccati. sukhavedanāvipariṇāmena dukkhuppattihetuto vipariṇāmadukkhaṁ.
upekkhāvedanā ceva avasesā ca tebhūmikā saṅkhārā udayabbayapaṭipīḷitattā
saṅkhāradukkhaṁ. kaṇṇasūladantasūlarāgajapariḷāhadosajapariḷāhādikāyikacetasiko
ābādho pucchitvā jānitabbato upakkamassa ca

footnote: 1. vißēáahāvagga.4/187. 2. ma.u.14/253. 3. maßēéa.13/594. 4. maßēéa.13/485.

page number: 084

apākaṭabhāvato paṭicchannadukkhaṁ. dvattiṁsakammakaraṇādisamuṭṭhāno
ābādho apucchitvā jānitabbato upakkamassa ca pākaṭabhāvato
appaṭicchannadukkhaṁ. ßēhapetvā dukkhadukkhaṁ sesaṁ dukkhasaccavibhaṅge
āgataṁ jātiādi sabbampi tassa tassa dukkhassa vatthubhāvato
pariyāyadukkhaṁ. dukkhadukkhaṁ pana nippariyāyadukkhanti vuccati.
tatrāyaṁ jāti yantaṁ bālapaṇḍitasuttādīsu bhagavatāpi upamāvasena
pakāsitaṁ āpāyikaṁ dukkhaṁ yañca sugatiyampi manussaloke
gabbhokkantimūlakādibhedaṁ dukkhaṁ uppajjati tassa vatthubhāvato dukkhā.
tatridaṁ gabbhokkantimūlakādibhedaṁ dukkhaṁ. ayaṁ hi satto mātu
kucchimhi nibbattamāno na uppalapadumapuṇḍarikādīsu nibbattati athakho
heṭṭhā āmāsayassa upari pakkāsayassa udarapaṭalapiṭṭhikaṇṭakānaṁ
vemajjhe paramasambādhe tibbandhakāre nānākuṇapagandhaparibhāvita-
paramaduggandhapavanavicarite adhimattajegucche kucchippadese
pūtimacchapūtikummāsacandanikādīsu kimi viya nibbattati. so tattha nibbatto
dasamāse mātukucchisambhavena usmānā 1- puṭapākaṁ viya paccamāno
piṭṭhapiṇḍi viya sediyamāno sammiñjanapasāraṇādirahito adhimattaṁ
dukkhamanubhotīti. idaṁ tāva gabbhokkantimūlakaṁ dukkhaṁ.
ayaṁ pana so mātu sahasā upakkhalanagamananisīdanavuṭṭhānaparivattanādīsu
surādhuttahatthagato eḷakapotako viya ahituṇḍikahatthagato
sappapotako viya ca ākaḍḍhanaparikaḍḍhanaodhūnananiddhūnanādinā
upakkamena adhimattadukkhamanubhavati. yañca mātu

footnote: 1. usmanātipi.

page number: 085

sītudakapānakāle sītanarakupapanno viya uṇhayāgubhattādiajjhoharaṇakāle
aṅgāravuṭṭhisamparikiṇṇo viya loṇambilādiajjhoharaṇakāle
khārāvatacchikādikammakaraṇa 1- ppatto viya tibbaṁ dukkhamanubhoti idaṁ
gabbhapariharaṇamūlakaṁ dukkhaṁ.
yaṁ panassa muḷhagabbhāya mātuyā mittāmaccasuhajjādīhipi
adassanārahe dukkhuppattiṭṭhāne chedanaphālanādīhi dukkhaṁ uppajjati
idaṁ gabbhavipattimūlakaṁ dukkhaṁ.
yaṁ vijāyamānāya mātuyā kammajehi vātehi parivattetvā
narakapapātaṁ viya atibhayānakaṁ yonimaggaṁ paṭipāṭiyamānassa paramasambādhena
yonimukhena tāḷacchiggaḷena mahāhatthino viya nikkaḍḍhiyamānassa
narakasattassa viya ca saṅghātapabbatehi vicuṇṇiyamānassa dukkhaṁ uppajjati
idaṁ vijāyanamūlakaṁ dukkhaṁ.
yaṁ pana jātassa taruṇavaṇasadisasukhumālasarīrassa hatthaggahaṇanhāpana-
dhovanacoḷaparimajjanādikāle sūcimukha khuradhārāhi vijjhanaphālanasadisaṁ
dukkhamuppajjati idaṁ mātukucchito bahinikkhamanamūlakaṁ dukkhaṁ.
yaṁ tato paraṁ pavattiyaṁ attanāva attānaṁ vadhentassa
acelakavattādivasena ātāpanaparitāpanānuyogamanuyuttassa kodhavasena
abhuñjantassa ubbandhantassa ca dukkhaṁ hoti idaṁ attupakkamūlakaṁ dukkhaṁ.
yaṁ pana parato vadhabandhanādīni anubhavantassa uppajjati idaṁ
parupakkamamūlakaṁ dukkhanti.

footnote: 1. sarīraṁ vāsuyādīhi tacchetvā khārāvasecanakaraṇaṁ khārāvatacchikakammanti ṭīkā.

page number: 086

iti imassa sabbassāpi dukkhassa ayaṁ jāti vatthumeva hoti.
tenetaṁ vuccati
jāyetha no ce narakesu satto
tatthaggidāhādikamappasayhaṁ
labhetha dukkhaṁ nu kuhiṁ patiṭṭhaṁ
iccāha dukkhāti munīdha jātiṁ
dukkhantiracchesu kasāpatoda-
daṇḍābhighātādibhavaṁ anekaṁ
yantaṁ kathaṁ tattha bhaveyya jātiṁ
vinā tahiṁ jāti tatopi dukkhā
petesu dukkhampana khuppipāsā-
vātātapādippabhavaṁ vicittaṁ
yasmā ajātassa na tattha atthi
tasmāpi dukkhaṁ muni jātimāha
tibbandhakāre ca asayhasīte
lokantare yaṁ asuresu dukkhaṁ
na taṁ bhave tattha na cassa jāti
yato ayaṁ jāti tatopi dukkhā
yañcāpi gūthanarake viya mātugabbhe
satto vasañciramato bahi nikkhamañca
pappoti dukkhamatighoramidampi natthi

page number: 087

jātiṁ vinā itipi jāti ayaṁ hi dukkhā
kiṁ bhāsitena bahunā nanu yaṁ kuhiñci
atthīdha kiñcidapi dukkhamidaṁ kadāci
nevatthi jātivirahe yadato mahesī
dukkhāti sabbapaṭhamaṁ imamāha jātinti.
ayaṁ tāva jātiyaṁ vinicchayo.
jarāpi dukkhāti ettha. duvidhā jarā saṅkhatalakkhaṇañca
khaṇḍiccādisammato santatiyaṁ ekabhavapariyāpannakkhandhapurāṇabhāvo ca sā idha
adhippetā. sā panesā jarā khandhaparipāka lakkhaṇā maraṇupanayanarasā
yobbanavināsa paccupaṭṭhānā dukkhā saṅkhāradukkhabhāvato ceva
dukkhavatthuto ca. yaṁ hīdaṁ aṅgapaccaṅgasithilībhāvaindriya-
vikāravirūpatāyobbanavināsaviriyāpasādasatimativippavāsaparaparibhavādianekapaccayaṁ 1-
kāyikacetasikaṁ dukkhamuppajjati jarā tassa vatthu. tenetaṁ vuccati
aṅgānaṁ sithilībhāvā indriyānaṁ vikārato
yobbanassa vināsena balassa upaghātato
vippavāsā satādīnaṁ puttadārehi attano
apassādanīyato ceva bhiyyo bālattapattiyā
pappoti dukkhaṁ yaṁ macco kāyikaṁ mānasaṁ tathā
sabbametaṁ jarāhetu yasmā tasmā jarā dukkhāti.
ayaṁ jarāyaṁ vinicchayo.

footnote: 1. ma. balūpaghāta.... sī. viriyāvasāda....

page number: 088

maraṇampi dukkhanti etthāpi. duvidhaṁ maraṇaṁ saṅkhatalakkhaṇañca
yaṁ sandhāya vuttaṁ jarāmaraṇaṁ dvīhi khandhehi saṅgahitanti 1-
ekabhavapariyāpannajīvitindriyappabandhavicchedo ca yaṁ sandhāya vuttaṁ
niccaṁ maraṇato bhayanti 2-. taṁ idha adhippetaṁ. jātipaccayā maraṇaṁ
upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva
nāmaṁ. tayidaṁ cutilakkhaṇaṁ viyogarasaṁ gativippavāsapaccupaṭṭhānaṁ dukkhassa
pana vatthubhāvato dukkhanti veditabbaṁ. tenetaṁ vuccati
pāpassa pāpakammādi- nimittamanupassato
bhaddassāpasahantassa viyogaṁ piyavatthukaṁ
mīyamānassa 3- yaṁ dukkhaṁ mānasaṁ avisesato
sabbesañcāpi yaṁ sandhi- bandhanacchedanādikaṁ
vitujjamānamammānaṁ hoti dukkhaṁ sarīrajaṁ
asayhamappaṭikāraṁ dukkhassetassidaṁ yato
maraṇaṁ vatthu tenīdaṁ dukkhamicceva bhāsitanti.
ayaṁ maraṇe vinicchayo.
sokādīsu soko nāma ñātibyasanādīhi phuṭṭhassa cittasantāpo.
so kiñcāpi atthato domanassameva hoti evaṁ santepi
antonijjhānalakkhaṇo cetaso parijjhāpanaraso anusocanapaccupaṭṭhāno
dukkho pana dukkhadukkhato dukkhavatthuto ca. tenetaṁ vuccati

footnote: 1. abhi. dhā. 36/14. 2. khu. su. 25/448. 3. piyamānassātipi.

page number: 089

sattānaṁ hadayaṁ soko visasallaṁva tujjati
aggitattova nārāco bhusañca dahate puna
samāvahati ca byādhi- jarāmaraṇabhedanaṁ
dukkhampi vividhaṁ yasmā tasmā dukkhoti vuccatīti.
ayaṁ soke vinicchayo.
paridevo nāma ñātibyasanādīhi phuṭṭhassa vacīpalāpo. so
lālappana lakkhaṇo guṇadosakittanaraso sambhamapaccupaṭṭhāno dukkho
pana saṅkhāradukkhabhāvato dukkhavatthuto ca. tenetaṁ vuccati
yaṁ sokasallavihato paridevamāno
kaṇṭhoṭṭhatālutalasosajamappasayhaṁ
bhiyyodhimattamadhigacchatiyeva dukkhaṁ
dukkhoti tena bhagavā paridevamāhāti.
ayaṁ parideve vinicchayo.
dukkhaṁ nāma kāyikaṁ dukkhaṁ. taṁ kāyapīḷanalakkhaṇaṁ duppaññānaṁ
domanassakaraṇarasaṁ kāyikābādhapaccupaṭṭhānaṁ dukkhampana dukkhadukkhato
mānasadukkhāvahanato ca. tenetaṁ vuccati
pīḷeti kāyikamidaṁ dukkhañca mānasaṁ bhiyyo
janayati yasmā tasmā dukkhanti visesato vuttanti.
ayaṁ dukkhe vinicchayo.
domanassaṁ nāma mānasaṁ dukkhaṁ. taṁ cittapīḷanalakkhaṇaṁ
manovighātarasaṁ mānasabyādhipaccupaṭṭhānaṁ dukkhampana dukkhadukkhato
kāyikadukkhāvahanato ca. cetodukkhasamappitā hi kese vikiriya kandanti

page number: 090

urāni paṭipiṁsanti āvaṭṭanti vivaṭṭanti uddhaṁpādaṁ papatanti satthaṁ
āharanti visaṁ khādanti rajjuyā ubbandhanti aggiṁ pavisantīti
nānappakāraṁ dukkhamanubhavanti. tenetaṁ vuccati
pīḷeti yato cittaṁ kāyassa ca pīḷanaṁ samāvahati
dukkhanti domanassaṁ vidomanassā tato āhūti.
ayaṁ domanasse vinicchayo.
upāyāso nāma ñātibyasanādīhi phuṭṭhassa adhimattacetodukkhappabhāvito
dosoyeva. saṅkhārakkhandhapariyāpanno eko dhammoti eke. so
cittaparidahanalakkhaṇo nitthunanaraso visādapaccupaṭṭhāno dukkho pana
saṅkhāradukkhabhāvato cittaparidahanato kāyavisādanato ca. tenetaṁ vuccati
cittassa ca paridahanā kāyassa visādanā ca adhimattaṁ
yaṁ dukkhamupāyāso janeti dukkho tato vuttoti.
ayaṁ upāyāse vinicchayo.
ettha ca mandagginā antobhājane pāko viya soko
tikkhagginā paccamānassa bhājanato bahinikkhamanaṁ viya paridevo
bahinikkhantāvasesassa nikkhamitumpi appahontassa antobhājaneyeva
yāva parikkhayā pāko viya upāyāso daṭṭhabbo.
appiyasampayogo nāma amanāpehi sattasaṅkhārehi samodhānaṁ.
so aniṭṭhasamodhānalakkhaṇo cittavighātakaraṇaraso anatthabhāvapaccupaṭṭhāno
dukkho pana dukkhavatthuto. tenetaṁ vuccati

page number: 091

disvāna appiye dukkhaṁ paṭhamaṁ hoti cetasi
tadupakkamasambhūta- matha kāye yato idha
tato dukkhadvayassāpi vatthuto so mahesinā
dukkho vuttoti viññeyyo appiyehi samāgamoti.
ayaṁ appiyasampayoge vinicchayo.
piyavippayogo nāma manāpehi sattasaṅkhārehi vinābhāvo.
so iṭṭhavatthuviyogalakkhaṇo sokuppādanaraso byasanapaccupaṭṭhāno
dukkho pana sokadukkhassa vatthuto. tenetaṁ vuccati
ñātidhanādiviyogā sokasarasamappitā vitujjanti
bālā yato tatoyaṁ dukkhoti mato piyavippayogoti 1-.
ayaṁ piyavippayoge vinicchayo.
yampicchaṁ na labhatīti ettha. aho vata mayaṁ na jātidhammā
assāmāti 2- ādīsu alabbhaneyyavatthūsu icchāva yampicchaṁ na labhati
tampi dukkhanti vuttā. sā alabbhaneyyavatthuicchanalakkhaṇā
tappariyesanarasā tesaṁ appattipaccupaṭṭhānā dukkhā pana
dukkhavatthuto. tenetaṁ vuccati
taṁ taṁ paṭṭhayamānānaṁ tassa tassa alābhato
yaṁ vighātamayaṁ dukkhaṁ sattānaṁ idha jāyati
alabbhaneyyavatthūnaṁ paṭṭhanā tassa kāraṇaṁ
yasmā tasmā jino dukkhaṁ icchitālābhamabravīti.

footnote: 1. yu. viya vippayogoti. 2. abhi. vi. 35/130.

page number: 092

ayaṁ icchitālābhe vinicchayo.
saṅkhittena pañcupādānakkhandhā dukkhāti ettha pana.
jātippabhūtikaṁ dukkhaṁ yaṁ vuttamidha tādinā
avuttaṁ yañca taṁ sabbaṁ vinā ete na vijjati
yasmā tasmā upādānak- khandhā saṅkhepato ime
dukkhāti vuttā dukkhanta- desakena mahesinā.
tathāhi indanamiva 1- pāvako lakkhamiva paharaṇāni gorūpaṁ viya ḍaṁsamakasādayo
khettamiva lāyakā gāmaṁ viya gāmaghātakā upādānakkhandhapañcakameva
jātiādayo nānappakārehi vibādhentā tiṇalatādīni viya bhūmiyaṁ
pupphaphalapallavāni viya rukkhesu upādānakkhandhesuyeva nibbattanti.
upādānakkhandhānañca ādidukkhaṁ jāti majjhedukkhaṁ jarā
pariyosānadukkhaṁ maraṇaṁ. maraṇantikadukkhābhighātena paridayhanadukkhaṁ
soko. tadasahanato lālappanadukkhaṁ paridevo. tato
dhātukkhobhasaṅkhātāniṭṭhaphoṭṭhabbasamāyogato kāyassa ābādhanadukkhaṁ
dukkhaṁ. tena bādhiyamānānaṁ puthujjanānaṁ tattha paṭighuppattito
cetobādhanadukkhaṁ domanassaṁ. sokādivuḍḍhiyā janitavisādānaṁ anutthunanadukkhaṁ
upāyāso. manorathavighātappattānaṁ icchāvighātadukkhaṁ icchitālābhoti
evaṁ nānappakārato upaparikkhiyamānā upādānakkhandhāva dukkhāti.
yadetaṁ ekamekaṁ dassetvā vuccamānaṁ anekehipi kappehi na sakkā
asesato vattuṁ tasmā taṁ sabbampi dukkhaṁ ekajalabindumhi
sakalasamuddajalarasaṁ viya yesukesuci pañcasu upādānakkhandhesu

footnote: 1. indhanamiva.

page number: 093

saṅkhipitvā dassetuṁ saṅkhittena pañcupādānakkhandhā dukkhāti bhagavā
avocāti. ayaṁ upādānakkhandhesu vinicchayo. ayaṁ tāva
dukkhaniddese nayo.
samudayaniddese pana. yāyaṁ taṇhāti yā ayaṁ taṇhā.
ponobbhavikāti punabbhavakaraṇaṁ punabbhavo. punabbhavo sīlametissāti
ponobbhavikā. nandirāgena sahagatāti nandirāgasahagatā.
nandirāgena saddhiṁ atthato ekattameva gatāti vuttaṁ hoti.
tatra tatrābhinandinīti yatra yatra attabhāvo nibbattati tatra
tatrābhinandinī. seyyathīdanti nipāto. tassa sā katarāti
ceti ayamattho. kāmataṇhā bhavataṇhā vibhavataṇhāti ime
dhammā paṭiccasamuppādaniddese āvibhavissanti. idha panāyaṁ
tividhāpi dukkhasaccassa nibbattakaṭṭhena ekattaṁ upanetvā dukkhasamudayaṁ
ariyasaccanti vuttāti veditabbā.
dukkhanirodhaniddese. yo tassāyeva taṇhāyātiādinā 1-
nayena samudayanirodho vutto. so kasmā iti ce. samudayanirodhena
dukkhanirodho samudayanirodhena hi dukkhaṁ nirujjhati na aññathā. tenāha
yathāpi mūle anupaddave daḷhe
chinnopi rukkho punareva rūhati
evampi taṇhānusaye anūhate
nibbattatī dukkhamidaṁ punappunanti 2-.

footnote: 1. abhi. vi. 35/133. 2. khu. dha. 25/60.

page number: 094

iti yasmā samudayanirodheneva dukkhaṁ nirujjhati tasmā bhagavā
dukkhanirodhaṁ desento samudayaninodheneva deseti. sīhasamānavuttino hi
tathāgatā. te dukkhaṁ nirodhentā dukkhanirodhañca desentā hetumhi
paṭipajjanti na phale. suvānavuttino pana titthiyā. te dukkhaṁ
nirodhentā dukkhanirodhañca desentā attakilamathānuyogadesanādīhi
phale paṭipajjanti na hetumhīti. evaṁ tāva dukkhanirodhassa
samudayanirodhavasena desanāya payojanaṁ veditabbaṁ. ayaṁ panattho.
tassāyeva taṇhāyāti tassā ponobbhavikāti vatvā kāmataṇhādivasena
vibhattataṇhāya. virāgoti vuccati maggo. virāgā vimuccatīti 1-
hi vuttaṁ. virāgena nirodho virāganirodho. anusayasamugghātato
aseso virāganirodho asesavirāganirodho. athavā virāgoti pahānaṁ
vuccati. tasmā aseso virāgo aseso nirodhoti evampettha
yojanā daṭṭhabbā. atthato pana sabbāneva etāni nibbānassa
vevacanāni. paramatthato hi dukkhanirodhaṁ ariyasaccanti nibbānaṁ vuccati.
yasmā pana taṁ āgamma taṇhā virajjati ceva nirujjhati ca tasmā
virāgoti ca nirodhoti ca vuccati. yasmā ca tadeva āgamma
tassā cāgādayo honti kāmaguṇālayesu cettha ekopi ālayo
natthi tasmā cāgo paṭinissaggo mutti anālayoti vuccati.
tayidaṁ santilakkhaṇaṁ accutirasaṁ assāsakaraṇarasaṁ vā

footnote: 1. saṁ. saḷā. 18/3.

page number: 095

animittapaccupaṭṭhānaṁ nippapañcapaccupaṭṭhānaṁ vā. nattheva nibbānaṁ sasavisāṇaṁ
viya anupalabbhanīyato iti ce. na upāyena upalabbhanīyato.
upalabbhati hi taṁ tadanurūpapaṭipattisaṅkhātena upāyena cetopariyañāṇena
paresaṁ lokuttaracittaṁ viya. tasmā anupalabbhanīyato natthīti
na vattabbaṁ. na hi yaṁ bālaputhujjanā na upalabhanti taṁ natthīti
vattabbaṁ. apica nibbānaṁ natthīti na vattabbaṁ. kasmā. paṭipattiyā
vañjhābhāvāpajjanato. asati hi nibbāne sammādiṭṭhipurejavāya
sīlādikkhandhattayasaṅgahāya sammāpaṭipattiyā vañjhabhāvo āpajjati.
na cāyaṁ vañjhā nibbānapāpanatoti. na paṭipattiyā vañjhābhāvāpatti
abhāvapāpakattā iti ce. na atītānāgatābhāvepi nibbānappattiyā
abhāvato. vattamānānampi abhāvo nibbānanti ce. na tesaṁ
abhāvā sambhavato abhāve ca avattamānabhāvāpajjanato
vattamānakkhandhanissitamaggakkhaṇe ca sopādisesanibbānadhātupattiyā
abhāvadosato. tadā kilesānaṁ avattamānattā na doso
iti ce. na ariyamaggassa niratthakabhāvāpajjanato. evaṁ hi sati
ariyamaggakkhaṇato pubbepi kilesā na santīti ariyamaggassa niratthakabhāvo
āpajjati tasmā akāraṇametaṁ. yo kho āvuso rāgakkhayotiādi- 1-
vacanato khayo nibbānanti ce. na arahattassāpi khayamattāpajjanato.
tampi hi yo kho āvuso rāgakkhayotiādinā nayena niddiṭṭhaṁ.
kiñci bhiyyo. nibbānassa ittarakālādippattidosato. evaṁ hi

footnote: 1. saṁ. saḷā. 18/311.

page number: 096

sati nibbānaṁ ittarakālaṁ saṅkhatalakkhaṇaṁ sammāvāyāmanirapekkhādhigamanīyabhāvañca
āpajjati. saṅkhatalakkhaṇattāyeva ca saṅkhatapariyāpannaṁ saṅkhatapariyāpannattā
rāgādīhi aggīhi ādittaṁ ādittattā dukkhañcātipi āpajjati. yasmā
khayā paṭṭhāya na bhiyyo pavatti nāma hoti tassa nibbānabhāvato na
doso iti ce. na tādisassa khayassa abhāvato bhāvepi cassa
vuttappakāradosānativattanato ariyamaggassa ca nibbānabhāvāpajjanato.
ariyamaggo hi dose khīṇeti tasmā khayoti vuccati tato ca paṭṭhāya na
bhiyyo dosānaṁ pavattīti. anuppattinirodhasaṅkhātassa pana khayassa pariyāyena
upanissayattā. yassa upanissayo hoti tadupacārena khayoti vuttaṁ.
sarūpeneva kasmā na vuttanti ce. atisukhumattā. atisukhumatā
cassa bhagavato appossukkabhāvāvahanato ariyena cakkhunā passitabbato
ca siddhāti. tayidaṁ maggasamaṅginā pattabbato asādhāraṇaṁ purimāya
koṭiyā abhāvato appabhavaṁ. maggabhāve bhāvato na appabhavanti
ce. na maggena anuppādanīyato. pattabbameva hetaṁ maggena na
uppādetabbaṁ tasmā appabhavameva. appabhavattā ajarāmaraṇaṁ.
pabhavajarāmaraṇānaṁ abhāvato niccaṁ. nibbānasseva aṇuādīnampi
niccabhāvāpattīti ce. na hetuno abhāvā. nibbānassa niccattā
te niccā iti ce. na hetulakkhaṇassa anupapattito. niccā
uppādādīnaṁ abhāvato nibbānaṁ viyāti ce. na aṇuādīnaṁ
asiddhattā. yathāvuttayuttisabhāvato pana idameva niccaṁ

page number: 097

rūpasabhāvātikkamato arūpaṁ [1]- asithilaparakkamasiddhena ñāṇavisesena
adhigamanīyato sabbaññuvacanato ca paramatthena [2]- nāvijjamānaṁ.
vuttañhetaṁ atthi bhikkhave ajātaṁ abhūtaṁ akataṁ asaṅkhatanti 3-. idaṁ
dukkhanirodhaniddese vinicchayakathāmukhaṁ.
dukkhanirodhagāminīpaṭipadāniddese vuttā pana aṭṭha dhammā kāmaṁ
khandhaniddesepi atthato pakāsitāyeva. idha pana nesaṁ ekakkhaṇe
pavattamānānaṁ visesāvabodhanatthaṁ vadāma.
saṅkhepato hi catusaccapaṭivedhāya paṭipannassa yogino nibbānārammaṇaṁ
avijjānusayasamugghātakaṁ paññācakkhuṁ sammādiṭṭhi. sā sammādassanalakkhaṇā
tathappakāsanarasā 4- avijjandhakāraviddhaṁsanapaccupaṭṭhānā. tathā
sampannadiṭṭhino taṁsampayuttaṁ micchāsaṅkappanigghātakaṁ cetaso
nibbānapadābhiniropanaṁ sammāsaṅkappo. so sammācittābhiniropanalakkhaṇo
appanāraso micchāsaṅkappappahānapaccupaṭṭhāno. tathā passato vitakkayato ca
taṁsampayuttāva vacīduccaritasamugghātikā micchāvācāya virati sammāvācā nāma.

footnote: 1. ma. budadhādīnaṁ niṭṭhāya visesābhāvato ekāva niṭṭhā. yena bhāvanāya pattaṁ
footnote: tassa kilesavūpasamaṁ upādisesañca upādāya paññāpanīyattā saha upādisesena
footnote: paññāpiyatīti saupādisesaṁ. yo cassa samudayappahānena upāhatāyatikammaphalassa

carimacittato ca uddhaṁ pavattikkhandhānaṁ anuppādanato uppannānañca antaradhānato
upādisesābhāvo taṁ upādāya paññāpanīyato natthi ettha upādisesoti anupādisesaṁ.
2. ma. sabhāvato nibbānaṁ. 3. khu. iti. 25/207. 4. ma. dhātuppakāsanarasā.

page number: 098

sā pariggahalakkhaṇā viramaṇarasā micchāvācappahānapaccupaṭṭhānā. tathā
viramato taṁsampayuttāva micchākammantasamucchedikā pāṇātipātādivirati
sammākammanto nāma. so samuṭṭhāpanalakkhaṇo viramaṇaraso
micchākammantappahānapaccupaṭṭhāno. yā panassa tesaṁ
sammāvācākammantānaṁ visuddhibhūtā taṁsampayuttāva kuhanādiupacchedikā
micchājīvā virati sā sammāājīvo nāma. so vodānalakkhaṇo
ñāyājīvappavattiraso micchājīvappahānapaccupaṭṭhāno. athassa yo
tassā sammāvācākammantājīvasaṅkhātāya sīlabhūmiyaṁ patiṭṭhitassa
tadanurūpo taṁsampayuttova kosajjasamucchedako viriyārambho esa
sammāvāyāmo nāma. so paggahalakkhaṇo anuppannākusalānuppādanādiraso
micchāvāyāmappahānapaccupaṭṭhāno. tassevaṁ vāyamato taṁsampayuttova
micchāsativiniddhunano cetaso asammoso sammāsati nāma. sā
upaṭṭhānalakkhaṇā asammussanarasā micchāsatippahānapaccupaṭṭhānā.
evaṁ anuttarāya satiyā saṁrakkhiyamānacittassa taṁsampayuttāva
micchāsamādhividdhaṁsikā cittekaggatā sammāsamādhi nāma.
so avikkhepalakkhaṇo samādhānaraso micchāsamādhippahānapaccupaṭṭhānoti.
ayaṁ dukkhanirodhagāminīpaṭipadāniddese nayo. evametthajātiādīnaṁ
vinicchayo veditabbo.
Ñāṇakiccatoti saccañāṇassa kiccatopi vinicchayo veditabbo.
duvidhaṁ hi saccañāṇaṁ anubodhañāṇaṁ paṭivedhañāṇañca. ttatha
anubodhañāṇaṁ lokiyaṁ anussavādivasena nirodhe magge ca pavattati.

page number: 099

paṭivedhañāṇaṁ lokuttaraṁ nirodhamārammaṇaṁ katvā kiccato cattāripi saccāni
paṭivajjhati. yathāha. yo bhikkhave dukkhaṁ passati dukkhasamudayampi so passati
dukkhanirodhampi passati dukkhanirodhagāminīpaṭipadampi passatīti 1-. sabbaṁ
vattabbaṁ. taṁ panassa kiccaṁ ñāṇadassanavisuddhiyaṁ āvibhavissati. yaṁ panetaṁ
lokiyaṁ tattha dukkhañāṇaṁ pariyuṭṭhānābhibhavavasena pavattamānaṁ sakkāyadiṭṭhiṁ
nivatteti. samudayañāṇaṁ ucchedadiṭṭhiṁ. nirodhañāṇaṁ sassatadiṭṭhiṁ.
maggañāṇaṁ akiriyadiṭṭhiṁ. dukkhañāṇaṁ vā dhuvasubhasukhattabhāvarahitesu khandhesu
dhuvasubhasukhattabhāvasaññāsaṅkhātaphale vippaṭipattiṁ. samudayañāṇaṁ
issarapadhānakālasabhāvādīhi loko pavattatīti akāraṇe kāraṇābhimānappavattaṁ
hetumhi vippaṭipattiṁ. nirodhañāṇaṁ arūpalokalokathūpikādīsu
appavattaggāhabhūtaṁ nirodhe vippaṭipattiṁ. maggañāṇaṁ
kāmasukhallikāttakilamathānuyogappabhede avisuddhimagge
visuddhimaggaggāhavasena pavattaṁ upāye vippaṭipattiṁ nivatteti.
tenetaṁ vuccati
loke lokappabhave lokatthaṅgame sive ca tadupāye
sammuyhati tāva naro na vijānāti yāva saccānīti.
evamettha ñāṇakiccatopi vinicchayo veditabbo.
antogatānaṁ pabhedāti. dukkhasaccasmiṁ hi ṭhapetvā taṇhañceva
anāsavadhamme ca sesā sabbadhammā antogatā. samudayasacce chattiṁsa
taṇhāvicaritāni. nirodhasaccamasammissaṁ. maggasacce

footnote: 1. saṁ. mahāvāra. 19/547.

page number: 100

sammādiṭṭhimukhena vīmaṁsiddhipādapaññindriyapaññābaladhammavicayasambojjhaṅgāni
sammāsaṅkappāpadesena tayo nekkhammavitakkādayo sammāvācāpadesena
cattāri vacīsucaritāni sammākammantāpadesena tīṇi kāyasucaritāni
sammājīvamukhena appicchatā santuṭṭhitā ca sabbesaññeva vā etesaṁ
sammāvācākammantājīvānaṁ ariyakantasīlattā ariyakantasīlassa ca
saddhāhatthena paṭiggahetabbattā tesaṁ atthitāya atthibhāvato
saddhindriyasaddhābalachandiddhipādā sammāvāyāmāpadesena
catubbidhasammappadhānaviriyiddhipādaviriyindriyaviriyabalaviriyasambojjhaṅgāni
sammāsatiapadesena catubbidhasatipaṭṭhānasatindriyasatibalasatisambojjhaṅgāni
sammāsamādhiapadesena savitakkasavicārādayo tayo samādhī
cittasamādhisamādhindriyasamādhibalapītipassaddhisamādhiupekkhāsambojjhaṅgāni
antogatānīti. evamettha antogatānaṁ pabhedāpi vinicchayo veditabbo.
upamātoti. bhāro viya hi dukkhasaccaṁ daṭṭhabbaṁ.
bhārādānamiva samudayasaccaṁ. bhāranikkhepanamiva nirodhasaccaṁ.
bhāranikkhepanupāyo viya maggasaccaṁ. rogo viya ca dukkhasaccaṁ.
roganidānamiva samudayasaccaṁ. rogavūpasamo viya nirodhasaccaṁ. bhesajjamiva
maggasaccaṁ. dubbhikkhamiva vā dukkhasaccaṁ. dubbuṭṭhi viya samudayasaccaṁ.
subhikkhamiva nirodhasaccaṁ. suvuṭṭhi viya maggasaccaṁ. apica
verīveramūlaverasamugghātaverasamugghātupāyehi visarukkharukkhamūlamūlupaccheda-
tadupacchedanupāyehi bhayabhayamūlanibbhayatadadhigamupāyehi orimatīra-
mahoghapārimatīrataṁsampāpakavāyāmehi payojetvāpetāni upamāto

page number: 101

orimatīramahoghapārimatīrataṁsampāpakavāyāmehi payojetvāpetāni
upamāto veditabbānīti. evamettha upamāto vinicchayo veditabbo.
catukkatoti. atthi cettha dukkhaṁ na ariyasaccaṁ. atthi
ariyasaccaṁ na dukkhaṁ. atthi dukkhañceva ariyasaccañca. atthi
neva dukkhaṁ na ariyasaccaṁ. esa nayo samudayādīsu. tattha
maggasampayuttā dhammā sāmaññaphalāni ca yadaniccaṁ taṁ dukkhanti 1-
vacanato saṅkhāradukkhatāya dukkhaṁ na ariyasaccaṁ. nirodho
ariyasaccaṁ na dukkhaṁ. itaraṁ pana ariyasaccadvayaṁ siyā dukkhaṁ
aniccato na pana yassa pariññāya bhagavati brahmacariyaṁ vussati
tathattena. sabbākārena pana upādānakkhandhapañcakaṁ dukkhañceva
ariyasaccañca aññatra taṇhāya. maggasampayuttā dhammā sāmaññaphalāni
ca yassa pariññatthaṁ bhagavati brahmacariyaṁ vussati tathattena neva
dukkhaṁ na ariyasaccaṁ. evaṁ samudayādīsupi yathāyogaṁ yojetvā
catukkatopettha vinicchayo veditabbo.
suññatekavidhādīhīti ettha. suññato tāva. paramatthena
hi sabbāneva saccāni vedakakārakanibbutagamakābhāvato suññānīti
veditabbāni. tenetaṁ vuccati.
dukkhameva hi na koci dukkhito
kārako na kiriyāva vijjati
atthi nibbuti na nibbuto pumā
maggamatthi gamako na vijjatīti.

footnote: 1. saṁ. khandhavāra. 17/28.

page number: 102

athavā
dhuvasubhasukhattasuññaṁ purimadvayamattasuññamamatapadaṁ
dhuvasukhātta virahito maggo iti suññattā tesu
nirodhasuññāni vā tīṇi nirodho ca sesattayasuñño.
phalasuñño vā ettha hetu samudaye dukkhassābhāvato magge ca
nirodhassa. na phalena sagabbho pakativādīnaṁ pakati viya.
hetusuññañca phalaṁ dukkhasamudayānaṁ nirodhamaggānañca asamavāyā. na
hetusamavetaṁ hetuphalaṁ samavāyavādīnaṁ dviaṇukādi viya. tenetaṁ
vuccati
tayamidha nirodhasuññaṁ tayena tenāpi nibbuti suññā
suñño phalena hetu phalampi taṁ hetunā suññanti.
evaṁ tāva suññato vinicchayo veditabbo.
ekavidhādīhīti. sabbameva cettha dukkhaṁ ekavidhaṁ pavattibhāvato.
duvidhaṁ nāmarūpato. tividhaṁ kāmarūpārūpupapattibhavabhedato. catubbidhaṁ
catuāhārabhedato. pañcavidhaṁ pañcupādānakkhandhabhedato. samudayopi
ekavidho pavattakabhāvato. duvidho diṭṭhisampayuttāsampayuttato.
tividho kāmabhavavibhavataṇhābhedato. catubbidho catumaggappaheyyato.
pañcavidho rūpābhinandanādibhedato. chabbidho chataṇhākāyabhedato.
nirodhopi ekavidho asaṅkhatadhātubhāvato. pariyāyena pana
duvidho saupādisesānupādisesabhedato. tividho bhavattayavūpasamato.
catubbidho catumaggādhigamanīyato. pañcavidho pañcābhinandanāvūpasamato.
chabbidho chataṇhākāyabhedato. maggopi

page number: 103

ekavidho bhāvetabbato. duvidho samathavipassanābhedato dassanabhāvanābhedato
vā. tividho khandhattayabhedato. ayaṁ hi sappadesattā nagaraṁ viya
rajjena nippadesehi tīhi khandhehi saṅgahito. yathāha. na kho
āvuso visākha ariyena aṭṭhaṅgikena maggena tayo khandhā
saṅgahitā tīhi ca kho āvuso visākha khandhehi ariyo aṭṭhaṅgiko
maggo saṅgahito yā ca āvuso visākha sammāvācā yo ca
sammākammanto yo ca sammāājīvo ime dhammā sīlakkhandhe
saṅgahitā yo ca sammāvāyāmo yā ca sammāsati yo ca sammāsamādhi
ime dhammā samādhikkhanadhe saṅgahitā yā ca sammādiṭṭhi yo ca
sammāsaṅkappo ime dhammā paññākkhandhe saṅgahitāti 1-. ettha hi
sammāvācādayo tayo sīlameva tasmā te sajātito sīlakkhandhena
saṅgahitā. kiñcāpi hi pāliyaṁ sīlakkhandheti bhummena niddeso
kato attho pana karaṇavaseneva veditabbo. sammāvāyāmādīsu
pana tīsu samādhi attano dhammatāya ārammaṇe ekaggabhāvena
appetuṁ na sakkoti viriye pana paggahakiccaṁ sādhente satiyā ca
apilāpanakiccaṁ sādhentiyā laddhupakāro hutvā sakkoti.
tatrāyaṁ upamā. yathā hi nakkhattaṁ kīḷissāmāti uyyānaṁ
paviṭṭhesu tīsu sahāyesu eko supupphitaṁ campakarukkhaṁ disvā hatthaṁ
ukkhipitvā gahetumpi na sakkuṇeyya athassa dutiyo onamitvā piṭṭhiṁ
dadeyya so tassa piṭṭhiyaṁ ṭhatvāpi kampamāno gahetuṁ na sakkuṇeyya

footnote: 1. ma. mū. 12/549.

page number: 104

athassa itaro aṁsakūṭaṁ upanāmeyya so ekassa piṭṭhiyaṁ ṭhatvā
ekassa aṁsakūṭaṁ olubbha yathāruciṁ pupphāni ocinitvā pilandhitvā
nakkhattaṁ kīḷeyya evaṁ sampadamidaṁ daṭṭhabbaṁ. ekato uyyānaṁ
paviṭṭhā tayo sahāyā viya hi ekato jātā sammāvāyāmādayo
tayo dhammā. supupphitacampako viya ārammaṇaṁ. hatthaṁ ukkhipitvāpi
gahetuṁ asakkonto viya attano dhammatāya ārammaṇe ekaggabhāvena
appetuṁ asakkonto samādhi. piṭṭhiṁ datvā onatasahāyo viya
vāyāmo. aṁsakūṭaṁ datvā ṭhitasahāyo viya sati. yathā tesu
ekassa piṭṭhiyaṁ ṭhatvā ekassa aṁsakūṭaṁ olubbha itaro yathāruciṁ
pupphaṁ gahetuṁ sakkoti evameva viriye paggahakiccaṁ sādhente
satiyā ca apilāpanakiccaṁ sādhentiyā laddhupakāro samādhi sakkoti
ārammaṇe ekaggabhāvena appetuṁ. tasmā samādhiyevettha sajātito
samādhikkhandhena saṅgahito. vāyāmasatiyo pana kiriyato saṅgahitā
honti. sammādiṭṭhisammāsaṅkappesupi paññā attano dhammatāya
aniccaṁ dukkhaṁ anattāti ārammaṇaṁ nicchetuṁ na sakkoti vitakke
pana ākoṭetvā ākoṭetvā dente sakkoti. kathaṁ. yathā hi
heraññiko kahāpaṇaṁ hatthe ṭhapetvā sabbabhāgesu oloketukāmo
samānopi na cakkhutaleneva pavattetuṁ sakkoti aṅgulipabbehi pana
parivattetvā parivattetvā itocitoca oloketuṁ sakkoti evameva
na paññā attano dhammatāya aniccādivasena ārammaṇaṁ nicchetuṁ
sakkoti abhiniropanalakkhaṇena pana āhananapariyohananarasena vitakkena

page number: 105

ākoṭentena viya parivattentena viya ca ādāyādāya dinnameva
nicchetuṁ sakkoti. tasmā idhāpi sammādiṭṭhiyeva sajātito
paññākkhandhena saṅgahitā. sammāsaṅkappo pana kiriyavasena saṅgahito
hoti. iti imehi tīhi khandhehi maggo saṅgahaṁ gacchati. tena
vuttaṁ tividho khandhattayabhedatoti. catubbidho sotāpattimaggādivasena.
apica sabbāneva saccāni ekavidhāni avitathattā abhiññeyyattā
vā. duvidhāni lokiyalokuttarato saṅkhatāsaṅkhatato vā.
tividhāni dassanabhāvanāhi pahātabbato appahātabbato ca.
catubbidhāni pariññeyyādibhedatoti. evamettha ekavidhāhīhi vinicchayo
veditabbo.
sabhāgavisabhāgatoti. sabbāneva saccāni aññamaññasabhāgāni
avitathato attasuññato dukkarapaṭivedhato ca. yathāha. taṁ kiṁ
maññasi ānanda katamaṁ nukho dukkarataraṁ vā durabhisambhavataraṁ vā
yo vā dūratova sukhumena tāḷacchiggaḷena asanaṁ atipāteyya
poṅkhānupoṅkhaṁ avirādhitaṁ yo vā sattadhā 1- bhinnassa vālassa
koṭiyā koṭiṁ paṭivijjheyyāti etadeva bhante dukkaratarañceva
durabhisambhavatarañca yo sattadhā bhinnassa vālassa koṭiyā koṭiṁ
paṭivijjheyyāti tato kho te ānanda duppaṭivijjhataraṁ paṭivijjhanti
ye idaṁ dukkhanti yathābhūtaṁ paṭivijjhanti .pe. ayaṁ dukkhanirodhagāminī
paṭipadāti yathābhūtaṁ paṭivijjhantīti 2-. visabhāgāni salakkhaṇavavaṭṭhānato.

footnote: 1. ma. satadhā. 2. saṁ. mahāvāra. 19/566.

page number: 106

purimāni ca dve sabhāgāni duravaggāhaṭṭhena gambhīrattā lokiyattā
sāsavattā ca. visabhāgāni phalahetubhedato pariññeyyappahātabbato
ca. pacchimānipi dve sabhāgāni gambhīrattena duravaggāhattā
lokuttarattā anāsavattā ca. visabhāgāni visayavisayībhedato
sacchikātabbabhāvetabbato ca. paṭhamatatiyāni cāpi sabhāgāni
phalāpadesato. visabhāgāni saṅkhatāsaṅkhatato. dutiyacatutthāni
cāpi sabhāgāni hetuapadesato. visabhāgāni ekantakusalākusalato.
paṭhamacatutthāni cāpi sabhāgāni saṅkhatato. visabhāgāni lokiyalokuttarato.
dutiyatatiyāni cāpi sabhāgāni nevasekkhānāsekkhabhāvato. visabhāgāni
sārammaṇānārammaṇato.
iti evaṁ pakārehi nayehi ca vicakkhaṇo
vijaññā ariyasaccānaṁ sabhāgavisabhāgatanti.
iti sādhujanapāmujjatthāya kate visuddhimagge
paññābhāvanādhikāre indriyasaccaniddeso nāma soḷasamo paricchedo.
paññābhūminiddeso
idāni khandhāyatanadhātuindriyasaccapaṭiccasamuppādādibhedā
dhammā bhūmīti evaṁ vuttesu imissā paññāya bhūmibhūtesu dhammesu
yasmā paṭiccasamuppādo ceva ādisaddena saṅgahitā paṭiccasamuppannā
dhammā ca avasesā honti tasmā tesaṁ saṁvaṇṇanākkamo anuppatto.

page number: 107

tattha avijjādayo tāva dhammā paṭiccasamuppādoti veditabbā.
vuttañhetaṁ bhagavatā katamo ca bhikkhave paṭiccasamuppādo avijjāpaccayā
bhikkhave saṅkhārā saṅkhārapaccayā viññāṇaṁ viññāṇapaccayā nāmarūpaṁ
nāmarūpapaccayā saḷāyatanaṁ saḷāyatanapaccayā phasso phassapaccayā vedanā
vedanāpaccayā taṇhā taṇhāpaccayā upādānaṁ upādānapaccayā bhavo
bhavapaccayā jāti jātipaccayā jarāmaraṇaṁ 1- sokaparidevadukkhadomanassupāyāsā
sambhavanti evametassa kevalassa dukkhakkhandhassa samudayo hoti ayaṁ
vuccati bhikkhave paṭiccasamuppādoti 2-. jarāmaraṇādayo pana
paṭiccasamuppannā dhammāti veditabbā. vuttañhetaṁ bhagavatā katame
ca bhikkhave paṭiccasamuppannā dhammā jarāmaraṇaṁ bhikkhave aniccaṁ
saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ
jāti bhikkhave .pe. bhavo upādānaṁ taṇhā vedanā phasso
saḷāyatanaṁ nāmarūpaṁ viññāṇaṁ saṅkhārā avijjā bhikkhave aniccā
saṅkhatā paṭiccasamuppannā khayadhammā vayadhammā virāgadhammā
nirodhadhammā ime vuccanti bhikkhave paṭiccasamuppannā dhammāti 3-.
ayaṁ panettha saṅkhepo. paṭiccasamuppādoti paccayadhammā
veditabbā. paṭiccasamuppannā dhammāti tehi tehi paccayehi
nibbattadhammā. kathamidaṁ jānitabbanti ce. bhagavato vacanena.
bhagavatā hi paṭiccasamuppādapaṭiccasamuppannadhammadesanāsutte katamo ca

footnote: 1. ma. jarāmaraṇa-. 2. saṁ. nidāna. 16/1. 3. saṁ. nidāna. 16/31.

page number: 108

bhikkhave paṭiccasamuppādo jātipaccayā bhikkhave jarāmaraṇaṁ
uppādā vā tathāgatānaṁ anuppādā vā tathāgatānaṁ ṭhitāva
sā dhātu dhammaṭṭhitatā dhammaniyāmatā idappaccayatā taṁ tathāgato
abhisambujjhati abhisameti abhisambujjhitvā abhisametvā ācikkhati
deseti paññapeti paṭṭhapeti vivarati vibhajati uttānīkaroti passathāti
cāha jātipaccayā bhikkhave jarāmaraṇaṁ bhavapaccayā bhikkhave jāti
.pe. avijjāpaccayā bhikkhave saṅkhārā uppādā vā tathāgatānaṁ
.pe. vibhajati uttānīkaroti passathāti cāha avijjāpaccayā
bhikkhave saṅkhārā itikho bhikkhave yā tatra tathatā avitathatā
anaññathatā idappaccayatā ayaṁ vuccati bhikkhave paṭiccasamuppādoti
1-. evaṁ paṭiccasamuppādaṁ desentena tathatādīhi vevacanehi
paccayadhammāva paṭiccasamuppādoti vuttā. tasmā jarāmaraṇādīnaṁ
dhammānaṁ paccayalakkhaṇo paṭiccasamuppādo dukkhānubandhanaraso
kummaggapaccupaṭṭhānoti veditabbo. so panāyaṁ tehi tehi
paccayehi anūnādhikeheva tassa tassa dhammassa sambhavato tathatāti
sāmaggiṁ upagatesu paccayesu muhuttampi tato nibbattānaṁ dhammānaṁ
asambhavābhāvato avitathatāti aññadhammapaccayehi aññadhammānuppattito
anaññathatāti yathāvuttānaṁ etesaṁ jarāmaraṇādīnaṁ paccayato
vā paccayasamūhato vā idappaccayatāti vutto. tatrāyaṁ
vacanaṭṭho. imesaṁ paccayā idappaccayā. idappaccayāeva

footnote: 1. saṁ. nidāna. 16/30.

page number: 109

idappaccayatā. idappaccayānaṁ vā samūho idappaccayatā.
lakkhaṇaṁ panettha saddasatthato pariyesitabbaṁ.
keci pana paṭicca sammā ca titthiyaparikappitapakatipurisādikāraṇanirapekkho
uppādo paṭiccasamuppādoti evaṁ uppādamattaṁ paṭiccasamuppādoti vadanti.
taṁ na yujjati. kasmā. suttābhāvato suttavirodhato gambhīranayāsambhavato
saddabhedato ca. uppādanamattaṁ paṭiccasamuppādoti hi suttaṁ natthi. taṁ
paṭiccasamuppādoti ca vadantassa padesavihārasuttavirodho āpajjati. kathaṁ.
bhagavato hi athakho bhagavā rattiyā paṭhamaṁ yāmaṁ paṭiccasamuppādaṁ
anulomapaṭilomaṁ manasākāsītiādivacanato 1- paṭiccasamuppādamanasikāro
paṭhamābhisambuddhavihāro. padesavihāro ca tassekadesavihāro.
yathāha. yena svāhaṁ bhikkhave vihārena paṭhamābhisambuddho viharāmi
tassa padesena vihāsinti 2-. tatra ca paccayākāradassanena vihāsi
na uppādamattadassanenāti. yathāha. so evaṁ pajānāmi
micchādiṭṭhipaccayāpi vedayitaṁ sammādiṭṭhipaccayāpi vedayitaṁ
micchāsaṅkappapaccayāpi vedayitanti 2-. sabbaṁvitthāretabbaṁ. evaṁ
uppādamattaṁ paṭiccasamuppādoti vadantassa padesavihārasuttavirodho
āpajjati. tathā kaccānasuttavirodho. kaccānasuttepi hi lokasamudayaṁ
ca kho kaccāna yathābhūtaṁ sammappaññāya passato yā loke natthitā
sā na hotīti 3-. anulomapaṭiccasamuppādo lokapaccayato lokasamudayoti

footnote: 1. vi. mahāvagga.4/1. 2. saṁ. mahāvāra. 19/16. 3. saṁ. nidāna. 16/21.

page number: 110

ucchedadiṭṭhisamugghātatthaṁ pakāsito na uppādamattaṁ. na hi
uppādamattadassanena ucchedadiṭṭhiyā samugghāto hoti
paccayānuparamadassanena pana hoti paccayānuparame phalānuparamatoti.
evaṁ uppādamattaṁ paṭiccasamuppādoti vadantassa kaccānasuttavirodhopi
āpajjati. gambhīranayāsambhavatoti. vuttaṁ kho panetaṁ bhagavatā
gambhīro cāyaṁ ānanda paṭiccasamuppādo gambhīrāvabhāso cāti 1-.
gambhīrattañca nāma catubbidhaṁ. taṁ parato vaṇṇayissāma. taṁ
uppādamatte natthi. catubbidhanayapaṭimaṇḍitañcetaṁ paṭiccasamuppādaṁ
vaṇṇayanti. tampi nayacatukkaṁ uppādamatte natthi. iti
gambhīranayāsambhavatopi na uppādamattaṁ paṭiccasamuppādo.
saddabhedatoti. paṭiccasaddo ca panāyaṁ samāne kattari pubbakāle
payujjamāno atthasiddhikaro hoti. seyyathīdaṁ. cakkhuñca paṭicca rūpe
ca uppajjati cakkhuviñṇāṇanti 2-. idha pana bhāvasādhanena
uppādasaddena saddhiṁ payujjamāno samānassa kattu abhāvato saddabhedaṁ
gacchati na ca kiñci atthaṁ sādhetīti saddabhedatopi na uppādamattaṁ
paṭiccasamuppādoti. tattha siyā hotisaddena saddhiṁ yojayissāma
paṭiccasamuppādo hotīti. taṁ na yuttaṁ. kasmā. yogābhāvato ceva
uppādassa ca uppādappattidosato. paṭiccasamuppādaṁ vo bhikkhave
desissāmi katamo ca bhikkhave paṭiccasamuppādo .pe. ayaṁ
vuccati bhikkhave paṭiccasamuppādoti 3- imesu hi padesu ekenapi

footnote: 1. dī. mahā. 10/65. 2. saṁ. nidāna. 16/87. 3. saṁ. nidāna. 16/2.

page number: 111

saddhiṁ hotisaddo yogaṁ na gacchati na ca uppādo hoti. sace
heyya 1- uppādassāpi uppādo pāpuṇeyyāti. yepi maññanti
idappaccayānaṁ bhāvo idappaccayatā bhāvo ca nāma yo ākāro
avijjādīnaṁ saṅkhārādipātubhāve hetu so tasmiñca saṅkhāravikāre
paṭiccasamuppādasamaññāti tesaṁ taṁ na yujjati. kasmā. avijjādīnaṁ
hetuvacanato. bhagavatā hi tasmātiha ānanda eseva hetu etaṁ nidānaṁ
esa samudayo esa paccayo jarāmaraṇassa yadidaṁ jāti .pe.
saṅkhārānaṁ yadidaṁ avijjāti 2- evaṁ avijjādayova hetūti vuttā.
na tesaṁ vikāro. tasmā paṭiccasamuppādoti paccayadhammā
veditabbāti. iti yantaṁ vuttaṁ taṁ sammā vuttanti veditabbaṁ.
yā panettha paṭiccasamuppādoti imāya byañjanacchāyāya
uppādoyevāyaṁ vuttoti saññā uppajjati sā imassa padassa
evamatthaṁ gahetvā vūpasametabbā. bhagavatā hi
dvedhā tato pavatte dhammasamūhe yato idaṁ vacanaṁ
tappaccayo tatoyaṁ phalopacārena iti vutto.
yo hi ayaṁ paccayatāya pavatto dhammasamūho tattha
paṭiccasamuppādoti idaṁ vacanaṁ dvedhā icchanti. so hi yasmā
paṭiyamāno hitāya sukhāya ca saṁvattati tasmā paccetumarahanti naṁ
paṇḍitāti paṭicco uppajjamāno ca saha sammā ca uppajjati na
ekekato nāpi ahetutoti samuppādoti. evaṁ paṭicco ca so

footnote: 1. bhaveyyātipi dissati. 2. dī. mahā. 10/67.

page number: 112

samuppādo cāti paṭiccasamuppādo. apica saha uppajjatīti
samuppādo. paccayasāmaggiṁ pana paṭicca na paccakkhāyāti.
evampi paṭicca ca so samuppādo cāti paṭiccasamuppādo.
tassa cāyaṁ hetusamūho paccayoti tappaccayo. tappaccayattā
ayampi yathā loke semhassa paccayo guḷo semho guḷoti vuccati
yathā ca sāsane sukhapaccayo buddhānaṁ uppādo sukho buddhānaṁ
uppādoti vuccati tathā paṭiccasamuppādo icceva phalavohārena
vuttoti veditabbo. athavā
paṭimukhamitoti vutto hetusamūho ayaṁ paṭiccoti
sahite uppādeti ca iti vutto so samuppādo.
yo hi esa saṅkhārādīnaṁ pātubhāvāya avijjādiekekahetusīsena
niddiṭṭho hetusamūho so sādhāraṇaphalanipphādakaṭṭhena avekallaṭṭhena
ca sāmaggīaṅgānaṁ aññamaññena paṭimukhaṁ ito gatoti katvā paṭiccoti
vuccati. svāyaṁ sahiteyeva aññamaññaṁ avinibbhogavuttidhamme uppādetīti
samuppādotipi vutto. evampi paṭicco ca so samuppādo cāti
paṭiccasamuppādo. aparo nayo.
paccayatā aññoññaṁ paṭicca yasmā samaṁ saha ca dhamme
ayamuppādeti tatopi evamidha bhāsitā muninā.
avijjādisīsena niddiṭṭhapaccayesu hi ye paccayā saṅkhārādikaṁ dhammaṁ
uppādenti na te aññamaññaṁ apaṭicca aññamaññavekalle
sati uppādetuṁ samatthāti. tasmā paṭicca samaṁ saha ca

page number: 113

na ekekadesaṁ nāpi pubbāparabhāvena ayaṁ paccayatā dhamme
uppādetīti atthānusāravohārakusalena muninā evamidha bhāsitā
paṭiccasamuppādotveva bhāsitātyattho. evaṁ bhāsamānena ca
purimena sassatādīnaṁ abhāvo pacchimena ca padena
ucchedādivighāto dvayena paridīpito ñāyo.
purimenāti paccayasāmaggīparidīpakena paṭiccapadena pavattidhammānaṁ paccayasāmaggiyaṁ
āyattavuttittā sassatāhetuvisamahetuvasavattivādappabhedānaṁ sassatādīnaṁ
abhāvo paridīpito hoti. kiṁ hi sassatādīnaṁ ahetuādivasena vā pavattānaṁ
paccayasāmaggiyāti. pacchimena ca padenāti dhammānaṁ uppādaparidīpakena
samuppādapadena paccayasāmaggiyaṁ dhammānaṁ uppattito vihatā
ucchedanatthikākiriyavādāti ucchedādivighāto paridīpito hoti.
purimapurimapaccayavasena hi punappunaṁ uppajjamānesu dhammesu kuto
ucchedanatthikākiriyavādā cāti. dvayenāti sakalena
paṭiccasamuppādavacanena. tassā tassā paccayasāmaggiyā santatiṁ
avicchinditvā tesaṁ tesaṁ dhammānaṁ sambhavato majjhimāpaṭipadā. so
karoti so paṭisaṁvedeti añño karoti añño paṭisaṁvedetīti vādappahānaṁ
janapadaniruttiyā anabhiniveso samaññāya anatidhāvananti ayaṁ ñāyo
paridīpito hotīti. ayaṁ tāva paṭiccasamuppādoti vacanamattassattho.
yā panāyaṁ bhagavatā paṭiccasamuppādaṁ desentena avijjāpaccayā
saṅkhārātiādinā nayena nikkhittā tanti tassā atthasaṁvaṇṇanaṁ

page number: 114

karontena vibhajjavādimaṇḍalaṁ otaritvā ācariye anabbhācikkhante sakasamayaṁ
avokkamantena parasamayaṁ anārūhantena suttaṁ appaṭibāhantena vinayaṁ
anulomentena mahāpadese olokentena dhammaṁ dīpentena atthaṁ
saṅgāhentena 1- tamevatthaṁ punarāvattetvā aparehipi pariyāyehi 2-
niddisantena ca yasmā atthasaṁvaṇṇanā kātabbā hoti pakatiyāpi ca dukkarāva
paṭiccasamuppādassa atthasaṁvaṇṇanā yathāhu porāṇā
saccaṁ satto paṭisandhi paccayākārameva ca
duddasā caturo dhammā desetuñca sudukkarāti
tasmā aññatra āgamādhigamappattehi na sukarā paṭiccasamuppādassa
atthasaṁvaṇṇanāti paritulyitvā
vattukāmo ahaṁ ajja paccayākāravaṇṇanaṁ
patiṭṭhaṁ nādhigacchāmi ajjhogāḷhova sāgaraṁ
sāsanaṁ panidaṁ nānā- desanānayamaṇḍitaṁ
pubbācariyamaggo ca abbocchinno pavattati
yasmā tasmā tadubhayaṁ sannissāyatthavaṇṇanaṁ
ārabhissāmi etassa taṁ suṇātha samāhitā.
vuttañhetaṁ pubbācariyehi
yokocimaṁ aṭṭhiṁkatvā suṇeyya
labhetha pubbāpariyaṁ visesaṁ
laddhāna pubbāpariyaṁ visesaṁ

footnote: 1. saṅgāhantenātipi dissati. 2. ma. pariyāyantarehi.

page number: 115

adassanaṁ maccurājassa gaccheti.
iti avijjāpaccayā saṅkhārātiādīsu hi āditoyeva tāva
desanābhedato attha- lakkhaṇekavidhādito
aṅgānañca vavaṭṭhānā viññātabbo vinicchayo.
tattha desanābhedatoti. bhagavato hi vallihārakānaṁ catunnaṁ
purisānaṁ valliggahaṇaṁ viya ādito vā majjhato vā paṭṭhāya yāva
pariyosānaṁ tathā pariyosānato vā majjhato vā paṭṭhāya yāva ādīti
catubbidhā paṭiccasamuppādadesanā. yathā hi vallihārakesu catūsu
purisesu eko valliyā mūlameva paṭhamaṁ passati so taṁ mūle chetvā
sabbaṁ ākaḍḍhitvā ādāya kamme upaneti evaṁ bhagavā iti kho
bhikkhave avijjāpaccayā saṅkhārā .pe. jātipaccayā jarāmaraṇanti 1-
ādito paṭṭhāya yāva pariyosānāpi paṭiccasamuppādaṁ deseti.
yathā pana tesu purisesu eko valliyā majjhaṁ paṭhamaṁ passati
so majjhe chinditvā uparibhāgaññeva ākaḍḍhitvā ādāya
kamme upaneti evaṁ bhagavā tasmiṁ taṁ vedanaṁ abhinandato
abhivadato ajjhosāya tiṭṭhato uppajjati nandi yā vedanāsu nandi
tadupādānaṁ tassupādānapaccayā bhavo bhavapaccayā jātīti 2- majjhato
paṭṭhāya yāva pariyosānāpi deseti. yathā ca tesu purisesu eko
valliyā aggaṁ paṭhamaṁ passati so agge gahetvā aggānusāreneva
yāva mūlā sabbaṁ ādāya kamme upaneti evaṁ bhagavā jātipaccayā

footnote: 1. ma. mū. 12/480. 2. ma. mū. 12/489.

page number: 116

jarāmaraṇanti iti kho panetaṁ vuttaṁ jātipaccayā nukho bhikkhave
jarāmaraṇaṁ no vā kathaṁ vā ettha hotīti jātipaccayā bhante
jarāmaraṇaṁ evaṁ no ettha hoti jātipaccayā jarāmaraṇanti bhavapaccayā
jāti .pe. avijjāpaccayā saṅkhārāti iti kho panetaṁ vuttaṁ
avijjāpaccayā nukho bhikkhave saṅkhārā no vā kathaṁ vā ettha
hotīti 1- pariyosānato paṭṭhāya yāva āditopi paṭiccasamuppādaṁ
deseti. yathā panetesu purisesu eko valliyā majjhameva paṭhamaṁ
passati so majjhe chinditvā heṭṭhā otaranto yāva mūlā
ādāya kamme upaneti evaṁ bhagavā ime ca bhikkhave cattāro
āhārā kinnidānā kiṁsamudayā kiñjātikā kimpabhavā ime cattāro
āhārā taṇhānidānā taṇhāsamudayā taṇhājātikā taṇhāpabhavā
taṇhā kinnidānā vedanā phasso saḷāyatanaṁ nāmarūpaṁ viññāṇaṁ
saṅkhārā kinnidānā saṅkhārā avijjanidānā .pe. avijjāpabhavāti 2-
majjhato paṭṭhāya yāva ādito deseti.
kasmā panevaṁ desetīti. paṭiccasamuppādassa samantabhaddakattā
sayañca desanāvilāsappattattā. samantabhaddako hi paṭiccasamuppādo.
tato tato ñāyapaṭivedhāya saṁvattatiyeva. desanāvilāsappatto ca
bhagavā catuvesārajjapaṭisambhidāyogena catubbidhagambhīrabhāvappattiyā
ca. so desanāvilāsappattattā nānānayeheva dhammaṁ deseti.
visesato panassa yā ādito paṭṭhāya anulomadesanā sā

footnote: 1. ma. mū. 12/480. 2. saṁ. nidāna. 16/14.

page number: 117

pavattikāraṇavibhāgasammuḷhaṁ veneyyajanaṁ samanupassato yathāsakehi
kāraṇehi pavattisandassanatthaṁ uppattikkamasandassanatthañca
pavattāti viññātabbā. yā pariyosānato paṭṭhāya paṭilomadesanā sā
kicchaṁ vatāyaṁ loko āpanno jāyati ca jiyyati ca miyyati cātiādinā 1-
nayena kicchāpannaṁ lokamanuvilokayato pubbabhāgapaṭivedhānusārena tassa
tassa jarāmaraṇādikassa dukkhassa attanā adhigatakāraṇasandassanatthaṁ.
yā majjhato paṭṭhāya yāva ādi pavattā sā
āhāranidānavavaṭṭhāpanānusārena yāva atītaṁ addhānaṁ
atiharitvā puna atītaddhato pabhūti hetuphalapaṭipāṭisandassanatthaṁ. yā
pana majjhato paṭṭhāya yāva pariyosānā pavattā sā paccuppanne
addhāne anāgataddhahetusamuṭṭhānato pabhūti anāgataddhasandassanatthaṁ.
tāsu yā pavattikāraṇasammuḷhassa veneyyajanassa yathāsakehi
kāraṇehi pavattisandassanatthaṁ uppattikkamasandassanatthañca ādito
paṭṭhāya anulomadesanā vuttā sā idha nikkhittāti veditabbā.
kasmā panettha avijjā ādito vuttā kiṁ pakativādīnaṁ pakati
viya avijjāpi akāraṇaṁ mūlakāraṇaṁ lokassāti. na akāraṇaṁ.
āsavasamudayā avijjāsamudayoti 2- hi avijjāya kāraṇaṁ vuttaṁ.
atthi pana pariyāyo yena mūlakāraṇaṁ siyā. ko panesoti.
vaṭṭakathāya sīsabhāvo. bhagavā hi vaṭṭakathaṁ kathento dve dhamme
sīsaṁ katvā katheti avijjaṁ vā. yathāha. purimā bhikkhave

footnote: 1. saṁ. nidāna. 16/6. 2. ma. mū. 12/100.

page number: 118

koṭi na paññāyati avijjāya ito pubbe avijjā nāhosi
atha pacchā sambhavīti evañcetaṁ bhikkhave vuccati atha capana
paññāyati idappaccayā avijjāti 1-. bhavataṇhaṁ vā. yathāha.
purimā bhikkhave koṭi na paññāyati bhavataṇhāya ito pubbe
bhavataṇhā nāhosi atha pacchā sambhavīti evañcetaṁ bhikkhave
vuccati atha ca pana paññāyati idappaccayā bhavataṇhāti 2-.
kasmā pana bhagavā vaṭṭakathaṁ kathento ime dve dhamme sīsaṁ
katvā kathetīti. sugatiduggatigāmino kammassa visesahetubhūtattā.
duggatigāmino hi kammassa visesahetu avijjā. kasmā. yasmā
avijjābhibhūto puthujjano aggisantāpalaguḷābhighātaparissamābhibhūtā
vajjhagāvī tāya parissamāturatāya nirassādampi attano anatthāvahampi
uṇhodakapānaṁ viya kilesasantāpato nirassādampi duggatinipātanato ca
attano anatthāvahampi pāṇātipātādiṁ anekappakāraṁ duggatigāmikammaṁ
ārabhati. sugatigāmino pana kammassa visesahetu bhavataṇhā.
kasmā. yasmā bhavataṇhābhibhūto puthujjano sā vuttappakārā gāvī
sītudakataṇhāya sāssādaṁ attano parissamavinodanañca sītudakapānaṁ
viya kilesasantāpavirahato sāssādaṁ sugatisampāpanena attano
duggatidukkhaparissamavinodanañca pāṇātipātāveramaṇīādiṁ anekappakāraṁ
sugatigāmikammaṁ ārabhati. etesu pana vaṭṭakathāya sīsabhūtesu
dhammesu katthaci bhagavā ekadhammamūlikaṁ desanaṁ deseti. seyyathīdaṁ.

footnote: 1. aṅ. dasaka. 24/120. 2. aṅa. dasaka. 24/124.

page number: 119

iti kho bhikkhave avijjūpanisā saṅkhārā saṅkhārupanisaṁ viññāṇantiādi 1-.
tathā upādāniyesu bhikkhave dhammesu assādānupassino
viharato taṇhā pavaḍḍhati taṇhāpaccayā upādānantiādi 2-.
katthaci ubhayamūlikampi. seyyathīdaṁ. avijjānīvaraṇassa bhikkhave
bālassa taṇhāya sampayuttassa evamayaṁ kāyo samudāgato iti
ayañceva kāyo bahiddhā ca nāmarūpaṁ itthetaṁ dvayaṁ dvayaṁ paṭicca
phasso chaḷevāyatanāni yehi phuṭṭho bālo sukhadukkhaṁ
paṭisaṁvedetītiādi 3-. tāsu desanāsu avijjāpaccayā saṅkhārāti
ayaṁ idheva avijjāvasena ekadhammamūlikā desanāti veditabbā. evaṁ
tāvettha desanābhedato viññātabbo vinicchayo.
atthatoti avijjādīnaṁ padānaṁ atthato. seyyathīdaṁ. pūretuṁ
ayuttaṭṭhena kāyaduccaritādi avindiyaṁ nāma. aladdhabbanti attho.
taṁ avindiyaṁ vindatīti avijjā. tabbiparītato kāyasucaritādi vindiyaṁ
nāma taṁ vindiyaṁ na vindatīti avijjā. khandhānaṁ rāsaṭṭhaṁ āyatanānaṁ
āyatanaṭṭhaṁ dhātūnaṁ suññaṭṭhaṁ indriyānaṁ adhipatiyaṭṭhaṁ saccānaṁ tathaṭṭhaṁ
aviditaṁ karotīti avijjā. dukkhādīnaṁ pīḷanādivasena vuttaṁ catubbidhaṁ
atthaṁ aviditaṁ karotīti avijjā. antavirahite saṁsāre
sabbayonigatibhavaviññāṇaṭṭhitisattāvāsesu satte javāpetīti avijjā.
paramatthato avijjamānesu itthīpurisādīsu javati vijjamānesupi khandhādīsu
na javatīti avijjā. apica cakkhuviññāṇādīnaṁ

footnote: 1. saṁ. nidāna. 16/37. 2. saṁ. nidāna. 16/102. 3. saṁ. nidāna. 16/28.

page number: 120

vatthārammaṇānaṁ paṭiccasamuppādapaṭiccasamuppannānañca dhammānaṁ chādanatopi
avijjā. yaṁ paṭicca phalameti so paccayo. paṭiccāti na vinā
apaccakkhitvāti attho. etīti uppajjati ceva pavattati cāti attho.
apica upakārakaṭṭho paccayaṭṭho. avijjā ca sā paccayo cāti
avijjāpaccayo. tasmā avijjāpaccayā. saṅkhatamabhisaṅkharontīti
saṅkhārā. apica avijjāpaccayā saṅkhārā saṅkhārasaddena āgatasaṅkhārā
cāti duvidhā saṅkhārā. tattha puññāpuññāneñjābhisaṅkhārā tayo
kāyavacīcittasaṅkhārā tayoti ime cha avijjāpaccayā saṅkhārā. te
sabbepi lokiyakusalākusalacetanāmattameva honti. saṅkhatasaṅkhāro
abhisaṅkhatasaṅkhāro abhisaṅkharaṇakasaṅkhāro payogābhisaṅkhāroti ime pana
cattāro saṅkhārasaddena āgatasaṅkhārā. tattha aniccā vata
saṅkhārātiādīsu 1- vuttā sabbepi sappaccayadhammā saṅkhatasaṅkhārā nāma.
kammanibbattā tebhūmikā rūpārūpadhammā abhisaṅkhatasaṅkhārāti aṭṭhakathāsu
vuttā. tepi aniccā vata saṅkhārāti ettheva saṅgahaṁ gacchanti. visuṁ
pana nesaṁ āgataṭṭhānaṁ na paññāyati. tebhūmikakusalākusalacetanā
pana abhisaṅkharaṇakasaṅkhāroti vuccati. tassa avijjāgato ayaṁ
bhikkhave purisapuggalo puññañceva saṅkhāraṁ abhisaṅkharotītiādīsu 2-
āgataṭṭhānaṁ paññāyati. kāyikacetasikaṁ pana viriyaṁ
payogābhisaṅkhāroti vuccati. so yāvatikā abhisaṅkhārassa gati
tāvatikaṁ gantvā akkhāhataṁ maññe aṭṭhāsītiādīsu 3-

footnote: 1. dī. mahā. 10/181. 2. saṁ. nidāna. 16/99. 3. aṅ. tika. 20/141.

page number: 121

āgato. na kevalañca eteyeva aññepi saññāvedayitanirodhaṁ
samāpajjantassa kho āvuso visākha bhikkhuno paṭhamaṁ nirujjhati
vacīsaṅkhāro tato kāyasaṅkhāro tato cittasaṅkhārotiādinā 1-
nayena saṅkhārasaddena āgatā anekasaṅkhārā. tesu natthi so saṅkhāro
yo saṅkhatasaṅkhāre saṅgahaṁ na gaccheyya. ito paraṁ saṅkhārapaccayā
viññāṇantiādīsu vuttaṁ vuttanayeneva veditabbaṁ. avutte pana.
vijānātīti viññāṇaṁ. namatīti nāmaṁ. ruppatīti rūpaṁ. āye
tanati āyatañca nayatīti āyatanaṁ. phusatīti phasso. vedayatīti
vedanā. paritassatīti taṇhā. upādiyatīti upādānaṁ. bhavati
bhāvayati vāti bhavo. jananaṁ jāti. jīraṇaṁ jarā. maranti
etenāti maraṇaṁ. socanaṁ soko. paridevanaṁ paridevo.
dukkhayatīti dukkhaṁ. uppādaṭṭhitivasena vā dvidhā khaṇatītipi
dukkhaṁ. dummanassa bhāvo domanassaṁ. bhuso āyāso upāyāso.
sambhavantīti abhinibbattanti. na kevalañca sokādīheva athakho
sabbapadehi sambhavantisaddassa yojanā kātabbā. itarathā hi
avijjāpaccayā saṅkhārāti vutte kiṁ karontīti na paññāyeyya.
sambhavantīti pana yojanāya sati avijjā ca sā paccayo cāti
avijjāpaccayo tasmā avijjāpaccayā saṅkhārā sambhavanatīti
paccayapaccayuppannavavaṭṭhānaṁ kataṁ hoti. esa nayo sabbattha.
evanti niddiṭṭhanayanidassanaṁ. tena avijjādīheva kāraṇehi na

footnote: 1. mū. 12/551.

page number: 122

issaranimmānādīhīti dasseti. etassāti yathāvuttassa. kevalassāti
asammissassa sakalassa vā. dukkhakkhandhassāti dukkhasamūhassa 1- na
sattassa na sukhasubhādīnaṁ. samudayoti nibbatti. hotīti sambhavati.
evamettha atthato viññātabbo vinicchayo.
lakkhaṇāditoti avijjādīnaṁ lakkhaṇādito. seyyathīdaṁ.
aññāṇalakkhaṇā avijjā sammohanarasā chādanapaccupaṭṭhānā
āsavapadaṭṭhānā. abhisaṅkharaṇalakkhaṇā saṅkhārā āyūhanarasā
cetanāpaccupaṭṭhānā avijjāpadaṭṭhānā. vijānanalakkhaṇaṁ
viññāṇaṁ pubbaṅgamarasaṁ paṭisandhipaccupaṭṭhānaṁ saṅkhārapadaṭṭhānaṁ
vatthārammaṇapadaṭṭhānaṁ vā. namanalakkhaṇaṁ nāmaṁ sampayogarasaṁ
avinibbhogapaccupaṭṭhānaṁ viññāṇapadaṭṭhānaṁ. ruppanalakkhaṇaṁ
rūpaṁ vikiraṇarasaṁ abyākatapaccupaṭṭhānaṁ viññāṇapadaṭṭhānaṁ.
āyatanalakkhaṇaṁ saḷāyatanaṁ dassanādirasaṁ vatthudvārabhāvapaccupaṭṭhānaṁ
nāmarūpapadaṭṭhānaṁ. phusanalakkhaṇo phasso saṅghaṭṭanaraso
saṅgatipaccupaṭṭhāno saḷāyatanapadaṭṭhāno. anubhavanalakkhaṇā vedanā
visayarasasambhogarasā sukhadukkhapaccupaṭṭhānā phassapadaṭṭhānā.
hetulakkhaṇā taṇhā abhinandanarasā atittibhāvapaccupaṭṭhānā
vedanāpadaṭṭhānā. gahaṇalakkhaṇaṁ upādānaṁ
amuñcanarasaṁtaṇhādaḷhattadiṭṭhipaccupaṭṭhānaṁ taṇhāpadaṭṭhānaṁ.
kammakammaphalalakkhaṇo bhavo bhāvānubhavanaraso 2-
kusalākusalābyākatapaccupaṭṭhāno upādānapadaṭṭhāno. jātiādīnaṁ
lakkhaṇādīni saccaniddese vuttanayeneva veditabbānīti.

footnote: 1. ma. dukkhasamudayassa. 2. ma. bhāvanabhavanaraso.

page number: 123

evamettha lakkhaṇāditopi viññātabbo vinicchayo.
ekavidhāditoti ettha. avijjā aññāṇādassanamohādibhāvato
ekavidhā appaṭipattimicchāpaṭipattito duvidhā tathā sasaṅkhārāsaṅkhārato
vedanāttayasampayogato tividhā catusaccāpaṭivedhato catubbidhā
gatipañcakādīnavacchādanato pañcavidhā dvārārammaṇato pana
sabbesu arūpadhammesu chabbidhatā veditabbā. saṅkhārā
sāsavavipākadhammadhammādibhāvato ekavidhā kusalākusalato duvidhā
tathā parittamahaggatahīnamajjhimamicchattasammattaniyatāniyatato
tividhā puññābhisaṅkhārādibhāvato catubbidhā catuyonisaṁvattanato
pañcavidhā pañcagatigāmito. viññāṇaṁ lokiyavipākādibhāvato
ekavidhaṁ sahetukāhetukādito duvidhaṁ bhavattayapariyāpannato
vedanāttayasampayogato ahetukaduhetukatihetukato ca tividhaṁ
yonigativasena catubbidhaṁ pañcavidhañca. nāmarūpaṁ viññāṇasannissayato
kammapaccayato ca ekavidhaṁ sārammaṇānārammaṇato duvidhaṁ atītādito
tividhaṁ yonigativasena catubbidhaṁ pañcavidhañca. saḷāyatanaṁ
sañjātisamosaraṇaṭṭhānato ekavidhaṁ bhūtappasādaviññāṇādito
duvidhaṁ sampattāsampattanobhayagocarato 1- tividhaṁ yonigatipariyāpannato
catubbidhaṁ pañcavidhañcāti iminā nayena phassādīnampi ekavidhādibhāvo
veditabboti. evamettha ekavidhāditopi viññātabbo vinicchayo.
aṅgānañca vavaṭṭhānāti sokādayo cettha bhavacakkassa

footnote: 1. nobhayagocaranti manāyatanamāhāti ṭīkā.

page number: 124

avicchedadassanatthaṁ vuttā. jarāmaraṇabbhāhatassa hi bālassa te
sambhavanti. yathāha. assutvā bhikkhave puthujjano kāyikāya dukkhāya
vedanāya phuṭṭho samāno socati kilamati paridevati urattāḷī kandati
sammohamāpajjatīti 1-. yāva ca tesaṁ pavatti tāva avijjāyāti
punapi avijjāpaccayā saṅkhārāti sambandhameva hoti bhavacakkaṁ.
tasmā tesampi jarāmaraṇeneva ekasaṅkhepaṁ katvā dvādaseva
paṭiccasamuppādaṅgānīti veditabbā. evamettha aṅgānaṁ vavaṭṭhānatopi
viññātabbo vinicchayo. ayaṁ tāvettha saṅkhepakathā. ayaṁ pana
vitthāranayo.
avijjāti suttantapariyāyena dukkhādīsu catūsu ṭhānesu aññāṇaṁ.
abhidhammapariyāyena pubbantādīhi saddhiṁ aṭṭhasu. vuttañhetaṁ tattha
katamā avijjā dukkhe aññāṇaṁ .pe. dukkhanirodhagāminiyā
paṭipadāya aññāṇaṁ pubbante aññāṇaṁ aparante aññāṇaṁ
pubbantāparante aññāṇaṁ idappaccayatāpaṭiccasamuppannesu
dhammesu aññāṇanti. tattha kiñcāpi ṭhapetvā lokuttaraṁ saccadvayaṁ
sesaṭṭhānesu ārammaṇavasenāpi avijjā uppajjati evaṁ santepi
paṭicchādanavaseneva idha adhippetā. sā hi uppannā dukkhasaccaṁ
paṭicchādetvā tiṭṭhati yathāvasarasalakkhaṇaṁ 2- paṭivijjhituṁ na
deti tathā samudayaṁ nirodhaṁ maggaṁ pubbantasaṅkhātaṁ atītaṁ
khandhapañcakaṁ aparantasaṅkhātaṁ anāgataṁ

footnote: 1. saṁ. saḷā. 18/257. 2. rasitabbo paṭivijjhitabbo raso. attano raso
footnote: saraso. yāthāvo yathābhūto yāthāvasarasoti ṭīkā.

page number: 125

khandhapañcakaṁ pubbantāparantasaṅkhātaṁ tadubhayaṁ idappaccayatāpaṭicca-
samuppannadhammasaṅkhātaṁ idappaccayatañceva paṭiccasamuppannadhamme
ca paṭicchādetvā tiṭṭhati. ayaṁ avijjā ime saṅkhārāti evaṁ
yāthāvasarasalakkhaṇamettha paṭivijjhituṁ na deti tasmā
dukkhe aññāṇaṁ .pe. idappaccayatāpaṭiccasamuppannesu dhammesu
aññāṇanti vuccati.
saṅkhārāti puññādayo tayo kāyasaṅkhārādayo tayoti evaṁ
pubbe saṅkhepato vuttā cha. vitthārato panettha puññābhisaṅkhāro
dānasīlādivasena pavattā aṭṭha kāmāvacarakusalacetanā
bhāvanāvaseneva pavattā pañca rūpāvacarakusalacetanā cāti terasa
cetanā honti apuññābhisaṅkhāro pāṇātipātādivasena pavattā dvādasa
akusalacetanā aneñjābhisaṅkhāro bhāvanāvaseneva pavattā catasso
arūpāvacarakusalacetanāti tayopi saṅkhārā ekūnattiṁsacetanā honti.
itaresu pana tīsu kāyasañcetanā kāyasaṅkhāro vacīsañcetanā
vacīsaṅkhāro manosañcetanā cittasaṅkhāro. ayaṁ tiko
kammāyūhanakkhaṇe puññābhisaṅkhārādīnaṁ dvārato pavattidassanatthaṁ
vutto. kāyaviññattiṁ samuṭṭhāpetvā hi kāyadvārato
pavattā aṭṭha kāmāvacarakusalacetanā dvādasa akusalacetanāti
samavīsati cetanā kāyasaṅkhāro nāma. tāeva vacīviññattiṁ
samuṭṭhāpetvā vacīdvārato pavattā vacīsaṅkhāro nāma.
abhiññācetanā panettha parato viññāṇassa paccayo na hotīti na gahitā.
yathā ca abhiññācetanā evaṁ uddhaccacetanāpi na hoti tasmā sāpi
viññāṇassa paccayabhāve apanetabbā.

page number: 126

avijjāpaccayā pana sabbāpetā honti. ubhopi viññattiyo
asamuṭṭhāpetvā manodvāre uppannā pana sabbāpi ekūnattiṁsati
cetanā cittasaṅkhāroti. iti ayaṁ tiko purimattikameva pavisatīti
atthato puññābhisaṅkhārādīnaṁyeva vasena avijjāya paccayabhāvo
veditabbo. tattha siyā kathaṁ panetaṁ jānitabbaṁ ime saṅkhārā
avijjāpaccayā hontīti. avijjābhāve bhāvato 1-. yassa hi
dukkhādīsu avijjāsaṅkhātaṁ aññāṇaṁ appahīnaṁ hoti so dukkhe
tāva pubbantādīsu ca aññāṇena saṁsāradukkhaṁ sukhasaññāya gahetvā
tasseva hetubhūte tividhepi saṅkhāre ārabhati. samudaye aññāṇena
dukkhahetubhūtepi taṇhāparikkhāre saṅkhāre sukhahetuto maññamāno
ārabhati. nirodhe pana magge ca aññāṇena dukkhassa anirodhabhūtepi
gativisese dukkhanirodhasaññī hutvā dukkhanirodhassa ca
amaggabhūtesupi yaññāmaratapādīsu 2- nirodhamaggasaññī hutvā
dukkhanirodhaṁpaṭṭhayamāno yaññāmaratapādimukhena tividhepi saṅkhāre
ārabhati. apica so tāya catūsu saccesu appahīnāvijjatāya visesato
jātijarārogamaraṇādianekādīnavavokiṇṇampi puññaphalasaṅkhātaṁ
dukkhaṁ dukkhato ajānanto

footnote: 1. avijjābhāve bhāvatoti avijjāya atthibhāve saṅkhārānaṁ bhāvatoti
footnote: ṭīkā. 2. anekasatapasubaddhabhiṁsano vājapeyyādiko yañño.
footnote: amaraṇatthāti gahitā dukkarakiriyā amaratapo. amaro vā devo vā

bhaveyyaṁ devaññataro vāti pavattitā vatacariyā amaratapo. dukkhattā
vā maro mārako tapo amaratapo. diṭṭhe adiṭṭhasaddo viya mare
amarasaddo daṭṭhabboti ṭīkā.

page number: 127

tassa adhigamāya kāyavacīcittasaṅkhārabhedaṁ puññābhisaṅkhāraṁ
ārabhati devaccharakāmako viya maruppapātaṁ. sukhasammatassāpi ca
etassa puññaphalassa ante mahāpariḷāhajanikaṁ vipariṇāmadukkhataṁ
appassādatañca apassantopi tappaccayaṁ vuttappakārameva
puññābhisaṅkhāraṁ ārabhati salabho viya dīpasikhābhipātaṁ
madhubindugiddho viya ca madhulittasatthadhārālehanaṁ.
kāmupasevanādīsu ca savipākesu ādīnavaṁ apassanto sukhasaññāya ceva
kilesābhibhūtatāya ca dvārattayappavattampi apuññābhisaṅkhāraṁ
ārabhati bālo viya gūthakīḷanaṁ maritukāmo viya ca visakhādanaṁ.
āruppavipākesu cāpi saṅkhāravipariṇāmadukkhataṁ anavabujjhamāno
sassatādivipallāsena cittasaṅkhārabhūtaṁ aneñjābhisaṅkhāraṁ
ārabhati disāmuḷho viya pisācanagarābhimukhamaggagamanaṁ. evaṁ yasmā
avijjābhāvatova saṅkhārabhāvo na abhāvato tasmā jānitabbametaṁ ime
saṅkhārā avijjāpaccayā hontīti. vuttampi cetaṁ avidvā bhikkhave
avijjāgato puññābhisaṅkhārampi abhisaṅkharoti apuññābhisaṅkhārampi
abhisaṅkharoti aneñkhābhisaṅkhārampi abhisaṅkharoti yato ca bhikkhave bhikkhuno
avijjā pahīnā vijjā uppannā so avijjāvirāgā vijjuppādā neva
puññābhisaṅkhāraṁ abhisaṅkharotīti 1-. ettha 2- gaṇhāma tāva etaṁ
avijjā saṅkhārānaṁ paccayoti idaṁ pana vattabbaṁ katamesaṁ
saṅkhārānaṁ kathaṁ paccayo hotīti. tatridaṁ vuccati.
bhagavatā hi hetupaccayo ārammaṇapaccayo adhipatipaccayo

footnote: 1. saṁ. nidāna. 16/99. 2. yu. etthāhāti dissati.

page number: 128

anantarapaccayo samanantarapaccayo sahajātapaccayo aññamaññapaccayo
nissayapaccayo upanissayapaccayo purejātapaccayo pacchājātapaccayo
āsevanapaccayo kammapaccayo vipākapaccayo āhārapaccayo
indriyapaccayo jhānapaccayo maggapaccayo sampayuttapaccayo
vippayuttapaccayo atthipaccayo natthipaccayo vigatapaccayo
avigatapaccayoti 1- catuvīsati paccayā vuttā.
tattha hetu ca so paccayo cāti hetupaccayo hetu hutvā
paccayo hetubhāvena paccayoti vuttaṁ hoti. ārammaṇapaccayādīsupi
eseva nayo. tattha hetūti vacanāvayavakāraṇamūlānametaṁ adhivacanaṁ.
paṭiññā hetūtiādīsu hi loke vacanāvayavo hetūti vuccati.
sāsane pana ye dhammā hetuppabhavātiādīsu 2- kāraṇaṁ.
tayo kusalahetū tayo akusalahetūtiādīsu 3- mūlaṁ hetūti vuccati.
taṁ idha adhippetaṁ. paccayoti ettha pana ayaṁ vacanaṭṭho. paṭicca
etasmā etīti paccayo apaccakkhāya naṁ vattatīti attho.
yo hi dhammaṁ yaṁ dhammo paṭicca apaccakkhāya tiṭṭhati vā uppajjati
vā so tassa paccayoti vuttaṁ hoti. lakkhaṇato pana
upakāralakkhaṇo paccayo. yo hi dhammo yassa dhammassa ṭhitiyā
vā uppattiyā vā upakārako hoti so tassa paccayoti vuccati.
paccayo hetu kāraṇaṁ nidānaṁ sambhavo pabhavotiādi atthato
ekaṁ byañjanato nānaṁ. iti mūlaṭṭhena hetu upakāraṭṭhena

footnote: 1. abhi. pa. 40/1. 2. vi. mahāvagga. 4/74. 3. abhi. saṁ. 34/231.

page number: 129

paccayoti saṅkhepato mūlaṭṭhena upakārako dhammo hetupaccayo.
so sāliādīnaṁ sālibījādīni viya maṇippabhādīnaṁ viya ca
maṇivaṇṇādayo kusalādīnaṁ kusalādibhāvasādhakoti ācariyānaṁ
adhippāyo. evaṁ sante pana taṁsamuṭṭhānarūpesu hetupaccayatā na
sampajjati na hi so tesaṁ kusalādibhāvaṁ sādheti na ca paccayo na
hoti. vuttañhetaṁ hetu hetusampayuttakānaṁ dhammānaṁ
taṁsamuṭṭhānānañca rūpānaṁ hetupaccayena paccayoti 1-.
ahetukacittānañca vinā etena abyākatabhāvo siddho.
sahetukānampi ca yonisomanasikārādipaṭibaddho kusalādibhāvo na
sampayuttahetupaṭibaddho. yadi ca sampayuttahetūsu sabhāvatova kusalādibhāvo
siyā sampayuttesu hetupaṭibaddho alobho kusalo vā siyā abyākato vā.
yasmā pana ubhayathāpi hoti tasmā yathā sampayuttesu evaṁ hetūsupi
kusalāditā pariyesitabbā. kusalādibhāvasādhanavasena pana hetūnaṁ
mūlaṭṭhaṁ aggahetvā supatiṭṭhitabhāvasādhanavasena gayhamāne na
kiñci virujjhati. laddhahetupaccayā hi dhammā viruḷhamūlā viya pādapā
thirā honti supatiṭṭhitā. ahetukā tilabījakādisevālā viya na
supatiṭṭhitā. iti mūlaṭṭhenupakārakoti supatiṭṭhitabhāvasādhanena
upakārako dhammo hetupaccayoti veditabbo.
tato paresu ārammaṇabhāvena upakārako dhammo ārammaṇapaccayo.
so rūpāyatanaṁ cakkhuviññāṇadhātuyāti 1- ārabhitvāpi

footnote: 1. abhi. pa. 40/1.

page number: 130

yaṁ yaṁ dhammaṁ ārabbha ye ye dhammā uppajjanti cittacetasikā dhammā
te te dhammā tesaṁ tesaṁ dhammānaṁ ārammaṇapaccayena paccayoti 1-
osāpitattā na koci dhammo na hoti. yathā hi dubbalo puriso
daṇḍaṁ vā rajjuṁ vā ālambitvāva uṭṭhahati ceva tiṭṭhati ca evaṁ
cittacetasikā dhammā rūpādiārammaṇaṁ ārabbheva uppajjanti ceva
tiṭṭhanti ca. tasmā sabbepi cittacetasikānaṁ ārammaṇabhūtā dhammā
ārammaṇapaccayoti veditabbā.
jeṭṭhakaṭṭhena upakārako dhammo adhipatipaccayo. so
sahajātārammaṇavasena dubbidho. tattha chandādhipati chandasampayuttakānaṁ
dhammānaṁ taṁsamuṭṭhānānañaca rūpānaṁ adhipatipaccayena
paccayotiādivacanato 1- chandaviriyacittavīmaṁsāsaṅkhātā cattāro
dhammā sahajātādhipatipaccayoti veditabbā. no ca kho
ekato. yadā hi chandaṁ dhuraṁ chandaṁ jeṭṭhakaṁ katvā cittaṁ pavattati
tadā chandova adhipati na itare. esa nayo sesasu. yaṁ pana dhammaṁ
garuṁ katvā arūpadhammā pavattanti so nesaṁ ārammaṇādhipati. tena
vuttaṁ yaṁ yaṁ dhammaṁ garuṁ katvā ye ye dhammā uppajjanti
cittacetasikā dhammā te te dhammā tesaṁ tesaṁ dhammānaṁ
adhipatipaccayena paccayoti 1-.
anantarabhāvena upakārako dhammo anantarapaccayo.
samanantarabhāvena upakārako dhammo samanantarapaccayo. idañca
paccayadvayaṁ bahudhā papañcayanti. ayaṁ panettha sāro. yo hi esa

footnote: 1. abhi. pa. 40/2.

page number: 131

cakkhuviññāṇānantarā manodhātu manodhātuanantarā manoviññāṇa-
dhātūtiādicittaniyamo so yasmā purimapurimacittavaseneva ijjhati na
aññā tasmā attano attano anantaraṁ anurūpassa cittuppādassa
uppādanasamattho dhammo anantarapaccayo. tenevāha
anantarapaccayoti cakkhuviññāṇadhātu taṁsampayuttakā ca dhammā manodhātuyā
taṁsampayuttakānañca dhammānaṁ anantarapaccayena paccayotiādi 1-.
yo anantarapaccayo sveva samanantarapaccayo. byañjanamattameva
hettha nānaṁ upacayasantatīsu viya adhivacananiruttidukādīsu viya ca.
atthato pana nānaṁ natthi. yampi atthānantaratāya anantarapaccayo
kālānantaratāya samanantarapaccayoti ācariyānaṁ mataṁ taṁ nirodhā
vuṭṭhahantassa nevasaññānāsaññāyatanakusalaṁ phalasamāpattiyā
samanantarapaccayena paccayotiādīhi virujjhati. yampi tattha vadanti
dhammānaṁ samuṭṭhāpanasamatthatā na parihāyati bhāvanābalena pana
vāritattā dhammā samanantarā nuppajjantīti tampi kālānantaratāya
abhāvameva sādheti bhāvanābalena hi tattha kālānantaratā natthīti
mayampi etadeva vadāma. yasmā ca kālānantaratā natthi tasmā
samanantarapaccayatā na yujjati. kālānantaratāya hi tesaṁ
samanantarapaccayo hotīti vo 2- laddhi. tasmā abhinivesaṁ akatvā
byañjanamattatovettha nānākaraṇaṁ paccetabbaṁ na atthato. kathaṁ.
natthi etesaṁ antaranti hi anantarā saṇṭhānābhāvato suṭṭhu

footnote: 1. abhi. pa. 40/3. 2. ayaṁ pāṭho aññattha na dissati.

page number: 132

anantarāti samanantarā.
uppajjamānova saha uppādanabhāvena upakārako dhammo
sahajātapaccayo pakāsassa padīpo viya. so arūpakkhandhādivasena
chabbidho hoti. yathāha. cattāro khandhā arūpino aññamaññaṁ
sahajātapaccayena paccayo cattāro mahābhūtā aññamaññaṁ okkantikkhaṇe
nāmarūpaṁ aññamaññaṁ cittacetasikā dhammā cittasamuṭṭhānānaṁ rūpānaṁ
mahābhūtā upādāyarūpānaṁ rūpino dhammā arūpīnaṁ dhammānaṁ kiñcikāle
sahajātapaccayena paccayo kiñcikāle na sahajātapaccayena
paccayoti 1-. idaṁ hadayavatthumeva sandhāya vuttaṁ.
aññamaññaṁ uppādanupatthambhanabhāvena upakārako dhammo
aññamaññapaccayo aññamaññupatthambhakaṁ tidaṇḍakaṁ viya. so
arūpakkhandhādivasena tividho hoti. yathāha. cattāro khandhā
arūpino aññamaññapaccayena paccayo cattāro mahābhūtā .pe.
okkantikkhaṇe nāmarūpaṁ aññamaññapaccayena paccayoti 1-.
adhiṭṭhānākārena nissayākārena ca upakārako dhammo
nissayapaccayo tarucittakammādīnaṁ paṭhavīpaṭādayo viya. so cattāro
khandhā arūpino aññamaññaṁ nissayapaccayena paccayoti 1- evaṁ sahajāte
vuttanayeneva veditabbo. chaṭṭho panettha koṭṭhāso cakkhāyatanaṁ
cakkhuviññāṇadhātuyā .pe. sotaghānajivhākāyāyatanaṁ kāyaviññāṇadhātuyā
taṁsampayuttakānañca dhammānaṁ nissayapaccayena paccayo yaṁ

footnote: 1. abhi. pa. 40/6.

page number: 133

rūpaṁ nissāya manodhātu ca manoviññāṇadhātu ca pavattanti taṁ
rūpaṁ manodhātuyā ca manoviññāṇadhātuyā ca taṁ sampayuttakānañca
dhammānaṁ nissayapaccayena paccayoti 1- evaṁ vibhatto.
upanissayapaccayoti ettha pana ayaṁ tāva vacanaṭṭho.
tadadhīnavuttitāya attano phalena nissito na paṭikkhittoti nissayo.
yathā pana bhuso āyāso upāyāso evaṁ bhuso nissayo upanissayo.
balavakāraṇassetaṁ adhivacanaṁ. tasmā balavakāraṇabhāvena upakārako
dhammo upanissayapaccayoti veditabbo. so ārammaṇupanissayo
anantarupanissayo pakatupanissayoti tividho hoti. tattha dānaṁ
datvā sīlaṁ samādiyitvā uposathakammaṁ katvā taṁ garuṁ katvā
paccavekkhati pubbe suciṇṇāni garuṁ katvā paccavekkhati jhānā
vuṭṭhahitvā jhānaṁ garuṁ katvā paccavekkhati sekkhā gotrabhuṁ garuṁ
katvā paccavekkhanti vodānaṁ garuṁ katvā paccavekkhanti sekkhā
maggā vuṭṭhahitvā maggaṁ garuṁ katvā paccavekkhantīti 2- evamādinā
nayena ārammaṇupanissayo tāva ārammaṇādhipatinā saddhiṁ nānattaṁ
akatvāva vibhatto. tattha yaṁ ārammaṇaṁ garuṁ katvā cittacetasikā
uppajjanti taṁ niyamato tesu ārammaṇesu balavārammaṇaṁ hoti.
iti garukātabbamattaṭṭhena ārammaṇādhipati balavakāraṇaṭṭhena
ārammaṇupanissayoti evametesaṁ nānattaṁ veditabbaṁ.
anantarupanissayopi purimā purimā kusalā khandhā pacchimānaṁ
pacchimānaṁ kusalānaṁ khandhānaṁ

footnote: 1. abhi. pa. 40/6. 2. abhi. pa. 40/173.

page number: 134

upanissayapaccayena paccayotiādinā 1- nayena anantarapaccayena saddhiṁ
nānattaṁ akatvāva vibhatto.
mātikānikkhepe pana tesaṁ cakkhuviññāṇadhātu taṁsampayuttakā ca
dhammā manodhātuyā taṁsampayuttakānañca dhammānaṁ anantarapaccayena
paccayotiādinā 2- nayena anantarassa purimā purimā kusalā
dhammā pacchimānaṁ pacchimānaṁ kusalānaṁ dhammānaṁ upanissayapaccayena
paccayotiādinā 3- nayena upanissayassa āgatattā nikkhepe
viseso atthi. sopi atthato ekībhāvameva gacchati. evaṁ
santepi attano attano anantarānurūpassa cittuppādassa
pavattanasamatthatāya anantaratā purimacittassa pacchimacittuppādane
balavatāya anantarupanissayatā veditabbā. yathā hi hetupaccayādīsu
kiñci dhammaṁ vināpi cittaṁ uppajjati na evaṁ anantaracittaṁ vinā
cittassa uppatti nāma atthi tasmā balavapaccayo hoti. iti
attano attano anantarānurūpacittuppādavasena anantarapaccayo
balavakāraṇavasena anantarupanissayoti evametesaṁ nānattaṁ veditabbaṁ.
pakatupanissayo pana pakato upanissayo pakatupanissayo. pakato nāma
attano santāne nipphādito vā saddhāsīlādi upasevito vā utubhojanādi.
pakatiyāeva vā upanissayo pakatupanisayo. ārammaṇānantarehi
asammissoti attho. tassa pakatupanissayo saddhaṁ upanissāya dānaṁ
deti sīlaṁ samādiyati uposathakammaṁ karoti jhānaṁ uppādeti vipassanaṁ

footnote: 1. abhi. pa. 40/173. 2. abhi. pa. 40/3. 3. abhi. pa. 40/7.

page number: 135

uppādeti maggaṁ uppādeti abhiññaṁ uppādeti samāpattiṁ
uppādeti sīlaṁ sutaṁ cāgaṁ paññaṁ upanissāya dānaṁ deti .pe.
samāpattiṁ uppādeti saddhā sīlaṁ sutaṁ cāgo paññā saddhāya sīlassa
sutassa cāgassa paññāya upanissayapaccayena paccayoti 1-ādinā
nayena anekappakārato pabhedo veditabbo. iti ime saddhādayo
pakatā ceva balavakāraṇaṭṭhena upanissayā cāti pakatupanissayoti.
paṭhamataraṁ uppajjitvā vattamānabhāvena upākārako dhammo
purejātapaccayo. so pañcadvāre vatthārammaṇahadayavatthuvasena
ekādasavidho hoti. yathāha. cakkhāyatanaṁ cakkhuviññāṇadhātuyā
taṁsampayuttakānañca dhammānaṁ purejātapaccayena paccayo
sotaghānajivhākāyāyatanaṁ rūpāyatanaṁ saddagandharasaphoṭṭhabbāyatanaṁ
kāyaviññāṇadhātuyā taṁsampayuttakānañca dhammānaṁ purejātapaccayena
paccayo rūpasaddagandharasaphoṭṭhabbāyatanaṁ manodhātuyā yaṁ rūpaṁ
nissāya manodhātu ca manoviññāṇadhātu ca pavattanti taṁ rūpaṁ
manodhātuyā taṁsampayuttakānañca dhammānaṁ purejātapaccayena paccayo
manoviññāṇadhātuyā taṁsampayuttakānañca dhammānaṁ kiñcikāle
purejātapaccayena paccayo kiñcikāle na purejātapaccayena paccayoti 2-.
purejātānaṁ rūpadhammānaṁ upatthambhakattena upakārako
arūpadhammo pacchājātapaccayo gijjhapotakasarīrānaṁ āhārāsā cetanā viya.

footnote: 1. abhi. pa. 40/173. 2. abhi. pa. 40/8.

page number: 136

tena vuttaṁ pacchājātā cittacetasikā dhammā purejātassa imassa
kāyassa pacchājātapaccayena paccayoti 1-.
āsevanaṭṭhena anantarānaṁ paguṇabalavabhāvāya upakārako
dhammo āsevanapaccayo gaṇṭhādīsu 2- purimapurimābhiyogo viya.
so kusalākusalakiriyajavanavasena tividho hoti. yathāha. purimā
purimā kusalā dhammā pacchimānaṁ pacchimānaṁ kusalānaṁ dhammānaṁ
āsevanapaccayena paccayo purimā purimā akusalā .pe.
kiriyābyākatā dhammā pacchimānaṁ pacchimānaṁ kiriyābyākatānaṁ
dhammānaṁ āsevanapaccayena paccayoti 1-.
cittappayogasaṅkhātena kiriyabhāvena upakārako dhammo
kammapaccayo. so nānakkhaṇikāya ceva kusalākusalacetanāya sahajātāya
ca sabbāyapi cetanāya vasena duvidho hoti. yathāha. kusalākusalaṁ
kammaṁ vipākānaṁ khandhānaṁ kaṭattā ca rūpānaṁ kammapaccayena paccayo
sahajātā 3- cetanāsampayuttakānaṁ dhammānaṁ taṁsamuṭṭhānānañca
rūpānaṁ kammapaccayena paccayoti 4-.
nirussāhasantabhāvena nirussāhasantabhāvāya upakārako
vipākadhammo vipākapaccayo. so pavatte taṁsamuṭṭhānānaṁ paṭisandhiyaṁ
kaṭattā ca rūpānaṁ sabbattha ca sampayuttadhammānaṁ paccayo hoti.
yathāha. vipākābyākato eko khandho tiṇṇannaṁ khandhānaṁ
cittasamuṭṭhānānañca rūpānaṁ vipākapaccayena paccayo .pe.
paṭisandhikkhaṇe

footnote: 1. abhi. pa. 40/9. 2. ganthādīsu.
footnote: 3. pāliyaṁ sahajātāti pāṭho natthi. 4. abhi. pa. 40/9.

page number: 137

vipākābyākato eko khandho tiṇṇannaṁ khandhānaṁ kaṭattā ca rūpānaṁ
tayo khandhā ekassa khandhassa dve khandhā dvinnaṁ khandhānaṁ
kaṭattā ca rūpānaṁ vipākapaccayena paccayo khandhā vatthussa
vipākapaccayena paccayoti 1-.
rūpārūpānaṁ upatthambhakaṭṭhena upakārakā cattāro āhārā
āhārapaccayo. yathāha. kabaḷiṅkāro āhāro imassa kāyassa
āhārapaccayena paccayo arūpino āhārā sampayuttakānaṁ dhammānaṁ
taṁsamuṭṭhānānañca rūpānaṁ āhārapaccayena paccayoti 2-. pañhāvāre
pana paṭisandhikkhaṇe vipākābyākatā āhārā taṁsampayuttakānaṁ
khandhānaṁ kaṭattā ca rūpānaṁ āhārapaccayena paccayotipi 3- vuttaṁ.
adhipatiyaṭṭhena upakārakā itthindriyapurisindriyavajjā
vīsatindriyā indriyapaccayo. tattha ca cakkhundriyādayo pañca 4-
arūpadhammānaṁyeva sesā rūpārūpānaṁ paccayo honti. yathāha.
cakkhundriyaṁ cakkhuviññāṇadhātuyā .pe. sotaghānajivhākāyindriyaṁ
kāyaviññāṇadhātuyā taṁsampayuttakānañca dhammānaṁ indriyapaccayena
paccayo rūpajīvitindriyaṁ kaṭattārūpānaṁ indriyapaccayena paccayo
arūpino indriyā sampayuttakānaṁ dhammānaṁ taṁsamuṭṭhānānañca rūpānaṁ
indriyapaccayena paccayoti 2-. pañhāvāre pana paṭisandhikkhaṇe
vipākābyākatā indriyā sampayuttakānaṁ khandhānaṁ kaṭattā ca
rūpānaṁ indriyapaccayena paccayotipi 5- vuttaṁ.

footnote: 1. abhi. pa. 40/187. 2. abhi. pa. 40/9. 3. abhi. pa. 40/189.
footnote: 4. ayaṁ pāṭho aññattha na dissati. 5. abhi. pa. 40/190.

page number: 138

upanijjhānaṭṭhena upakārakāni ṭhapetvā dvipañcaviññāṇe
sukhadukkhavedanādvayaṁ sabbānipi kusalādibhedāni satta jhānaṅgāni
jhānapaccayo. yathāha. jhānaṅgāni jhānasampayuttakānaṁ dhammānaṁ
taṁsamuṭṭhānānañca rūpānaṁ jhānapaccayena paccayoti 1-. pañhāvāre
pana paṭisandhikkhaṇe vipākābyākatāni jhānaṅgāni sampayuttakānaṁ
khandhānaṁ kaṭattā ca rūpānaṁ jhānapaccayena paccayotipi 2- vuttaṁ.
yato tato vā niyyānaṭṭhena upakārakāni kusalādibhedāni
dvādasa maggaṅgāni maggapaccayo. yathāha. maggaṅgāni
maggasampayuttakānaṁ dhammānaṁ taṁsamuṭṭhānānañca rūpānaṁ maggapaccayena
paccayoti 1-. pañhāvāre pana paṭisandhikkhaṇe vipākābyākatāni
maggaṅgāni sampayuttakānaṁ khandhānaṁ kaṭattā ca rūpānaṁ maggapaccayena
paccayotipi 3- vuttaṁ. ete pana dvepi jhānamaggapaccayā
dvipañcaviññāṇāhetukacittesu na labbhantīti veditabbā.
ekavatthukaekārammaṇaekuppādekanirodhasaṅkhātena
sampayuttabhāvena upakārakā arūpadhammā sampayuttapaccayo. yathāha.
cattāro khandhā arūpino aññamaññaṁ sampayuttapaccayena paccayoti 4-.
ekavatthukādibhāvānupagamena upakārakā rūpino dhammā arūpīnaṁ dhammānaṁ
arūpinopi rūpīnaṁ vippayuttapaccayo. so sahajātapacchājātapurejātavasena
tividho hoti. vuttañhetaṁ sahajātā kusalā

footnote: 1. abhi. pa.40/10. 2. abhi. pa. 40/191. 3. abhi. pa. 40/193.
footnote: 4. abhi pa. 40/10 ..

page number: 139

khandhā cittasamuṭṭhānānaṁ rūpānaṁ vippayuttapaccayena paccayo
pacchājātā kusalā khandhā purejātassa imassa kāyassa
vippayuttapaccayena paccayoti 1-. abyākatapadassa pana
sahajātavibhaṅge paṭisandhikkhaṇe vipākābyākatā khandhā
kaṭttārūpānaṁ vippayuttapaccayena paccayo khandhā vatthussa vatthu
khandhānaṁ vippayuttapaccayena paccayotipi 1- vuttaṁ. purejātaṁ pana
cakkhundriyādivatthuvaseneva veditabbaṁ. yathāha. purejātaṁ
cakkhāyatanaṁ cakkhuviññāṇassa .pe. kāyāyatanaṁ kāyaviññāṇassa
vippayuttapaccayena paccayo vatthu vipākābyākatānaṁ kiriyābyākatānaṁ
khandhānaṁ .pe. vatthu kusalānaṁ khandhānaṁ .pe. vatthu akusalānaṁ
khandhānaṁ vippayuttapaccayena paccayoti 1-.
paccuppannalakkhaṇena atthibhāvena tādisasseva dhammassa
upatthambhakattena upakārako dhammo atthipaccayo. tassa
arūpakkhandhamahābhūtanāmarūpacittacetasikamahābhūtāayatanavatthuvasena
sattadhā mātikā nikkhittā. yathāha. cattāro khandhā
arūpino aññamaññaṁ atthipaccayena paccayo cattāro mahābhūtā
okkantikkhaṇe nāmarūpaṁ aññamaññaṁ cittacetasikā dhammā
cittasamuṭṭhānānaṁ rūpānaṁ mahābhūtā upādāyarūpānaṁ cakkhāyatanaṁ
cakkhuviññāṇadhātuyā .pe. kāyāyatanaṁ .pe. rūpāyatanaṁ .pe.
phoṭṭhabbāyatanaṁ kāyaviññāṇadhātuyā taṁsampayuttakānañca
dhammānaṁ atthipaccayena paccayo rūpāyatanaṁ .pe. phoṭṭhabbāyatanaṁ
manodhātuyā taṁsampayuttakānañca dhammānaṁ yaṁ

footnote: 1. abhi. pa. 40/194.

page number: 140

rūpaṁ nissāya manodhātu ca manoviññāṇadhātu ca pavattanti taṁ
rūpaṁ manodhātuyā ca manoviññāṇadhātuyā ca taṁsampayuttakānañca
dhammānaṁ atthipaccayena paccayoti 1-. pañhāvāre pana sahajātaṁ
purejātaṁ pacchājātaṁ āhāraṁ indriyantipi 2- nikkhipitvā sahajāte
tāva eko khandho tiṇṇannaṁ khandhānaṁ taṁsamuṭṭhānānañca rūpānaṁ
atthipaccayena paccayotiādinā 3- nayena niddeso kato. purejāte
purejātānaṁ cakkhādīnaṁ vasena niddeso kato. pacchājāte purejātassa
imassa kāyassa pacchājātānaṁ cittacetasikānaṁ paccayavasena niddeso
kato. āhārindriyesu kabaḷiṅkāro āhāro imassa kāyassa
atthipaccayena paccayo rūpajīvitindriyaṁ kaṭattārūpānaṁ atthipaccayena
paccayoti evaṁ niddeso katoti.
attano anantarā uppajjamānānaṁ arūpadhammānaṁ pavattiokāsadānena
upakārakā samanantaraniruddhā arūpadhammā natthipaccayo. yathāha.
samanantaraniruddhā cittacetasikā dhammā paccuppannānaṁ cittacetasikānaṁ
dhammānaṁ natthipaccayena paccayoti 4-.
teeva vigatabhāvena upakārakattā vigatapaccayo. yathāha.
samanantaravigatā cittacetasikā dhammā paccuppannānaṁ cittacetasikānaṁ
dhammānaṁ vigatapaccayena paccayoti 4-.
atthipaccayadhammāeva ca avigatabhāvena upakārakattā

footnote: 1. abhi. pa. 40/10. 2. abhi. pa. 40/196. 3. abhi. pa. 40/195.
footnote: 4. abhi. pa. 40/12.

page number: 141

avigatapaccayoti veditabbā. desanāvilāsena pana tathāvinetabbaveneyya-
vasena vā ayaṁ duko vutto ahetukadukaṁ vatvāpi hetuvippayuttaduko
viyāti.
evamimesu catuvīsatiyā paccayesu ayaṁ avijjā
paccayo hoti puññānaṁ duvidhānekadhā pana
paresaṁ pacchimānaṁ sā ekadhā paccayo matāti.
tattha puññānaṁ duvidhāti ārammaṇapaccayena ca upanissayapaccayena
cāti dvedhā paccayo hoti. sā hi avijjaṁ khayato vayato sammasanakāle
kāmāvacarānaṁ puññābhisaṅkhārānaṁ ārammaṇapaccayena paccayo hoti
abhiññācittena samohacittajānanakāle rūpāvacarānaṁ. avijjāsamatikkamatthāya
pana dānādīni ceva kāmāvacarapuññakiriyāvatthūni pūrentassa rūpāvacarajjhānāni
ca uppādentassa dvinnampi tesaṁ upanissayapaccayena paccayo hoti.
tathā avijjāsammuḷhattā kāmabhavarūpabhavasampattiyo paṭṭhetvā tāneva
puññāni karontassa. anekadhā pana paresanti apuññābhisaṅkhārānaṁ anekadhā
paccayo hoti. kathaṁ. esā hi avijjaṁ ārabbha rāgādīnaṁ uppajjanakāle
ārammaṇapaccayena garuṁ katvā assādanakāle ārammaṇādhipatiārammaṇupa-
nissayehi avijjāsammuḷhassa anādīnavadassāvino pāṇātipātādīni
karontassa upanissayapaccayena dutiyajavanādīnaṁ anantarasamanan-
tarānantarupanissayāsevananatthivigatapaccayehi yaṅkiñci akusalaṁ
karontassa hetusahajātāññamaññanissayasampayuttātthiavigatapaccayehīti anekadhā

page number: 142

paccayo hoti. pacchimānaṁ sā ekadhā paccayo matāti aneñjābhisaṅkhārānaṁ
upanissayapaccayeneva ekadhā paccayo matā. so panassā upanissayabhāvo
puññābhisaṅkhāre vuttanayeneva veditabbo.
etthāha kimpanāyamekāva avijjā saṅkhārānaṁ paccayo
udāhu aññepi paccayā santīti. kimpanettha yadi tāva ekāva
ekakāraṇavādo āpajjati atha aññepi santi avijjāpaccayā
saṅkhārāti ekakāraṇaniddeso nupapajjatīti. na nupapajjati.
kasmā. yasmā
ekaṁ na ekato idha nānekamanekatopi no ekaṁ
phalamatthi atthi pana ekahetuphaladīpane attho.
ekato hi kāraṇato na idha kiñci ekaṁ phalamatthi na anekaṁ
nāpi anekehi kāraṇehi ekaṁ. anekehi pana kāraṇehi anekameva
hoti. tathāhi anekehi utupaṭhavībījasalilasaṅkhātehi kāraṇehi anekameva
rūpagandharasādiaṅkurasaṅkhātaṁ phalamuppajjamānaṁ dissati. yaṁ panetaṁ
avijjāpaccayā saṅkhārā saṅkhārapaccayā viññāṇanti ekekahetuphaladīpanaṁ
kataṁ tattha attho atthi payojanaṁ vijjati. bhagavā hi katthaci padhānattā
katthaci pākaṭattā katthaci asādhāraṇattā desanāvilāsassa ca
veneyyānañca anurūpato ekameva hetuṁ vā phalaṁ vā dīpeti.
phassapaccayā vedanāti 1- hi padhānattā ekameva hetuṁ phalañcāha.

footnote: 1. saṁ. nidāna. 16/1.

page number: 143

phasso hi vedanāya padhānahetu yathāphassaṁ vedanāvavaṭṭhānato. vedanā ca
phassassa padhānaphalaṁ yathāvedanaṁ phassavavaṭṭhānato. semhasamuṭṭhānā
ābādhāti 1- pākaṭattā ekaṁ hetumāha. pākaṭo hi ettha
semho na kammādayo. yekeci bhikkhave akusalā dhammā sabbe te
ayonisomanasikāramūlakāti asādhāraṇattā ekaṁ hetumāha. asādhāraṇo
hi ayonisomanasikāro akusalānaṁ sādhāraṇāni vatthārammaṇādīnīti. tasmā
ayamidha avijjā vijjamānesupi aññesu vatthārammaṇasahajātadhammādīsu
saṅkhārakāraṇesu assādānupassino taṇhā pavaḍḍhatīti 2- ca
avijjāsamudayā āsavasamudayoti 3- ca vacanato aññesampi
taṇhādīnaṁ saṅkhārahetūnaṁ saṅkhārahetūti padhānattā avidvā
bhikkhave avijjāgato puññābhisaṅkhārampi abhisaṅkharotīti pākaṭattā
asādhāraṇattā ca saṅkhārānaṁ hetubhāvena dīpitāti veditabbā.
eteneva ca ekekahetuphaladīpanaparihāravacanena sabbattha
ekekahetuphaladīpane payojanaṁ veditabbanti.
etthāha evaṁ santepi ekantāniṭṭhaphalāya sāvajjāya
avijjāya kathaṁ puññāneñjābhisaṅkhārapaccayattaṁ yujjati na hi
nimbabījato ucchu uppajjatīti. kathaṁ na yujjissati lokasmiṁ hi
viruddho cāviruddho ca sadisāsadiso tathā
dhammānaṁ paccayo siddho vipākāeva te ca na.
dhammānaṁ hi ṭhānasabhāvakiccādiviruddho cāviruddho ca paccayo loke

footnote: 1. aṅa. dasaka. 24/117. 2. saṁ. nidāna. 16/102. 3. ma. mū. 12/101.

page number: 144

siddho. purimacittaṁ hi aparacittassa ṭhānaviruddho paccayo
purimasippādisikkhā ca pacchā pavattamānānaṁ sippādikiriyānaṁ. kammaṁ
rūpassa sabhāvaviruddho paccayo khīrādīni ca dadhiādīnaṁ. āloko
cakkhuviññāṇassa kiccaviruddho guḷādayo ca āsavādīnaṁ.
cakkhurūpādayo pana cakkhuviññāṇādīnaṁ ṭhānāviruddhā paccayā
purimajavanādayo pacchimajavanādīnaṁ sabhāvāviruddhā kiccāviruddhā ca.
yathā ca viruddhāviruddhā paccayā siddhā evaṁ sadisāsadisāpi.
sadisameva hi utuāhārasaṅkhātaṁ rūpaṁ rūpassa paccayo hoti sālībījādīni
ca sālīphalādīnaṁ. asadisampi rūpamarūpassa arūpañca rūpassa paccayo
hoti golomāvilomavisāṇadadhitilapiṭṭhādīni ca dubbābhūtinakādīnaṁ 1-.
yesañca dhammānaṁ te viruddhāviruddhasadisāsadisā paccayā na te
dhammā tesaṁ dhammānaṁ vipākāeva. iti ayaṁ avijjāvipākavasena
ekantāniṭṭhaphalā sabhāvavasena ca sāvajjāpi samānā
sabbesampi etesaṁ puññābhisaṅkhārādīnaṁ yathānurūpaṁ
ṭhānakiccasabhāvaviruddhāviruddhapaccayavasena sadisāsadisapaccayavasena ca
paccayo hotīti veditabbā. so cassā paccayabhāvo yassa hi
dukkhādīsu avijjāsaṅkhātaṁ aññāṇaṁ appahīnaṁ hoti so dukkhe tāva
pubbantādīsu ca aññāṇena saṁsāradukkhaṁ sukhasaññāya gahetvā tassa
hetubhūte tividhepi

footnote: 1. golomāvilomāni dubbāya. avīti ca rattā eḷakā veditabbā. visāṇaṁ
footnote: sarassa. dadhitilapiṭṭhaguḷāni bhūtinakassa. sevālaṁ taṇḍuleyyakassa
footnote: kharavaḷavā assatarassāti evamādi ādisaddena saṅgahitoti ṭīkā.

page number: 145

saṅkhāre ārabhatītiādinā nayena vuttoyeva.
apica ayaṁ aññopi pariyāyo
cutūpapāte saṁsāre saṅkhārānañca lakkhaṇe
yo paṭiccasamuppanna- dhammesu ca vimuyhati
abhisaṅkharoti so ete saṅkhāre tividhe yato
avijjā paccayo tesaṁ tividhānamayaṁ tatoti.
kathaṁ pana yo etesu vimuyhati so tividhepete saṅkhāre karotīti ce.
cutiyā tāva vimuḷho sabbattha khandhānaṁ bhedo maraṇanti cutiṁ aggaṇhanto
satto marati sattassa dehantarasaṅkamanantiādīni vikappeti.
upapāte vimuḷho sabbattha khandhānaṁ pātubhāvo jātīti upapātaṁ
aggaṇhanto satto uppajjati sattassa navasarīrapātubhāvotiādīni
vikappeti. saṁsāre vimuḷho yo esa
khandhānañca paṭipāṭi dhātu āyatanāna ca
abbocchinnaṁ vattamānā saṁsāroti pavuccatīti.
evaṁ vaṇṇito saṁsāro taṁ evaṁ aggaṇhanto ayaṁ satto asmā
lokā paraṁ lokaṁ gacchati parasmā lokā imaṁ lokamāgacchatītiādīni
vikappeti. saṅkhārānaṁ lakkhaṇe vimuḷho saṅkhārānaṁ
sabhāvalakkhaṇaṁ sāmaññalakkhaṇañca aggaṇhanto saṅkhāre attato
attaniyato dhuvato subhato sukhato ca vikappeti. paṭiccasamuppannadhammesu
vimuḷho avijjādīhi saṅkhārādīnaṁ pavattiṁ aggaṇhanto attā jānāti
vā na jānāti vā soeva karoti ca kāreti ca soeva paṭisandhiyaṁ

page number: 146

uppajjati tassa aṇuissarādayo kalalādibhāvena sarīraṁ saṇṭhapentā
indriyāni sampādenti so indriyasampanno phusati vediyati
taṇhiyati upādiyati ghaṭiyati so puna bhavantare bhavatīti vā sabbe
sattā niyatisaṅgatibhāvapariṇatāti vā vikappeti. so avijjāya
andhīkato evaṁ vikappento yathā nāma andho paṭhaviyaṁ vicaranto
maggampi amaggampi thalampi ninnampi samampi visamampi paṭipajjati
evaṁ puññampi apuññampi aneñjampi saṅkhāraṁ abhisaṅkharotīti.
tenetaṁ vuccati
yathāpi nāma jaccandho naro apariṇāyako
ekadā yāti maggena ummaggenāpi ekadā
saṁsāre saṁsaraṁ bālo tathā apariṇāyako
karoti ekadā puññaṁ apuññampi ekadā
yathā ca ñatvā so dhammaṁ saccāni abhisamessati
tadā avijjūpasamā upasanto carissatīti.
ayaṁ avijjāpaccayā saṅkhārāti padasmiṁ vitthārakathāmukhaṁ.
saṅkhārapaccayā viññāṇapade. viññāṇanti cakkhuviññāṇādi
chabbidhaṁ. tattha cakkhuviññāṇaṁ kusalavipākaṁ akusalavipākanti duvidhaṁ hoti.
tathā sotaghānajivhākāyaviññāṇāni. manoviññāṇaṁ kusalākusalavipākā
dve manodhātuyo tisso ahetukamanoviññāṇadhātuyo
aṭṭha sahetukāni kāmāvacaravipākacittāni pañca rūpāvacarāni
cattāri arūpāvacarānīti bāvīsatividhaṁ hoti. iti imehi

page number: 147

chahi viññāṇehi sabbānipi battiṁsa lokiyavipākaviññāṇāni saṅgahitāni
honti. lokuttarāni pana vaṭṭakathāya na yujjantīti na gahitāni.
tattha siyā kathaṁ panetaṁ jānitabbaṁ idaṁ vuttappakāraṁ
viññāṇaṁ saṅkhārapaccayā hotīti. upacitakammābhāve vipākābhāvato.
vapākaṁ hetaṁ vipākañca na upacitakammābhāve uppajjati yadi
uppajjeyya sabbesaṁ sabbavipākāni uppajjeyyuṁ na ca uppajjantīti
jānitabbametaṁ saṅkhārapaccayā idaṁ viññāṇaṁ hotīti.
katarasaṅkhārapaccayā kataraṁ viññāṇanti ce.
kāmāvacarapuññābhisaṅkhārapaccayā tāva kusalavipākāni pañca
cakkhuviññāṇādīni manoviññāṇe ekā manodhātu dve
manoviññāṇadhātuyo aṭṭha kāmāvacaravipākānīti soḷasa. yathāha.
kāmāvacarassa kusalassa kammassa katattā upacitattā vipākaṁ
cakkhuviññāṇaṁ uppannaṁ hoti sotaghānajivhākāyaviññāṇaṁ vipākā
manodhātu uppannā hoti somanassasahagatā manoviññāṇadhātu uppannā hoti
upekkhāsahagatā manoviññāṇadhātu uppannā hoti somanassasahagatā
ñāṇasampayuttā somanassasahagatā ñāṇasampayuttā sasaṅkhārena
somanassasahagatā ñāṇavippayuttā somanassahasagatā ñāṇavippayuttā
sasaṅkhārena upekkhāsahagatā ñāṇasampayuttā upekkhāsahagatā
ñāṇasampayuttā sasaṅkhārena upekkhāsahagatā ñāṇavippayuttā
upekkhāsahagatā ñāṇavippayuttā sasaṅkhārenāti 1-.
rūpāvacarapuññābhisaṅkhārapaccayā pana

footnote: 1. abhi. saṁ. 14/128. 143.

page number: 148

pañca rūpāvacaravipākāni. yathāha. tasseva rūpāvacarassa kusalassa
kammassa katattā upacitattā vipākaṁ vivicceva kāmehi .pe.
paṭhamaṁ jhānaṁ .pe. pañcamaṁ jhānaṁ upasampajja viharatīti 1-. evaṁ
puññābhisaṅkhārapaccayā ekavīsatividhaṁ viññāṇaṁ hoti.
apuññābhisaṅkhārapaccayā pana akusalavipākāni pañca
cakkhuviññāṇādīni ekā manodhātu ekā manoviññāṇadhātūti evaṁ
sattavidhaṁ viññāṇaṁ hoti. yathāha. akusalassa kammassa katattā
upacitattā vipākaṁ cakkhuviññāṇaṁ uppannaṁ hoti sotaghānajivhākāyaviññāṇaṁ
vipākamanodhātu vipākamanoviññāṇadhātu uppannā hotīti 2-.
aneñjābhisaṅkhārapaccayā pana cattāri arūpavipākānīti evaṁ
catubbidhaṁ viññāṇaṁ hoti. yathāha. tasseva arūpāvacarassa kusalassa
kammassa katattā upacitattā vipākaṁ sabbaso rūpasaññānaṁ samatikkamā
ākāsānañcāyatanasaññāsahagataṁ viññāṇaṁ viññāṇañcāyatanāakiñcaññāyatana-
nevasaññānāsaññāyatanasaññāsahagataṁ sukhassa ca dukkhassa ca pahānā
catutthaṁ jhānaṁ upasampajja viharatīti 3-. evaṁ yaṁsaṅkhārapaccayā yaṁ
viññāṇaṁ hoti taṁ ñatvā idānissa evaṁ pavatti veditabbā.
sabbameva hi idaṁ pavattipaṭisandhivasena dvedhā pavattati.
tattha dve pañcaviññāṇāni dve manodhātuyo somanassasahagatā
ahetukamanoviññāṇadhātūti imāni terasa pañcavokārabhave
pavattiyaṁyeva pavattanti. sesāni ekūnavīsati tīsu bhavesu
yathānurūpaṁ pavattiyampi

footnote: 1. abhi. saṁ. 34/144. 2. abhi. saṁ. 34/173. 3. abhi. saṁ. 34/145.

page number: 149

paṭisandhiyampi pavattanti. kathaṁ. kusalavipākāni tāva cakkhuviññāṇādīni
pañca kusalavipākena akusalavipākena vā nibbattassa yathākkamaṁ
paripākamupagatindriyassa cakkhādīnaṁ āpāthagataṁ iṭṭhaṁ vā
iṭṭhamajjhattaṁ vā rūpādimārammaṇaṁ ārabbha cakkhādipasādaṁ
nissāya dassanasavanaghāyanasāyanaphusanakiccaṁ sādhayamānāni
pavattanti. tathā akusalavipākāni pañca. kevalaṁ hi
tesaṁ aniṭṭhaṁ aniṭṭhamajjhattaṁ vā ārammaṇaṁ hoti. ayameva viseso.
dasāpi cetāni niyatadvārārammaṇavatthuṭṭhānāni niyatakiccāneva ca
bhavanti. tato kusalavipākānaṁ cakkhuviññāṇādīnianantarā
kusalavipākā manodhātu tesaṁyeva ārammaṇaṁ ārabbha hadayavatthuṁ
nissāya sampaṭicchanakiccaṁ sādhayamānā pavattati. tathā
akusalavipākānaṁ anantarā akusalavipākā. idañca pana dvayaṁ
aniyatadvārārammaṇaṁ niyatavatthuṭṭhānaṁ niyatakiccañca hoti.
somanassasahagatā pana ahetukamanoviññāṇadhātu kusalavipākamanodhātuyā
anantarā tassāyeva ārammaṇaṁ ārabbha hadayavatthuṁ nissāya
santīraṇakiccaṁ sādhayamānā chasu dvāresu balavārammaṇe
kāmāvacarasattānaṁ yebhuyyena lobhasampayuttajavanāvasāne
bhavaṅgavīthiṁ pacchinditvā javanena gahitārammaṇe tadārammaṇavasena
ca sakiṁ vā dvikkhattuṁ vā pavattatīti majjhimaṭṭhakathāyaṁ vuttaṁ.
abhidhammaṭṭhakathāyaṁ pana tadārammaṇe dve cittavārā āgatā. idaṁ
pana cittaṁ tadārammaṇanti ca piṭṭhibhavaṅganti cāti dve nāmāni
labhati. aniyatadvārārammaṇaṁ niyatavatthukaṁ aniyataṭṭhānakiccañca
hotīti. evaṁ tāva terasa pañcavokārabhave pavattiyaṁyeva

page number: 150

pavattantīti veditabbāni. sesesu ekūnavīsatiyā na kiñci attano
anurūpāya paṭisandhiyā na pavattati. pavattiyaṁ pana kusalākusalavipākā
tāva dve ahetukamanoviññāṇadhātuyo pañcadvāre
kusalākusalavipākamanodhātūnaṁ anantarā santīraṇakiccaṁ chasu dvāresu pubbe
vuttanayeneva tadārammaṇakiccaṁ attanā dinnapaṭisandhito uddhaṁ asati
bhavaṅgupacchedake cittuppāde bhavaṅgakiccaṁ ante cutikiccañcāti cattāri
kiccāni sādhayamānā niyatavatthukā aniyatadvārārammaṇaṭṭhānakiccā
hutvā pavattanti. aṭṭha kāmāvacarasahetukacittāni
vuttanayeneva chasu dvāresu tadārammaṇakiccaṁ attanā dinnapaṭisandhito
uddhaṁ asati bhavaṅgupacchedake cittuppāde bhavaṅgakiccaṁ ante
cutikiccañcāti tīṇi kiccāni sādhayamānāni niyatavatthukāni
aniyatadvārārammaṇaṭṭhānakiccāni hutvā pavattanti. pañca rūpāvacarāni
cattāri ca āruppāni attanā dinnapaṭisandhito uddhaṁ asati
bhavaṅgupacchedake cittuppāde bhavaṅgakiccaṁ ante cutikiccañcāti
kiccadvayaṁ sādhayamānāni pavattanti. tesu rūpāvacarāni
niyatavatthudvārārammaṇāni aniyataṭṭhānakiccāni itarāni
niyatavatthukāni niyatārammaṇāni aniyataṭṭhānakiccāni hutvā
pavattantīti. evaṁ tāva battiṁsavidhampi viññāṇaṁ pavattiyaṁ
saṅkhārapaccayā pavattati.
tatrassa te te saṅkhārā kammapaccayena ca upanissayapaccayena
ca paccayā honti. yaṁ pana vuttaṁ sesesu ekūnavīsatiyā na
kiñci attano anurūpāya paṭisandhiyā na pavattatīti taṁ

page number: 151

atisaṅkhittattā dubbijānaṁ tenassa vitthāranayadassanatthaṁ vuccati katī paṭisandhiyo
katī paṭisandhicittāni kena kattha paṭisandhi hoti kiṁ paṭisandhiyā ārammaṇanti.
asaññīpaṭisandhiyā saddhiṁ vīsati paṭisandhiyo vuttappakārāneva ekūnavīsati
paṭisandhicittāni tattha akusalavipākāya ahetukamanoviññāṇadhātuyā apāyesu
paṭisandhi hoti kusalavipākāya manussaloke jaccandhajātibadhirajātiummattakajāti-
eḷamūganapuṁsakādīnaṁ aṭṭhahi sahetukakāmāvacaravipākehi kāmāvacaradevesu
ceva manussesu ca puññavantānaṁ paṭisandhi hoti pañcahi
rūpāvacaravipākehi rūpībrahmaloke catūhi arūpāvacaravipākehi
arūpaloketi yena ca yattha paṭisandhi hoti sāeva tassa anurūpā
paṭisandhi nāma. saṅkhepato pana paṭisandhiyā tīṇi ārammaṇāni honti
atītaṁ paccuppannaṁ navattabbañca asaññīpaṭisandhi anārammaṇāti.
tattha viññāṇañcāyatananevasaññānāsaññāyatanapaṭisandhīnaṁ
atītameva ārammaṇaṁ dasannaṁ kāmāvacarānaṁ atītaṁ vā paccuppannaṁ
vā sesānaṁ navattabbameva. evaṁ tīsu ārammaṇesu pavattamānā pana
paṭisandhi yasmā atītārammaṇassa vā navattabbārammaṇassa vā
cuticittassa anantarameva pavattati paccuppannārammaṇaṁ pana
cuticittaṁ nāma natthi tasmā dvīsu ārammaṇesu aññatarārammaṇāya
cutiyā anantarā tīsu ārammaṇesu aññatarārammaṇāya paṭisandhiyā
sugatiduggativasena pavattanākāro veditabbo. seyyathīdaṁ.
kāmāvacarasugatiyaṁ tāva ṭhitassa pāpakammino puggalassa tānissa

page number: 152

tasmiṁ samaye olambantītiādivacanato 1- maraṇamañce nipannassa
yathūpacitaṁ pāpakammaṁ vā kammanimittaṁ vā manodvāre āpāthaṁ
āgacchati. taṁ ārabbha uppannāya tadārammaṇapariyosānāya
javanavīthiyā anantaraṁ bhavaṅgavisayaṁ ārammaṇaṁ katvā cuticittaṁ
uppajjati. tasmiṁ niruddhe tadeva āpāthagataṁ kammaṁ vā kammanimittaṁ
vā ārabbha anupacchinnakilesabalavinamitaṁ duggatipariyāpannaṁ
paṭisandhicittaṁ uppajjati. ayaṁ atītārammaṇāya cutiyā anantarā
atītārammaṇā paṭisandhi.
aparassa maraṇasamaye vuttappakārakammavasena narakādīsu
aggijālavaṇṇādikaṁ duggatinimittaṁ manodvāre āpāthaṁ āgacchati
tassa 2- dvikkhattuṁ bhavaṅge uppajjitvā niruddhe taṁ ārammaṇaṁ
ārabbha ekaṁ āvajjanaṁ maraṇassāsannabhāvena mandībhūtavegattā pañca
javanāni dve tadārammaṇānīti tīṇi vīthicittāni uppajjanti tato
bhavaṅgavisayamārammaṇaṁ katvā ekaṁ cuticittaṁ. ettāvatā ekādasa
cittakkhaṇā atītā honti. athassa avasesapañcacittakkhaṇāyuke
tasmiṁyeva ārammaṇe paṭisandhicittaṁ uppajjati. ayaṁ atītārammaṇāya
cutiyā anantarā paccuppannārammaṇā paṭisandhi.
aparassa maraṇasamaye pañcannaṁ dvārānaṁ aññatarasmiṁ rāgādihetubhūtaṁ
hīnamārammaṇaṁ āpāthaṁ āgacchati. tassa yathākkamena
uppannavoṭṭhavanāvasāne maraṇassāsannabhāvena mandībhūtavegattā
pañca javanāni dve tadārammaṇāni ca uppajjanti tato

footnote: 1. ma. u. 14/313. 2. ma. tasmā.

page number: 153

bhavaṅgavisayamārammaṇaṁ katvā ekaṁ cuticittaṁ. ettāvatā ca
dve bhavaṅgāni āvajjanaṁ dassanaṁ sampaṭicchannaṁ santīraṇaṁ
voṭṭhavanaṁ pañca javanāni dve tadārammaṇāni ekaṁ cuticittanti
pañcadasa cittakkhaṇā atītā honti. athakho avasesaekacittakkhaṇāyuke
tasmiṁyeva ārammaṇe paṭisandhicittamuppajjati. ayampi atītārammaṇāya
cutiyā anantarā paccuppannārammaṇā paṭisandhi.
esa tāva atītārammaṇāya sugaticutiyā anantarā
atītapaccuppannārammaṇāya duggatipaṭisandhiyā pavattanākāro.
duggatiyaṁ ṭhitassa pana upacitānavajjakammassa vuttanayeneva
taṁ anavajjakammaṁ vā kammanimittaṁ vā manodvāre āpāthaṁ āgacchatīti
kaṇhapakkhe sukkapakkhaṁ ṭhapetvā sabbaṁ purimanayeneva veditabbaṁ.
ayaṁ atītārammaṇāya duggaticutiyā anantarā atītapaccuppannārammaṇāya
sugatipaṭisandhiyā pavattanākāro.
sugatiyaṁ ṭhitassa pana upacitānavajjakammassa tānissa tasmiṁ
samaye olambantītiādivacanato 1- maraṇamañce nipannassa yathūpacitaṁ
anavajjakammaṁ vā kammanimittaṁ vā manodvāre āpāthaṁ āgacchati
tañca kho upacitakāmāvacarānavajjakammasseva. upacitamahaggatakammassa
pana kammanimittameva āpāthaṁ āgacchati taṁ ārabbha uppannāya
tadārammaṇapariyosānāya suddhāya vā javanavīthiyā anantaraṁ
bhavaṅgavisayaṁ ārammaṇaṁ katvā cuticittamuppajjati. tasmiṁ niruddhe tadeva

footnote: 1. ma. u. 14/323.

page number: 154

āpāthagataṁ kammaṁ vā kammanimittaṁ vā ārabbha anupacchinnakilesabalavinamitaṁ
sugatipariyāpannaṁ paṭisandhicittamuppajjati. ayaṁ atītārammaṇāya cutiyā
anantarā atītārammaṇā vā navattabbārammaṇā vā paṭisandhi.
aparassa maraṇasamaye kāmāvacarānavajjakammavasena manussaloke
mātukucchivaṇṇasaṅkhātaṁ vā devaloke uyyānavimānakapparukkhādivaṇṇasaṅkhātaṁ
vā sugatinimittaṁ manodvāre āpāthaṁ āgacchati. tassa duggatinimitte
dassitānukkameneva cuticittānantaraṁ paṭisandhicittaṁ uppajjati. ayaṁ
atītārammaṇāya cutiyā anantarā paccuppannārammaṇā paṭisandhi.
aparassa maraṇasamaye ñātakā ayaṁ tāta tavatthāya buddhapūjā
kariyati cittaṁ pasādehīti vatvā pupphadāmadhajapaṭākādivasena
rūpārammaṇaṁ vā dhammassavanaturiyapūjādivasena saddārammaṇaṁ vā
dhūpavāsagandhādivasena gandhārammaṇaṁ vā idaṁ tāta sāyassu
tavatthāya dātabbaṁ deyyadhammanti vatvā madhuphāṇitādivasena
rasārammaṇaṁ vā idaṁ tāta phusassu tavatthāya dātabbaṁ deyyadhammanti
vatvā cīnapaṭasomārapaṭādivasena phoṭṭhabbārammaṇaṁ vā pañcadvāre
upasaṁharanti. tassa tasmiṁ āpāthagate rūpādiārammaṇe yathākkamena
uppannavoṭṭhavanāvasāne maraṇassāsannabhāvena mandībhūtavegattā
pañca javanāni dve tadārammaṇāni ca uppajjanti tato bhavaṅgavisayaṁ
ārammaṇaṁ katvā ekaṁ cuticittaṁ tadavasāne tasmiṁyeva

page number: 155

ekacittakkhaṇaṭṭhitike ārammaṇe paṭisandhicittaṁ uppajjati. ayampi
atītārammaṇāya cutiyā anantarā paccuppannārammaṇā paṭisandhi.
aparassa pana paṭhavīkasiṇajjhānādivasena paṭiladdhamahaggatassa
sugatiyaṁ ṭhitassa maraṇasamaye kāmāvacarakusalakammakammanimittagatinimittānaṁ
vā aññataraṁ paṭhavīkasiṇādinimittaṁ vā mahaggatacittaṁ vā
manodvāre āpāthaṁ āgacchati cakkhusotānaṁ vā
aññatarasmiṁ kusaluppattihetubhūtaṁ paṇītamārammaṇaṁ āpāthaṁ
āgacchati. tassa yathākkamena uppannavoṭṭhavanāvasāne
maraṇassāsannabhāvena mandībhūtavegatattā pañca javanāni uppajjanti.
mahaggatagatikānaṁ pana tadārammaṇaṁ natthi tasmā javanānantaraṁyeva
bhavaṅgavisayaṁ ārammaṇaṁ katvā ekaṁ cuticittaṁ uppajjati.
tassāvasāne kāmāvacaramahaggatasugatīnaṁ aññatarasugatipariyāpannaṁ
yathūpaṭṭhitesu ārammaṇesu aññatarārammaṇaṁ paṭisandhicittaṁ
uppajjati. ayaṁ navattabbārammaṇāya sugaticutiyā anantarā
atītapaccuppannanavattabbārammaṇānaṁ aññatarārammaṇā paṭisandhi.
etenānusārena āruppacutiyāpi anantarā paṭisandhi veditabbā.
ayaṁ atītanavattabbārammaṇāya sugaticutiyā anantarā
atītanavattabbapaccuppannārammaṇāya paṭisandhiyā pavattanākāro.
duggatiyaṁ ṭhitassa pana pāpakammino vuttanayeneva taṁ kammaṁ
kammanimittaṁ gatinimittaṁ vā manodvāre pañcadvāre vā pana
akusaluppattihetubhūtaṁ ārammaṇaṁ āpāthaṁ āgacchati. athassa
yathākkamena cuticittāvasāne duggatipariyāpannaṁ tesu ārammaṇesu

page number: 156

aññatarārammaṇaṁ paṭisandhicittaṁ uppajjati. ayaṁ atītārammaṇāya
duggaticutiyā anantarā atītapaccuppannārammaṇāya paṭisandhiyā
pavattanākāroti.
ettāvatā ekūnavīsatividhassāpi viññāṇassa paṭisandhivasena
pavatti dīpitā hoti. tayidaṁ sabbampi evaṁ
pavattamānaṁ sandhimhi dvedhā kammena vattati
missādīhi ca bhedehi bhedassa duvidhādiko.
idaṁ hi ekūnavīsatividhampi vipākaviññāṇaṁ paṭisandhimhi
pavattamānaṁ dvedhā kammena vattati. yathāsakaṁ hi etassa
janakakammaṁ nānākhaṇikakammapaccayena ceva upanissayapaccayena ca
paccayo hoti. vuttañhetaṁ kusalākusalakammaṁ vipākassa
upanissayapaccayena paccayoti 1-.
evaṁ pavattamānassa panassa missādīhi bhedehi duvidhādikopi bhedo
veditabbo. seyyathīdaṁ. idaṁ hi paṭisandhivasena ekadhā pavattamānampi
rūpena saha missāmissabhedato duvidhaṁ kāmarūpārūpabhavabhedato tividhaṁ
aṇḍajajalābujasaṁsedajaopapātikayonivasena catubbidhaṁ gativasena pañcavidhaṁ
viññāṇaṭṭhitivasena sattavidhaṁ sattāvāsavasena aṭṭhavidhaṁ hoti. tattha
missaṁ dvidhā bhāvabhedā sabhāvaṁ tattha ca dvidhā
dve vā tayo vā dasakā omato ādinā saha.

footnote: 1. abhi. pa. 40/460.

page number: 157

missaṁ dvidhā bhāvabhedāti yaṁ hetamettha aññatra
arūpabhavā rūpamissaṁ paṭisandhiviññāṇaṁ uppajjati taṁ rūpabhave
itthindriyapurisindriyasaṅkhātena bhāvena vinā uppattito kāmabhave
aññatra jātipaṇḍakapaṭisandhiyā bhāvena saha uppattito sabhāvaṁ
abhāvanti duvidhaṁ hoti. sabhāvaṁ tattha ca dvidhāti tatthāpi ca yaṁ sabhāvaṁ
taṁ itthīpurisabhāvānaṁ aññatarena saha uppattito duvidhameva hoti.
dve vā tayo vā dasakā omato ādinā sahāti yaṁ hetamettha
missaṁ amissanti dvaye ādibhūtaṁ rūpamissaṁ paṭisandhiviññāṇaṁ tena
saha vatthukāyadasakavasena dve vā vatthukāyabhāvadasakavasena tayo
vā dasakā omato uppajjanti natthi ito paraṁ rūpaparihānīti.
tampanetaṁ evaṁ omakaparimāṇaṁ uppajjamānaṁ aṇḍajajalābujanāmikāsu
dvīsu yonīsu jātiuṇṇāya ekena aṁsunā uddhaṭasappimaṇḍappamāṇaṁ kalalanti
laddhasaṅkhaṁ hutvā uppajjati. tattha yonīnaṁ gativasena sambhavabhedo
veditabbo. etāsu hi
niraye bhummavajjesu devesu ca na yoniyo
tisso purimikā honti catassopi gatittaye.
tattha devesu cāti casaddena yathā niraye ca bhummavajkhesu ca
devesu evaṁ nijjhāmataṇhikapetesu ca purimikā tisso yoniyo
na santīti veditabbā. opapātikāeva hi te honti.
sese pana tiracchānapittivisayamanussasaṅkhāte gatittaye pubbe

page number: 158

vajjitabhummadevesu ca catassopi yoniyo honti.
tattha
tiṁsa nava ceva rūpīsu sattati ukkaṁsatotha rūpāni
saṁsedupapātayonīsu atha vā avakaṁsato tiṁsa.
rūpībrahmesu tāva opapātikayonikesu cakkhusotavatthudasakānaṁ
jīvitanavakassa cāti catutnaṁ kalāpānaṁ vasena tiṁsa ca nava ca paṭisandhiviññāṇena
saha rūpāni uppajjanti. rūpībrahme pana ṭhapetvā aññesu
saṁsedajaopapātikesu ukkaṁsato cakkhusotaghānajivhākāyavatthubhāvadasakānaṁ
vasena sattati tāni ca niccaṁ devesu. tattha vaṇṇo gandho raso ojā
catasso cāpi dhātuyo cakkhuppasādo jīvitanti ayaṁ dasarūpaparimāṇo
rūpapuñjo cakkhudasako nāma. evaṁ sesā veditabbā. avakaṁsato pana
jaccandhabadhirāghānakanapuṁsakassa jivhākāyavatthudasakānaṁ vasena tiṁsa
rūpāni uppajjanti. ukkaṁsāvakaṁsānaṁ pana antare anurūpato vikappo
veditabbo. evaṁ viditvā puna
khandhārammaṇagatihetu- vedanāpītivitakkavicārehi
bhedābhedaviseso cutisandhīnaṁ pariññeyyo.
yā hesā missāmissato duvidhā paṭisandhi yā cassā
atītānantarā cuti tāsaṁ imehi khandhādīhi bhedābhedaviseso ñātabboti
attho. kathaṁ. kadāci hi catukkhandhāya āruppacutiyā anantarā
catukkhandhāva ārammaṇatopi abhinnā paṭisandhi hoti kadāci

page number: 159

amahaggatabahiddhārammaṇāya mahaggatājjhattārammaṇā. ayaṁ tāva
arūpabhūmīsuyeva nayo. kadāci pana catukkhandhāya āruppacutiyā
anantarā pañcakkhandhā kāmāvacarapaṭisandhi kadāci pañcakkhandhāya
kāmāvacaracutiyā vā rūpāvacaracutiyā vā anantarā catukkhandhā
āruppapaṭisandhi. evaṁ atītārammaṇacutiyā paccuppannārammaṇā
paṭisandhi. ekaccasugaticutiyā ekaccaduggatipaṭisandhi ahetukacutiyā
sahetukapaṭisandhi duhetukacutiyā tihetukapaṭisandhi upekkhāsahagatacutiyā
somanassasahagatapaṭisandhi appītikacutiyā sappītikapaṭisandhi
avitakkacutiyā savitakkapaṭisandhi avicāracutiyā savicārapaṭisandhi
avitakkāvicāracutiyā savitakkasavicārapaṭisandhīti tassa tassa
viparītato ca yathāyogaṁ yojetabbaṁ.
laddhapaccayamiti dhammamattametaṁ bhavantaramupeti
nāssa tato saṅkanti na tato hetuṁ vinā hoti.
iti hetaṁ laddhapaccayaṁ rūpārūpadhammamattaṁ uppajjamānaṁ
bhavantaraṁ upetīti vuccati na satto na jīvo tassa ca nāpi
atītabhavato idha saṅkanti atthi nāpi tato hetuṁ vinā idha pātubhāvo.
tayidaṁ pākaṭena manussacutipaṭisandhikkamena pakāsayissāma.
atītabhavasmiṁ hi sarasena upakkamena vā samāsannamaraṇassa
asayhānaṁ sabbaṅgapaccaṅgasandhibandhanacchedakānaṁ māraṇantikavedanāsatthānaṁ
sannipātaṁ asahantassa ātape pakkhittaharitatālapaṇṇamiva
kamena upasussamāne sarīre niruddhesu cakkhādīsu indriyesu
hadayavatthumatte patiṭṭhitesu kāyindriyamanindriyajīvitindriyesu

page number: 160

taṁkhaṇāvasesahadayavatthusannissitaṁ viññāṇaṁ garukasamāsevitāsannapubbakatānaṁ
aññataraṁ laddhāvasesapaccayasaṅkhārasaṅkhātaṁ kammaṁ tadupaṭṭhāpitaṁ vā
kammanimittagatinimittasaṅkhātaṁ visayamārabbha pavattati tadevaṁ pavattamānaṁ
taṇhāvijjānaṁ appahīnattā avijjāpaṭicchāditādīnave tasmiṁ visaye
taṇhā nameti sahajātasaṅkhārā khipanti taṁ santativasena taṇhāya
namiyamānaṁ saṅkhārehi khipiyamānaṁ orimatīrarukkhavinibandharajjumālambitvā
mātikātikkamako viya purimañca nissayaṁ jahati aparañca kammasamuṭṭhāpitaṁ
nissayaṁ assādayamānaṁ vā anassādayamānaṁ vā ārammaṇādīhiyeva paccayehi
pavattatīti. ettha ca purimaṁ cavanato cuti pacchimaṁ bhavantarādipaṭisandhānato
paṭisandhīti vuccati. tadetaṁ nāpi purimabhavā idhāgataṁ nāpi tato
kammasaṅkhāranativisayādihetuṁ 1- vinā pātubhūtanti veditabbaṁ.
siyuṁ nidassanānettha paṭighosādikā atha
santānabandhato natthi ekatā nāpi nānatā.
ettha cetassa viññāṇassa purimabhavato idha anāgamane
atītabhavapariyāpannahetūhi ca uppāde paṭighosapadīpamuddāpaṭibimbappakārā
dhammā nidassanāni siyuṁ. yathā hi paṭighosapadīpamuddāchāyā
saddādihetukā honti aññatra agantvā honti evameva idaṁ
cittaṁ. ettha ca santānabandhato natthi ekatā nāpi nānatā

footnote: 1. kammanti paṭisandhijanakaṁ kammaṁ. saṅkhārāti
footnote: cutiāsannajavanaviññāṇasahagatā khipanakasaṅkhārā. natīti
footnote: namanavasena pavattā taṇhā. visayo kammādīti ṭīkā.

page number: 161

yadi hi santānabandhe sati ekantamekatā bhaveyya na khīrato dadhi
sambhūtaṁ siyā athāpi ekantanānatā bhaveyya na khīrassādhīno dadhi
siyā. esa nayo sabbahetuhetusamuppannesu. evaṁ ca sati
sabbalokavohāralopo siyā so ca aniṭṭho tasmā ettha na
ekantamekatā vā nānatā vā upagantabbāti.
etthāha nanu evaṁ asaṅkantipātubhāve sati ye imasmiṁ
manussattabhāve khandhā tesaṁ niruddhattā phalapaccayassa ca kammassa
tattha agamanato aññassa aññato ca taṁ phalaṁ siyā upabhuñjake
ca asati kassa taṁ phalaṁ siyā tasmā na sundaramidaṁ vidhānanti.
tatridaṁ vuccati
santāne yaṁ phalaṁ etaṁ nāññassa na ca aññato
bījānaṁ abhisaṅkhāro etassatthassa sādhako.
ekasantānasmiṁ hi phalamuppajjamānaṁ tattha ekantaekattanānattānaṁ
paṭisiddhattā aññassāti vā aññatoti vā na hoti. etassa ca
vacanatthassa bījānaṁ abhisaṅkhāro sādhako. ambabījādīnaṁ hi abhisaṅkhāresu
katesu tassa bījassa santāne laddhapaccayā kālantare phalaviseso
uppajjamāno na aññabījānaṁ nāpi aññābhisaṅkhārapaccayā uppajjati na
ca tāni bījāni abhisaṅkhārā [1]- phalaṭṭhānaṁ pāpuṇanti evaṁ sampadamidaṁ
veditabbaṁ. vijjāsipposathādīhi cāpi bālasarīre upayuttehi kālantare
vuḍḍhasarīrādīsu phaladehi ayamattho veditabbo.

footnote: 1. etthantare vāsaddo pakkhittova dissati.

page number: 162

yampi vuttaṁ upabhuñjake ca asati kassa taṁ phalaṁ siyāti
tattha.
phalassuppattiyā evaṁ siddhā bhuñjaka sammati
phaluppādena rukkhassa yathā phalatisammati.
yathā hi rukkhasaṅkhātānaṁ dhammānaṁ ekadesabhūtassa
rukkhaphalassa uppattiyāeva rukkho phalatīti vā phalitoti vā vuccati
tathā devamanussasaṅkhātānaṁ khandhānaṁ ekadesabhūtassa
upabhogasaṅkhātassa sukhadukkhaphalassa uppādeneva devo vā manusso vā
upabhuñjatīti vā sukhito dukkhitoti vā vuccati tasmā na ettha aññena
upabhuñjakena nāma koci attho atthīti. yopi vadeyya evaṁ
santepi ete saṅkhārā vijjamānā vā phalassa paccayā siyuṁ
avijjamānā vā yadi ca vijjamānā pavattikkhaṇeyeva nesaṁ
vipākena bhavitabbaṁ athāpi avijjamānā pavattito pubbe pacchā
ca niccaṁ phalāvahā siyunti so evaṁ vattabbo
katattā paccayā ete na ca niccaṁ phalāvahā
pāṭibhogādikaṁ tattha veditabbaṁ nidassanaṁ.
katattāyeva hi saṅkhārā attano phalassa paccayā honti
na vijjamānattā avijjamānattā vā. yathāha. kāmāvacarassa
kusalassa kammassa katattā upacitattā vipākaṁ cakkhuviññāṇaṁ uppannaṁ
hotītiādi 1-. yathārahassa ca attano phalassa paccayā hutvā

footnote: 1. abhi. saṁ. 34/128.

page number: 163

na puna phalāvahā honti vipakkavipākattā. etassa catthassa vibhāvane
idaṁ pāṭibhogādikaṁ nidassanaṁ veditabbaṁ. yathā hi loke yo kassaci
atthassa niyyātanatthaṁ pāṭibhogo hoti bhaṇḍaṁ vā kīṇāti iṇaṁ vā
gaṇhāti tassa taṁkiriyā karaṇamattameva tadatthaniyyātanādimhi paccayo
hoti na kiriyāya vijjamānattamavijjamānattaṁ vā na ca tadatthaniyyātanādito
parampi dhārakova hoti kasmā niyyātanādīnaṁ katattā evaṁ katattāva
saṅkhārāpi attano phalassa paccayā honti na ca yathārahaṁ phaladānato
parampi phalāvahā hontīti.
ettāvatā missāmissavasena dvedhāpi pavattamānassa
paṭisandhiviññāṇassa saṅkhārapaccayā pavatti dīpitā hoti.
idāni sabbesvevetesu battiṁsavipākaviññāṇesu
sammohavighātatthaṁ
paṭisandhippavattīnaṁ vasenete bhavādisu
vijānitabbā saṅkhārā yathā yesañca paccayā.
tattha tayo bhavā catasso yoniyo pañca gatiyo satta
viññāṇaṭṭhitiyo nava sattāvāsāti ete bhavādayo nāma etesu
bhavādīsu paṭisandhiyaṁ pavatte cete yesaṁ vipākaviññāṇānaṁ
paccayā yathā ca paccayā honti tathā vijānitabbāti attho.
tattha puññābhisaṅkhāre tāva kāmāvacarāṭṭhacetanābhedo
puññābhisaṅkhāro avisesena kāmabhave sugatiyaṁ navannaṁ vipākaviññāṇānaṁ

page number: 164

paṭisandhiyaṁ nānākhaṇikkammapaccayena ceva upanissayapaccayena cāti
dvedhā paccayo. rūpāvacarapañcakusalacetanābhedo puññābhisaṅkhāro
rūpabhavepi paṭisandhiyaṁeva pañcannaṁ. vuttappabhedakāmāvacaro
pana kāmabhave sugatiyaṁ upekkhāsahagatāhetumanoviññāṇadhātuvajjānaṁ
sattannaṁ parittavipākaviññāṇānaṁ vuttanayeneva dvedhā paccayo
pavatte no paṭisandhiyaṁ. sveva rūpabhave pañcannaṁ vipākaviññāṇānaṁ
tatheva paccayo pavatte no paṭisandhiyaṁ. kāmabhave pana
duggatiyaṁ aṭṭhannampi parittavipākaviññāṇānaṁ tatheva paccayo
pavatte no paṭisandhiyaṁ. tattha niraye mahāmoggallānattherassa
narakacārikādīsu iṭṭhārammaṇasamāyoge so paccayo hoti. tiracchānesu
pana petamahiddhikesu ca iṭṭhārammaṇaṁ labbhatiyeva. sveva kāmabhave
sugatiyaṁ soḷasannampi kusalavipākaviññāṇānaṁ tatheva paccayo pavatte
ca paṭisandhiyañca. avisesena pana puññābhisaṅkhāro rūpabhave dasannaṁ
vipākaviññāṇānaṁ tatheva paccayo pavatte ca paṭisandhiyañca.
dvādasākusalacetanābhedo apuññābhisaṅkhāro kāmabhave duggatiyaṁ
ekassa viññāṇassa tatheva paccayo paṭisandhiyaṁ no pavatte channaṁ
pavatte no paṭisandhiyaṁ sattannampi akusalavipākaviññāṇānaṁ pavatte
ca paṭisandhiyañcaṁ. kāmabhave pana sugatiyaṁ tesaṁyeva sattannampi
tatheva paccayo pavatte no paṭisandhiyaṁ. rūpabhave catunnaṁ
vipākaviññāṇānaṁ tatheva paccayo pavatte no paṭisandhiyaṁ. so
ca kho kāmāvacare aniṭṭharūpadassanasaddasavanavasena. brahmaloke

page number: 165

pana aniṭṭharūpādayo nāma natthi tathā kāmāvacaradevalokepi.
aneñjābhisaṅkhāro pana arūpabhave catunnaṁ vipākaviññāṇānaṁ
tatheva paccayo pavatte ca paṭisandhiyañca. evaṁ tāva bhavesu
paṭisandhippavattīnaṁ vasena ete saṅkhārā yesaṁ paccayā yathā ca
paccayā honti tathā jānitabbā. eteneva nayena yoniādīsupi
veditabbā. tatridaṁ ādito paṭṭhāya mukhamattappakāsanaṁ.
imesu hi saṅkhāresu yasmā puññābhisaṅkhāro tāva dvīsu
bhavesu paṭisandhiṁ datvā sabbamattano vipākaṁ janeti tathā aṇḍajādīsu
catūsu yonīsu devamanussasaṅkhātāsu dvīsu gatīsu nānattakāyanānattasaññī-
nānattakāyaekattasaññīekattakāyanānattasaññīekatta-
kāyaekattasaññīsaṅkhātāsu catūsu viññāṇaṭṭhitīsu asaññīsattāvāse
panesa rūpamattamevābhisaṅkharotīti catūsuyeva sattāvāsesu ca
paṭisandhiṁ datvā sabbamattano vipākaṁ janeti tasmā esa etesu
dvīsu bhavesu catūsu yonīsu dvīsu gatīsu catūsu viññāṇaṭṭhitīsu catūsu
sattāvāsesu ca ekavīsatiyā vipākaviññāṇānaṁ vuttanayeneva paccayo
hoti yathāsambhavaṁ paṭisandhiyaṁ pavatte ca.
apuññābhisaṅkhāro pana yasmā ekasmiṁyeva kāmabhave catūsu
yonīsu avasesāsu tīsu gatīsu nānattakāyaekattasaññīsaṅkhātāya
ekissā viññāṇaṭṭhitiyā tādiseyeva ca ekasmiṁ sattāvāse
paṭisandhivasena vipaccati tasmā esa ekasmiṁ bhave catūsu yonīsu tīsu
gatīsu ekissā viññāṇaṭṭhitiyā ekamhi ca sattāvāse sattannaṁ

page number: 166

vipākaviññāṇānaṁ vuttanayeneva paccayo paṭisandhiyaṁ pavatte ca.
aneñjābhisaṅkhāro pana yasmā ekasmiṁyeva arūpabhave ekissā
opapātikayoniyā ekissā devagatiyā ākāsānañcāyatanādikāsu
tīsu viññāṇaṭṭhitīsu ākāsānañcāyatanādikesu catūsu sattāvāsesu
paṭisandhivasena vipaccati tasmā esa ekasmiṁ bhave ekissā yoniyā
ekissā gatiyā tīsu viññāṇaṭṭhitīsu catūsu sattāvāsesu catunnaṁ
viññāṇānaṁ vuttanayeneva paccayo hoti paṭisandhiyaṁ pavatte cāti.
evaṁ
paṭisandhippavattīnaṁ vasenete bhavādisu
vijānitabbā saṅkhārā yathā yesañca paccayāti.
ayaṁ saṅkhārapaccayā viññāṇanti padasmiṁ vitthārakathā.
viññāṇapaccayā nāmarūpapade
vibhāgā nāmarūpānaṁ bhavādīsu pavattito
saṅgahā paccayanayā viññātabbo vinicchayo.
vibhāgā nāmarūpānanti ettha hi. nāmanti ārammaṇābhimukhaṁ
namanato vedanādayo tayo khandhā. rūpanti cattāri mahābhūtāni
catunnañca mahābhūtānaṁ upādāyarūpaṁ. tesaṁ vibhāgo khandhaniddese
vuttoyevāti. evaṁ tāvettha vibhāgā nāmarūpānaṁ viññātabbo
vinicchayo.
bhavādīsu pavattitoti ettha ca. nāmaṁ ekaṁ sattāvāsaṁ
ṭhapetvā sabbabhavayonigativiññāṇaṭṭhitisesasattāvāsesu pavattati.

page number: 167

rūpaṁ dvīsu bhavesu catūsu yonīsu pañcasu gatīsu purimāsu catūsu
viññāṇaṭṭhitīsu pañcasu sattāvāsesu pavattati. evaṁ pavattamāne
cetasmiṁ nāmarūpe yasmā abhāvakagabbhaseyyakānaṁ aṇḍajānañca
paṭisandhikkhaṇe vatthukāyadasakavasena rūpato dve santatisīsāni 1-
tayo ca arūpino khandhā pātubhavanti tasmā tesaṁ vitthārena rūparūpato
vīsati dhammā tayo ca arūpino khandhāti ete tevīsati dhammā
viññāṇapaccayā nāmarūpanti veditabbā. aggahitaggahaṇena pana
ekasantatisīsato nava rūpadhamme apanetvā cuddasa. sabhāvakānaṁ bhāvadasakaṁ
pakkhipitvā tettiṁsa. tesampi aggahitaggahaṇena santatisīsadvayato
aṭṭhārasa rūpadhamme apanetvā paṇṇarasa. yasmā pana opapātikasattesu
brahmakāyikādīnaṁ paṭisandhikkhaṇe cakkhusotavatthudasakānaṁ
jīvitindriyanavakassa ca vasena rūpato cattāri santatisīsāni tayo ca
arūpino khandhā pātubhavanti tasmā tesaṁ vitthārena rūparūpato
ekūnacattālīsa dhammā tayo ca arūpino khandhāti ete bācattālīsa
dhammā viññāṇapaccayā nāmarūpanti veditabbā. aggahitaggahaṇena pana
santatisīsattayato sattavīsati dhamme apanetvā paṇṇarasa. kāmabhave
pana yasmā sesaopapātikānaṁ saṁsedajānaṁ vā sabhāvakaparipuṇṇāyatanānaṁ
paṭisandhikkhaṇe rūpato satta santatisīsāni tayo ca arūpino khandhā
pātubhavanti tasmā tesaṁ vitthārena rūpārūpato sattati dhammā
tayo ca arūpino khandhā ete tesattati dhammā viññāṇapaccayā

footnote: 1. santatisīsānīti kalāpalantānamūlānīti ṭīkā.

page number: 168

nāmarūpanti veditabbā. aggahitaggahaṇena pana rūpasantatisīsacchakkato
catupaññāsa dhamme apanetvā ekūnavīsati. esa ukkaṁsato.
avakaṁsena pana taṁtaṁrūpasantatisīsavikalānaṁ tassa tassa vasena hāpetvā
hāpetvā saṅkhepato vitthārato ca paṭisandhiyaṁ viññāṇapaccayā
nāmarūpasaṅkhā veditabbā. arūpīnaṁ pana tayova arūpino khandhā
asaññīnaṁ rūpato jīvitindriyanavakamevāti. esa tāva paṭisandhiyaṁ
nayo. pavatte pana sabbattha rūpappavattidese paṭisandhicittassa
ṭhitikkhaṇe paṭisandhicittena saha pavattaututo utusamuṭṭhānaṁ suddhaṭṭhakaṁ
pātubhavati. paṭisandhicittaṁ pana rūpaṁ na samuṭṭhāpeti. taṁ hi yathā
papāte patitapuriso parassa paccayo hotuṁ na sakkoti evaṁ
vatthudubbalatāya dubbalattā rūpaṁ samuṭṭhāpetuṁ na sakkoti.
paṭisandhicittato pana uddhaṁ paṭhamabhavaṅgato pabhūti cittasamuṭṭhānaṁ suddhaṭṭhakaṁ.
saddapātubhāvakāle paṭisandhikkhaṇatova uddhaṁ pavattaututo ceva
cittato ca saddanavakaṁ. ye pana kabaḷiṅkārāhārupajīvino
gabbhaseyyakasattā tesaṁ
yañcassa bhuñjatī mātā annaṁ pānañca bhojanaṁ
tena so tattha yāpeti mātukucchigato tiroti 1-
vacanato mātarā ajjhoharitāhārenānugate sarīre opapātikānaṁ
sabbapaṭhamaṁ attano mukhagataṁ kheḷaṁ ajjhoharaṇakāle āhārasamuṭṭhānaṁ
suddhaṭṭhakanti. idaṁ āhārasamuṭṭhānassa suddhaṭṭhakassa utucittasamuṭṭhānānañca

footnote: 1. saṁ. sagātha. 15/303. pāliyampana mātukucchigato naroti dissati.

page number: 169

ukkaṁsato dvinnaṁ navakānaṁ vasena chabbīsatividhaṁ pubbe
kekacittakkhaṇe tikkhattuṁ uppajjamānaṁ vuttaṁ kammasamuṭṭhānañca
sattatividhanti channavutividhaṁ rūpaṁ tayo ca arūpino khandhāti
samāsato navanavuti dhammā. yasmā vā saddo aniyato kadācideva
pātubhāvato tasmā duvidhampi taṁ apanetvā ime sattanavuti dhammā
yathāsambhāvaṁ sabbasattānaṁ viññāṇapaccayā nāmarūpanti veditabbā.
tesaṁ hi sattānampi pamattānampi khādantānampi pīvantānampi divā ca
rattiñca ete viññāṇapaccayā pavattanti. tañca nesaṁ
viññāṇapaccayabhāvaṁ parato vaṇṇayissāma. yampanetamettha
kammajarūpaṁ taṁ bhavayonigatiṭhitisattāvāsesu sabbapaṭhamaṁ
patiṭṭhahantampi tisamuṭṭhānikarūpena anupatthaddhaṁ na sakkoti
saṇṭhātuṁ nāpi tisamuṭṭhānikaṁ tena anupatthaddhaṁ. athakho
vātabbhāhatāpi catuddisavavaṭṭhāpitā naḷakalāpino viya
ummivegabbhāhatāpi mahāsamudde katthaci laddhapatiṭṭhā bhinnavahanikā
viya ca aññamaññupatthaddhānevetāni apatamānāni saṇṭhahitvā ekampi
vassaṁ dvepi vassāni .pe. vassasatampi yāva tesaṁ sattānaṁ
āyukkhayo vā puññakkhayo vā tāva pavattantīti. evaṁ bhavādīsu
pavattito cettha viññātabbo vinicchayo.
saṅgahāti ettha ca. yaṁ arūpe pavattipaṭisandhīsu
pañcavokārabhave ca pavattiyaṁ viññāṇapaccayā nāmameva yañca asaññesu
sabbattha pañcavokārabhave ca pavattiyaṁ viññāṇapaccayā rūpameva
yañca pañcavokārabhave sabbattha viññāṇapaccayā nāmarūpaṁ taṁ

page number: 170

sabbaṁ nāmañca rūpañca nāmarūpañca nāmarūpanti evaṁ
ekadesasarūpekasesanayena saṅgahetvā viññāṇapaccayā nāmarūpanti
veditabbaṁ. asaññesu viññāṇābhāvā ayuttanti ce. nāyuttaṁ. idaṁ hi
nāmarūpassa yaṁ hetu viññāṇaṁ taṁ dvidhā mataṁ
vipākamavipākañca yuttameva yato idaṁ.
yaṁ hi nāmarūpassa hetu viññāṇaṁ taṁ vipākāvipākabhedato dvedhā
mataṁ. idañca asaññīsattesu kammasamuṭṭhānattā pañcavokārabhave
pavattābhisaṅkhāraviññāṇapaccayā rūpaṁ tathā pañcavokāre
pavattiyaṁ kusalādicittakkhaṇe kammasamuṭṭhānanti yuttameva idaṁ. evaṁ
saṅgahato cettha viññātabbo vinicchayo.
paccayanayāti ettha hi
nāmassa pākaviññāṇaṁ navadhā hoti paccayo
vatthurūpassa navadhā sesarūpassa aṭṭhadhā
abhisaṅkhāraviññāṇaṁ hoti rūpassa ekadhā
tadaññaṁ pana viññāṇaṁ tassa tassa yathārahaṁ.
yaṁ hetaṁ paṭisandhiyaṁ pavattiyaṁ vā vipākasaṅkhātaṁ nāmaṁ tassa rūpamissassa
vā amissassa vā paṭisandhikaṁ vā aññaṁ vā vipākaviññāṇaṁ
sahajātāññamaññanissayasampayuttavipākāahāraindriyātthiavigatapaccayehi
navadhā paccayo hoti vatthurūpassa paṭisandhiyaṁ
sahajātāññamaññanissayavipākāahāraindriyavippayuttātthiavigatapaccayehi
navadhā paccayo hoti ṭhapetvā pana vatthurūpaṁ sesarūpassa

page number: 171

imesu navasu aññamaññapaccayaṁ apanetvā sesehi aṭṭhahi
paccayehi paccayo hoti. abhisaṅkhāraviññāṇaṁ pana asaññīsattarūpassa
vā pañcavokārabhave vā kammajarūpassa suttantikapariyāyato
upanissayavasena ekadhāva paccayo hoti. avasesaṁ paṭhamabhavaṅgato
pabhūti sabbampi viññāṇaṁ tassa tassa nāmarūpassa yathārahaṁ paccayo
hotīti veditabbaṁ. vitthārato pana tassa paccayanaye dassiyamāne
sabbāpi paṭṭhānakathā vitthāretabbā hotīti na naṁ ārabhāma. tattha
siyā kathaṁ panetaṁ jānitabbaṁ paṭisandhināmarūpaṁ viññāṇapaccayā
hotīti. suttato yuttito ca. sutte hi cittānuparivattino
dhammātiādinā 1- nayena bahudhā vedanādīnaṁ viññāṇapaccayatā
siddhā. yuttito pana
cittajena hi rūpena idha diṭṭhena sijjhati
adiṭṭhassāpi rūpassa viññāṇaṁ paccayo iti.
citte hi pasanne appasanne vā tadanurūpāni rūpāni uppajjamānāni
diṭṭhāni diṭṭhena ca adiṭṭhassānumānaṁ hotīti iminā idha diṭṭhena
cittajarūpena adiṭṭhassāpi paṭisandhirūpassa viññāṇaṁ paccayo hotīti
jānitabbametaṁ. kammasamuṭṭhānassāpi hi tassa cittasamuṭṭhānasseva
viññāṇapaccayatā paṭṭhāne āgatāti. evaṁ paccayanayato cettha viññātabbo
vinicchayoti. ayaṁ viññāṇapaccayā nāmarūpanti padasmiṁ vitthārakathā.

footnote: 1. abhi. saṁ. 34/368.

page number: 172

nāmarūpapaccayā saḷāyatana pade
nāmaṁ khandhattayaṁ rūpaṁ bhūtavatthādikaṁ mataṁ
katekasesaṁ taṁ tassa tādisasseva paccayo.
yaṁ hetaṁ saḷāyatanassa paccayabhūtaṁ nāmarūpaṁ tattha. nāmanti
vedanādikkhandhattayaṁ. rūpaṁ pana sasantatipariyāpannaṁ niyamato
cattāri bhūtāni cha vatthūni jīvitindriyanti evaṁ bhūtavatthādikaṁ
matanti veditabbaṁ. taṁ pana nāmañca rūpañca nāmarūpañca nāmarūpanti
evaṁ katekasesaṁ chaṭṭhāyatanañca saḷāyatanañca saḷāyatananti evaṁ
katekasesasseva saḷāyatanassa paccayoti veditabbaṁ. kasmā. yasmā
āruppe nāmameva paccayo tañca chaṭṭhāyatanasseva na aññassa.
nāmapaccayā chaṭṭhāyatananti 1- hi vibhaṅge vuttaṁ. tattha siyā kathaṁ
panetaṁ jānitabbaṁ nāmarūpaṁ saḷāyatanassa paccayo. nāmarūpabhāve
bhāvato. tassa tassa hi nāmassa rūpassa ca bhāve taṁ taṁ
āyatanaṁ hoti na aññathā. sā panassa tabbhāvabhāvitā
paccayanayasmiṁyeva āvibhavissati. tasmā
paṭisandhiyā pavatte vā hoti yaṁ yassa paccayo
yathā ca paccayo hoti tathā neyyaṁ 2- vibhāvinā.
tatrāyaṁ atthadīpanā
nāmameva hi āruppe paṭisandhippavattisu
paccayo sattadhā chadhā hoti taṁ avakaṁsato.

footnote: 1. abhi. vi. 35/210. 2. neyyanti ñeyyanti ṭīkā.

page number: 173

kathaṁ. paṭisandhiyaṁ tāva avakaṁsato sahajātāññamaññanissayasampayutta-
vipākātthiavigatapaccayehi sattadhā nāmaṁ chaṭṭhāyatanassa paccayo hoti.
kiñci panettha hetupaccayena kiñci āhārapaccayenāti evaṁ aññathāpi
paccayo hoti. tassa vasena ukkaṁsāvakaṁso veditabbo.
pavattepi vipākaṁ vuttānayeneva paccayo hoti. itaraṁ pana
avakaṁsato vuttappakāresu paccayesu vipākapaccayavajjehi
chahi paccayehi paccayo hoti. kiñci panettha hetupaccayena kiñci
āhārapaccayenāti evaṁ aññathāpi paccayo hoti. tassa vasena
ukkaṁsāvakaṁso veditabbo.
aññasmimpi bhave nāmaṁ tatheva paṭisandhiyaṁ
chaṭṭhassa itaresantaṁ chahākārehi paccayo.
āruppato hi aññasmimpi pañcavokārabhave taṁ vipākanāmaṁ
hadayavatthuno sahāyaṁ hutvā chaṭṭhassa manāyatanassa yathā āruppe
vuttaṁ tatheva avakaṁsato sattadhā paccayo hoti. itaresaṁ pana
taṁ pañcannaṁ cakkhāyatanādīnaṁ catumahābhūtasahāyaṁ hutvā
sahajātanissayavipākavippayuttātthiavigatavasena chahākārehi paccayo
hoti. kiñci panettha hetupaccayena kiñci āhārapaccayenāti evaṁ
aññathāpi paccayo hoti. tassa vasena ukkaṁsāvakaṁso veditabbo.
pavattepi tathā hoti pākaṁ pākassa paccayo
apākaṁ avipākassa chadhā chaṭṭhassa paccayo.
pavattepi hi pañcavokārabhave yathā paṭisandhiyaṁ tatheva vipākanāmaṁ

page number: 174

vipākassa chaṭṭhāyatanassa avakaṁsato sattadhā paccayo hoti. avipākaṁ
pana avipākassa chaṭṭhassa avakaṁsatova tato vipākapaccayaṁ apanetvā
chadhā paccayo hoti. vuttanayeneva panettha ukkaṁsāvakaṁso veditabbo.
tattheva sesapañcannaṁ vipākaṁ paccayo bhave
catudhā avipākampi evameva pakāsitaṁ.
tattheva hi pavatte sesānaṁ cakkhāyatanādīnaṁ pañcannaṁ cakkhuppasādādi
vatthukampi itarampi vipākanāmaṁ pacchājātavippayuttātthiavigatapaccayehi
catudhā paccayo hoti. yathā ca vipākaṁ avipākampievameva pakāsitaṁ
tasmā kusalādibhedampi tesaṁ catudhā paccayo hotīti veditabbaṁ. evaṁ
tāva nāmameva paṭisandhiyaṁ pavatte vā yassa yassāyatanassa paccayo
hoti yathā ca paccayo hoti tathā veditabbaṁ.
rūpaṁ panettha āruppa- bhave bhavati paccayo
na ekāyatanassāpi pañcakkhandhabhave pana.
rūpato sandhiyaṁ vatthu chadhā chaṭṭhassa paccayo
bhūtāni catudhā honti pañcannaṁ avisesato.
rūpato hi paṭisandhiyaṁ vatthurūpaṁ chaṭṭhassa manāyatanassa
sahajātāññamaññanissayavippayuttātthiavigatapaccayehi chadhā paccayo
hoti. cattāri pana bhūtāni avisesato paṭisandhiyaṁ pavatte ca yaṁ yaṁ
āyatanaṁ uppajjati tassa tassa vasena pañcannampi cakkhāyatanādīnaṁ
sahajātanissayātthiavigatapaccayehi catudhā paccayā honti.

page number: 175

tidhā jīvitametesaṁ āhāro ca pavattiyaṁ
tāneva chadhā chaṭṭhassa vatthu tasseva pañcadhā.
etesaṁ pana cakkhādīnaṁ pañcannaṁ paṭisandhiyaṁ pavatte ca
atthiavigataindriyavasena rūpajīvitaṁ tidhā paccayo hoti. (āhāro cāti)
āhāro ca atthiavigatāhāravasena tidhā paccayo hoti. so ca
kho ye ca sattā āhārupajīvino tesaṁ āhārānugate kāye
pavattiyaṁyeva no paṭisandhiyaṁ. tāni pana pañca cakkhāyatanādīni
chaṭṭhassa cakkhusotaghānajivhākāyaviññāṇasaṅkhātassa manāyatanassa
nissayapurejātaindriyavippayuttātthiavigatavasena chahi ākārehi
paccayā honti pavatte no paṭisandhiyaṁ. ßēhapetvā pana pañca
viññāṇāni tasseva avasesamanāyatanassa vatthurūpaṁ nissayapurejātavippayutta-
atthiavigatavasena pañcadhā paccayo hoti pavatteyeva no
paṭisandhiyaṁ. evaṁ rūpameva paṭisandhiyaṁ pavatte vā yassa
yassāyatanassa paccayo hoti yathā ca paccayo hoti tathā veditabbaṁ.
nāmarūpaṁ panūbhayaṁ hoti yaṁ yassa paccayo
yathā ca tampi sabbattha viññātabbaṁ vibhāvinā.
seyyathīdaṁ. paṭisandhiyaṁ tāva pañcavokārabhave khandhattayavatthurūpasaṅkhātaṁ
nāmarūpaṁ chaṭṭhāyatanassa sahajātāññamaññanissayavipākasampayutta-
vippayuttātthiavigatapaccayādīhi paccayo hotīti idamettha mukhamattaṁ
vuttanayānusārena pana sakkā sabbaṁ yojetunti na ettha vitthāro
dassitoti. ayaṁ nāmarūpapaccayā saḷāyatananta padasmiṁ vitthārakathā.

page number: 176

saḷāyatanapaccayā phassapade
saḷeva phassā saṅkhepā cakkhusamphassāadayo
viññāṇamiva battiṁsa vitthārena bhavanti te.
saṅkhepena hi saḷāyatanapaccayā phassoti cakkhusamphasso
sotasamphasso ghānasamphasso jivhāsamphasso kāyasamphasso
manosamphassoti ime cakkhusamphassādayo chaeva phassā bhavanti.
vitthārena pana cakkhusamphassādayo pañca kusalavipākā pañca
akusalavipākāti dasa sesabāvīsatilokiyavipākaviññāṇasampayuttā ca
bāvīsatīti evaṁ sabbepi saṅkhārapaccayā vuttaviññāṇamiva battiṁsa
honti. yaṁ panetassa battiṁsavidhassāpi phassassa paccayo saḷāyatanaṁ tattha
chaṭṭhena saha ajjhattaṁ cakkhādiṁ bāhirehipi
saḷāyatanamicchanti chahi saddhiṁ vicakkhaṇā.
tattha ye tāva upādinnakappavattikathā ayanti
sakasantatipariyāpannameva paccayaṁ paccayuppannañca dīpenti te
chaṭṭhāyatanapaccayā phassoti 1- pālianusārato āruppe chaṭṭhāyatanañca
aññattha sabbasaṅgahato saḷāyatanañca phassassa paccayoti ekadesasarūpekasesaṁ
katvā chaṭṭhena saha ajjhattaṁ cakkhādiṁ saḷāyatananti icchanti. taṁ
hi chaṭṭhāyatanañca saḷāyatanañca saḷāyatanantveva saṅkhaṁ gacchati.
ye pana paccayuppannameva ekasantatipariyāpannaṁ dīpenti paccayaṁ pana
bhinnasantānampi te yaṁ yaṁ āyatanaṁ phassassa paccayo hoti taṁ sabbampi

footnote: 1. abhi. vi. 35/210.

page number: 177

dīpentā bāhirampi pariggahetvā tadeva chaṭṭhena saha ajjhattaṁ
bāhirehipi rūpāyatanādīhi saddhiṁ saḷāyatananti icchanti. tampi hi
chaṭṭhāyatanañca saḷāyatanañca saḷāyatananti etesaṁ ekasese kate
saḷāyatanantveva saṅkhaṁ gacchati. etthāha na sabbāyatanehi
eko phasso sambhoti nāpi ekamhā āyatanā sabbe phassā
ayañca saḷāyatanapaccayā phassoti ekova vutto so kasmāti.
tatridaṁ visajjanaṁ saccametaṁ sabbehi eko ekamhā vā sabbe
na sambhonti sambhoti pana anekehi eko yathā cakkhusamphasso
cakkhāyatanā rūpāyatanā cakkhuviññāṇasaṅkhātā manāyatanā
avasesasampayuttadhammāyatanā cāti evaṁ sabbattha yathānurūpaṁ
yojetabbaṁ. tasmāeva hi
eko panekāyatanap- pabhavo iti dīpito
phassoyaṁ ekavacana- niddesenidha tādinā.
ekavacananiddesenāti saḷāyatanapaccayā phassoti iminā
ekavacananiddesena anekehi āyatanehi eko phasso hotīti
tādinā dīpitoti attho. āyatanesu pana
chadhā pañca tato ekaṁ navadhā bāhirāni cha
yathāsambhavametassa paccayatte vibhāvaye.
tatrāyaṁ vibhāvanā. cakkhāyatanādīni tāva pañca
cakkhusamphassādibhedato pañcavidhassa phassassa nissayapurejātindriyavippayutta-
atthiavigatavasena chadhā paccayā honti. tato paraṁ ekaṁ vipākamanāyatanaṁ

page number: 178

anekabhedassa vipākamanosamphassassa sahajātāññamaññanissayavipākāahāra-
indriyasampayuttātthiavigatavasena navadhā paccayo hoti. bāhiresu
pana rūpāyatanaṁ cakkhusamphassassa ārammaṇapurejātātthiavigatavasena
catudhā paccayo hoti tathā saddāyatanādīni sotasamphassādīnaṁ manosamphassassa
pana tāni ca dhammārammaṇañca tathā ca ārammaṇapaccayamatteneva cāti
evaṁ bāhirāni cha yathāsambhavametassa paccayatte vibhāvayeti. ayaṁ
saḷāyatanapaccayā phassoti padasmiṁ vitthārakathā.
phassapaccayā vedanāpade
dvārato vedanā vuttā cakkhusamphassajādikā
saḷeva tā pabhedena ekūnanavutī matā.
etassa hi padassa vibhaṅge cakkhusamphassajā vedanā
sotaghānajivhākāyamanosamphassajā vedanāti evaṁ dvārato saḷeva
vedanā vuttā. tā pana pabhedena ekūnanavutiyā cittehi
sampayuttattā ekūnanavuti matā.
vedanāsu panetāsu idha battiṁsa vedanā
vipākacittayuttāva 1- adhippetāti bhāsitā.
aṭṭhadhā tattha pañcannaṁ pañcadvāramhi paccayo
sesānaṁ ekadhā phasso manodvārepi so tathā.
tattha hi pañcadvāre cakkhuppasādādivatthukānaṁ pañcannaṁ vedanānaṁ
cakkhusamphassādiko phasso sahajātāññamaññanissayavipākāahāra-
sampayuttātthiavigatavasena aṭṭhadhā paccayo hoti. sesānaṁ pana

footnote: 1. ma. vipākasampayuttāva.

page number: 179

ekekasmiṁ dvāre sampaṭicchanasantīraṇatadārammaṇavasena pavattānaṁ
kāmāvacaravipākavedanānaṁ so cakkhusamphassādiko phasso
upanissayavasena ekadhāva paccayo hoti. manodvārepi so tathāti
manodvārepi hi tadārammaṇavasena pavattānaṁ kāmāvacaravipākavedanānaṁ
so sahajātamanosamphassasaṅkhāto phasso tatheva aṭṭhadhā paccayo hoti
paṭisandhibhavaṅgacutivasena ca pavattānaṁ tebhūmikavipākavedanānampi.
yā panetā manodvāre tadārammaṇavasena pavattā kāmāvacaravedanā tāsaṁ
manodvārāvajjanasampayutto manosamphasso upanissayavasena ekadhāva
paccayo hotīti. ayaṁ phassapaccayā vedanāti padasmiṁ vitthārakathā.
vedanāpaccayā taṇhāpade
rūpataṇhādibhedena cha taṇhā idha dīpitā
ekekā tividhā tattha pavattākārato matā.
imasmiṁ hi pade seṭṭhiputto brāhmaṇaputtoti pitito
nāmavasena putto viya rūpataṇhāsaddagandharasaphoṭṭhabbadhammataṇhāti
ārammaṇato nāmavasena vibhaṅge cha taṇhā dīpitā. tāsu pana
taṇhāsu ekekā taṇhā pavattiākārato kāmataṇhā bhavataṇhā
vibhavataṇhāti evaṁ tividhā matā. rūpataṇhāyeva hi yadā
cakkhussāpāthamāgataṁ rūpārammaṇaṁ kāmassādavasena assādayamānā
pavattati tadā kāmataṇhā nāma hoti yadā tadevārammaṇaṁ
dhuvaṁ sassatanti pavattāya sassatadiṭṭhiyā saddhiṁ pavattati tadā

page number: 180

bhavataṇhā nāma hoti. sassatadiṭṭhisahagato hi rāgo bhavataṇhāti
vuccati. yadā pana tadevārammaṇaṁ ucchijjati vinassatīti pavattāya
ucchedadiṭṭhiyā saddhiṁ pavattati tadā vibhavataṇhā nāma hoti.
ucchedadiṭṭhisahagato hi rāgo vibhavataṇhāti vuccati. esa nayo
saddataṇhādīsupīti. etā aṭṭhārasa taṇhā honti. tā
ajjhattarūpādīsu aṭṭhārasa bahiddhā aṭṭhārasāti chattiṁsa. iti
atītā chattiṁsa anāgatā chattiṁsa paccuppannā chattiṁsāti
aṭṭhasatataṇhā honti. tā puna saṅkhippamānā rūpādiārammaṇavasena
cha kāmataṇhādivasena vā tissova taṇhā hontīti veditabbā. yasmā
panime sattā puttaṁ assādetvā putte mamattena dhātiyā viya
rūpādiārammaṇavasena uppajjamānaṁ vedanaṁ assādetvā vedanāya
mamattena rūpādiārammaṇadāyakānaṁ cittakāragandhabbagandhikasūdatantavāya-
rasāyanavidhāyakavejjādīnaṁ mahāsakkāraṁ karonti tasmā sabbāpesā
vedanāpaccayā taṇhā hotīti veditabbā.
yasmā cettha adhippetā vipākasukhavedabā
ekāva ekadhāvesā tasmā taṇhāya paccayo.
ekadhāti upanissayapaccayeneva paccayo hoti. yasmā vā
dukkhī sukhaṁ paṭṭhayati sukhī bhiyyopi icchati
upekkhā pana santattā sukhamicceva bhāsitā
taṇhāya paccayā tasmā honti tissopi vedanā
vedanāpaccayā taṇhā iti vuttā mahesinā

page number: 181

vedanāpaccayā cāpi yasmā nānusayaṁ vinā
hoti tasmā na sā hoti brāhmaṇassa vusīmatoti.
ayaṁ vedanāpaccayā taṇhāti padasmiṁ vitthārakathā.
taṇhāpaccayā upādānapade
upādānāni cattāri tāni atthavibhāgato
dhammasaṅkhepavitthārā kamato ca vibhāvaye.
tatrāyaṁ vibhāvanā. kāmupādānaṁ diṭṭhūpādānaṁ sīlabbatupādānaṁ
attavādupādānanti imāni tāvettha cattāri upādānāni. tesaṁ
ayamatthavibhāgo. vatthusaṅkhātaṁ kāmaṁ upādiyatīti kāmupādānaṁ.
kāmo ca so upādānañcātipi kāmupādānaṁ. upādānanti
daḷhaggahaṇaṁ. daḷhaṭṭho hi ettha upasaddo upāyāsaupakaṭṭhādīsu 1-
viya. tathā diṭṭhi ca sā upādānañcāti diṭṭhūpādānaṁ. diṭṭhiṁ
upādiyatīti vā diṭṭhūpādānaṁ. sassato attā ca loko
cātiādīsu hi purimadiṭṭhiṁ uttaradiṭṭhi upādiyati. tathā sīlabbataṁ
upādiyatīti sīlabbatupādānaṁ. sīlabbatañca taṁ upādānañcātipi
sīlabbatupādānaṁ. gosīlagovatādīni hi evaṁ suddhīti abhinivesato
sayameva upādānāni. tathā vadanti etenāti vādo upādiyanti
etenāpi upādānaṁ kiṁ vadanti upādiyanti vā attānaṁ attano
vādupādānaṁ attavādupādānaṁ. attavādamattameva vā attāti
upādiyanti etenāti attavādupādānaṁ. ayaṁ tāva tesaṁ atthavibhāgo.

footnote: 1....upakuṭṭha...iti bhaveyya ṭīkāyaṁ bhusaṁ kuṭṭhaṁ upakuṭṭhanti dissamānattā.

page number: 182

dhammasaṅkhepavitthāre pana. kāmupādānaṁ tāva tattha katamaṁ
kāmupādānaṁ yo kāmesu kāmacchando kāmarāgo kāmanandi
kāmataṇhā kāmasneho kāmapariḷāho kāmamucchā kāmajjhosānaṁ
idaṁ vuccati kāmupādānanti 1- āgatattā saṅkhepato taṇhādaḷhattaṁ
vuccati. taṇhādaḷhattaṁ nāma purimataṇhā upanissayapaccayena daḷhasambhūtā
uttarataṇhāva. keci panāhu appatta visayapaṭṭhanā taṇhā
andhakāre corassa hatthappasāraṇaṁ viya sampattavisayaggahaṇaṁ
upādānaṁ tasseva bhaṇḍaggahaṇaṁ viya appicchatāsantuṭṭhitāpaṭipakkhā
ca te dhammā tathā pariyesanārakkhadukkhamūlāti. sesupādānattayaṁ
pana saṅkhepato diṭṭhimattameva. vitthārato pana pubbe rūpādīsu
vuttāṭṭhasatappabhedāyapi taṇhāya daḷhabhāvo kāmupādānaṁ dasavatthukā
micchādiṭṭhi diṭṭhūpādānaṁ. yathāha. tattha katamaṁ diṭṭhūpādānaṁ natthi
dinnaṁ natthi yiṭṭhaṁ .pe. sacchikatvā pavedentīti yā evarūpā
diṭṭhi .pe. vipariyesaggāho idaṁ vuccati diṭṭhūpādānanti.
sīlabbatehi suddhīti parāmasanaṁ pana sīlabbatupādānaṁ. yathāha.
tattha katamaṁ sīlabbatupādānaṁ sīlena suddhi vatena suddhi sīlabbatena
suddhīti yā evarūpā diṭṭhi .pe. vipariyesaggāho idaṁ vuccati
sīlabbatupādānanti 2-. vīsativatthukā sakkāyadiṭṭhi attavādupādānaṁ.
yathāha. tattha katamaṁ attavādupādānaṁ idha assutavā puthujjano .pe.
sappurisadhamme avinīto rūpaṁ attato samanupassati .pe.

footnote: 1. abhi. saṁ. 34/306. 2. abhi. saṁ. 34/307.

page number: 183

vipariyesaggāho idaṁ vuccati attavādupādānanti 1-. ayamettha
dhammasaṅkhepavitthāro.
kamatoti ettha pana. tividho kamo uppattikkamo pahānakkamo
desanākkamo ca.
tattha anamatagge saṁsāre imassa paṭhamaṁ uppattīti abhāvato
kilesānaṁ nippariyāyena uppattikkamo na vuccati. pariyāyena pana
yebhuyyena ekasmiṁ bhave attaggāhapubbaṅgamo sassatucchedābhiniveso
tato sassato ayaṁ attāti gaṇhato attavisuddhatthaṁ sīlabbatupādānaṁ
ucchijjatīti gaṇhato paralokanirapekkhassa kāmupādānanti evaṁ paṭhamaṁ
attavādupādānaṁ tato diṭṭhisīlabbatakāmupādānānīti ayametesaṁ
ekasmiṁ bhave uppattikkamo.
diṭṭhūpādānādīni cettha paṭhamaṁ pahīyanti sotāpattimaggavajjhattā
kāmupādānaṁ pacchā arahattamaggavajjhattāti ayametesaṁ pahānakkamo.
mahāvisayattā pana pākaṭattā ca etesu kāmupādānaṁ paṭhamaṁ
desitaṁ. mahāvisayaṁ hi taṁ aṭṭhacittasampayogā appavisayāni itarāni
catucittasampayogā. yebhuyyena ca ālayarāmatāya pajāya pākaṭaṁ
kāmupādānaṁ na itarāni. kāmupādānavā kāmānaṁ samadhigamatthaṁ
kotuhalamaṅgalādibahulo hoti na sassatadiṭṭhīti tadanantaraṁ
diṭṭhūpādānaṁ. taṁ bhijjamānaṁ sīlabbatāttavādupādānavasena duvidhaṁ

footnote: 1. abhi. saṁ. 34/308.

page number: 184

hoti. tasmiṁ dvaye gokiriyaṁ vā kukkurakiriyaṁ vā disvāpi
veditabbato oḷārikanti sīlabbatupādānaṁ paṭhamaṁ desitaṁ sukhumattā
ante attavādupādānanti. ayametesaṁ desanākkamo.
taṇhā ca purimassettha ekadhā hoti paccayo
sattadhā aṭṭhadhā vāpi hoti sesattayassa sā.
ettha ca evaṁ desite upādānacatukke purimassa kāmupādānassa
kāmataṇhā upanissayavasena ekadhāva paccayo hoti taṇhābhinanditesu
visayesu uppattito. sesattayassa pana sahajātāññamaññanissayasampayutta-
atthiavigatahetuvasena sattadhā vā upanissayena saha aṭṭhadhāvāpi
paccayo hoti. yadā pana sā upanissayavasena paccayo hoti
tadā asahajātāva hotīti. ayaṁ taṇhāpaccayā upādānanti
padasmiṁ vitthārakathā.
upādānapaccayā bhavapade
atthato dhammato ceva sātthato bhedasaṅgahā
ayaṁ yassa paccayo ceva viññātabbo vinicchayo.
tattha bhavatīti bhavo. so kammabhavo upapattibhavo cāti
duvidho hoti. yathāha. bhavo duvidhena atthi kammabhavo atthi
upapattibhavoti 1-. tattha kammameva bhavo kammabhavo. tathā
upapattiyeva bhavo upapattibhavo. ettha ca upapatti bhavatīti bhavo
kammaṁ pana yathā sukhakāraṇattā sukho buddhānamuppādoti 2- vutto

footnote: 1. abhi. vi. 35/183. 2. khu. dha. 25/41.

page number: 185

evaṁ bhavakāraṇattā phalavohārena bhavoti veditabbanti. evaṁ
tāvettha atthato viññātabbo vinicchayo.
dhammato pana. kammabhavo tāva saṅkhepato cetanā ceva
cetanāsampayuttā ca abhijjhādayo kammasaṅkhātā dhammā. yathāha.
tattha katamo kammabhavo puññābhisaṅkhāro apuññābhisaṅkhāro
aneñjābhisaṅkhāro parittabhūmako vā mahābhūmako vā ayaṁ vuccati
kammabhavo sabbampi bhavagāmikammaṁ kammabhavoti 1-. ettha hi
puññābhisaṅkhāroti terasa cetanā apuññābhisaṅkhāroti dvādasa
aneñjābhisaṅkhāroti catasso cetanā. evaṁ parittabhūmako vā
mahābhūmako vāti etena tāsaṁyeva cetanānaṁ mandabahuvipākatā vuttā.
sabbampi bhavagāmikammanti iminā pana cetanāsampayuttā abhijjhādayo vuttā.
upapattibhavo pana saṅkhepato kammābhinibbattā khandhā pabhedato navavidho
hoti. yathāha. tattha katamo upapattibhavo kāmabhavo rūpabhavo arūpabhavo
saññābhavo asaññābhavo nevasaññānāsaññābhavo ekavokārabhavo
catuvokārabhavo pañcavokārabhavo ayaṁ vuccati upapattibhavoti 1-. tattha
kāmasaṅkhāto bhavo kāmabhavo. esa nayo rūpārūpabhavesu. saññāvataṁ bhavo
saññā vā ettha bhave atthīti saññābhavo. vipariyāyena asaññābhavo.
oḷārikasaññāya abhāvā sukhumāya ca bhāvā nevasaññānāsaññā asmiṁ
bhaveti nevasaññānāsaññābhavo. ekena rūpakkhandhena vokiṇṇo

footnote: 1. abhi. vi. 35/183.

page number: 186

bhavo ekavokārabhavo eko vā vokāro assa bhavassāti
ekavokārabhavo. esa nayo catuvokārapañcavokārabhavesu. tattha
kāmabhavo pañca upādinnakkhandhā. tathā rūpabhavo. arūpabhavo cattāro.
saññābhavo pañca 1-. asaññābhavo eko upādinnakkhandho.
nevasaññānāsaññābhavo cattāro. ekavokārabhavādayo
ekacatupañcakkhandhā upādinnakkhandhehīti. evamettha dhammatopi
viññātabbo vinicchayo.
sātthatoti. yathā ca bhavaniddese tatheva kāmaṁ saṅkhāraniddesepi
puññābhisaṅkhārādayova vuttā evaṁ santepi purimā atītakammavasena idha
paṭisandhiyā paccayattā vuttā ime paccuppannakammavasena āyatiṁ
paṭisandhiyā paccayattāti puna vacanaṁ sātthakameva. pubbe vā tattha
katamo puññābhisaṅkhāro kusalā cetanā kāmāvacarāti 2-
evamādinā nayena cetanāva saṅkhārāti vuttā idha pana
sabbampi bhavagāmikammanti 3- vacanato cetanāsampayuttāpi.
pubbe ca viññāṇapaccayameva kammaṁ saṅkhārāti vuttaṁ idāni
asaññābhavanibbattakampi. kiṁ vā bahunā. avijjāpaccayā saṅkhārāti
ettha puññābhisaṅkhārādayova kusalākusalā dhammā vuttā.
upādānapaccayā bhavoti idha pana upapattibhavassāpi saṅgahitattā
kusalākusalābyākatā dhammā vuttā. tasmā sabbathāpi sātthakamevidaṁ
puna vacananti. evamettha sātthatopi viññātabbo vinicchayo.

footnote: 1. ma. catu pañca. 2. abhi. vi. 35/181. 3. abhi. vi. 35/183.

page number: 187

bhedasaṅgahāti upādānapaccayā bhavassa bhedato ceva
saṅgahato ca.
yaṁ hi kāmupādānapaccayā kāmabhavanibbattakaṁ kammaṁ kariyati
so kammabhavo tadabhinibbattā khandhā upapattibhavo. esa nayo
rūpārūpabhavesu. evaṁ kāmupādānapaccayā dve kāmabhavā tadantogadhā
ca saññābhavapañcavokārabhavā dve rūpabhavā tadantogadhā ca
saññābhavāsaññābhavaekavokārabhavapañcavokārabhavā dve arūpabhavā
tadantogadhā ca saññābhavanevasaññānāsaññābhavacatuvokārabhavāti
saddhiṁ antogadhehi cha bhavā. yathā ca kāmupādānapaccayā saddhiṁ
antogadhehi cha bhavā tathā sesupādānapaccayāpīti. evaṁ
upādānapaccayā bhedato saddhiṁ antogadhehi catuvīsati bhavā.
saṅgahato pana kāmabhavaṁ upapattibhavañca ekato katvā
kāmupādānapaccayā saddhiṁ antogadhehi eko kāmabhavo tathā
rūpārūpabhavāti tayo bhavā tathā sesupādānapaccayāpīti. evaṁ
upādānapaccayā saṅgahato saddhiṁ antogadhehi dvādasa bhavā. apica
avisesena upādānapaccayā kāmabhavupagaṁ kammaṁ kammabhavo tadabhinibbattā
khandhā upapattibhavo. esa nayo rūpārūpabhavesu. evaṁ upādānapaccayā
saddhiṁ antogadhehi dve kāmabhavā dve rūpabhavā dve arūpabhavāti
aparena pariyāyena saṅgahato cha bhavā. kāmabhavaupapattibhavabhedaṁ
vā anupagamma saddhiṁ antogadhehi kāmabhavādivasena tayo bhavā
honti. kāmabhavādibhedañcāpi anupagamma

page number: 188

kammabhavaupapattibhavavasena dve bhavā honti. kammupapattibhedañcāpi
anupagamma upādānapaccayā bhavoti bhavavasena ekova bhavo hotīti.
evamettha upādānapaccayassa bhavassa bhedasaṅgahāpi viññātabbo
vinicchayo.
yaṁ yassa paccayo cāti yañcettha upādānaṁ yassa paccayo
hoti tatopi viññātabbo vinicchayoti attho. kiṁ panettha kassa
paccayo hoti. yaṅkiñci yassa kassaci paccayo hotiyeva.
ummattako viya hi puthujjano. so idaṁ yuttamidaṁ ayuttanti
avicāretvā yassa kassaci upādānassa vasena yaṅkiñci bhavaṁ paṭṭhetvā
yaṅkiñci kammaṁ karotiyeva. tasmā yadekacce sīlabbatupādānena
rūpārūpabhavā na hontīti vadanti taṁ na gahetabbaṁ. sabbena pana
sabbo hotīti gahetabbaṁ. seyyathīdaṁ.
idhekacco anussavavasena vā diṭṭhānusārena vā kāmā nāmete
manussaloke ceva khattiyamahāsālakulādīsu chakāmāvacaradevaloke ca
samiddhāti cintetvā tesaṁ adhigamatthaṁ asaddhammassavanādīhi vañcito
iminā kammena kāmā sampajjantīti maññamāno kāmupādānavasena
kāyaduccaritādīnipi karoti. so duccaritapāripūriyā apāye
uppajjati. sandiṭṭhike vā pana kāme paṭṭhayamāno paṭiladdhe
vā gopayamāno kāmupādānavasena kāyaduccaritādīni karoti. so
duccaritapāripūriyā apāye uppajjati. tatrassa upapattihetubhūtaṁ
kammaṁ kammabhavo. kammābhinibbattā khandhā upapattibhavo.

page number: 189

saññābhavapañcavokārabhavā pana tadantogadhāeva.
aparo pana saddhammassavanādīhi upabrūhitañāṇo iminā kammena
kāmā sampajjantīti maññamāno kāmupādānavasena kāyasucaritādīni
karoti. so sucaritapāripūriyā devesu vā manussesu vā uppajjati.
tatrassa upapattihetubhūtaṁ kammaṁ kammabhavo. kammābhinibbattā khandhā
upapattibhavo. saññābhavapañcavokārabhavā pana tadantogadhāeva.
iti kāmupādānaṁ sappabhedassa sāntogadhassa kāmabhavassa
paccayo hoti.
aparo rūpārūpabhavesu tato samiddhatarā kāmāti sutvā vā
parikappetvā vā kāmupādānavaseneva rūpārūpasamāpattiyo nibbattetvā
samāpattibalena rūpārūpabrahmaloke uppajjati. tatrassa
upapattihetubhūtaṁ kammaṁ kammabhavo. kammābhinibbattā khandhā upapattibhavo.
saññāasaññānevasaññānāsaññāekacatupañcavokārabhavā pana
tadantogadhāeva. iti kāmupādānaṁ sappabhedānaṁ sāntogadhānaṁ
rūpārūpabhavānampi paccayo hoti.
aparo ayaṁ attā nāma kāmāvacarasampattibhave vā rūpārūpabhavānaṁ
vā aññatarasmiṁ ucchinne sūcchinno hotīti ucchedadiṭṭhiṁ upādāya
tadupagaṁ kammaṁ karoti. tassa taṁ kammaṁ kammabhavo. kammābhinibbattā
khandhā upapattibhavo. saññābhavādayo pana tadantogadhāeva.
iti diṭṭhūpādānaṁ sappabhedānaṁ sāntogadhānaṁ tiṇṇampi

page number: 190

kāmarūpārūpabhavānaṁ paccayo hoti.
aparo ayaṁ attā nāma kāmāvacarasampattibhave vā
rūpārūpabhavānaṁ vā aññatarasmiṁ sukhī hoti vigatapariḷāhoti
attavādupādānena tadupagaṁ kammaṁ karoti. tassa taṁ kammaṁ kammabhavo.
tadabhinibbattā khandhā upapattibhavo. saññābhavādayo pana
tadantogadhāeva. iti attavādupādānaṁ sappabhedānaṁ sāntogadhānaṁ
tiṇṇaṁ bhavānaṁ paccayo hoti.
aparo idaṁ sīlabbataṁ nāma kāmāvacarasampattibhave vā
rūpārūpabhavānaṁ vā aññatarasmiṁ paripūrentassa sukhaṁ pāripūriṁ gacchatīti
sīlabbatupādānavasena tadupagaṁ kammaṁ karoti. tassa taṁ kammaṁ
kammabhavo. tadabhinibbattā khandhā upapattibhavo. saññābhavādayo
pana tadantogadhāeva. iti sīlabbatupādānampi sappabhedānaṁ
sāntogadhānaṁ tiṇṇaṁ bhavānaṁ paccayo hotīti. evamettha
yaṁ yassa paccayo hoti tatopi viññātabbo vinicchayo.
kiṁ panettha kassa bhavassa kathaṁ paccayo hotīti ce.
rūpārūpabhavānaṁ upanissayapaccayo upādānaṁ
sahajātādīhipi taṁ kāmabhavassāti viññeyyaṁ.
rūpārūpabhavānaṁ hi kāmabhavapariyāpannassa ca kammabhave kusalakammasseva
upapattibhavassa cetaṁ catubbidhampi upādānaṁ upanissayapaccayena ekadhāva
paccayo hoti. kāmabhave attanā sampayuttākusalakammabhavassa
sahajātāññamaññanissayasampayuttātthiavigatahetupaccayappabhedehi

page number: 191

sahajātādīhi paccayo hoti vippayuttassa pana upanissayapaccayenevāti.
ayaṁ upādānapaccayā bhavoti padasmiṁ vitthārakathā.
bhavapaccayā jātītiādīsu jātiādīnaṁ vinicchayo saccaniddese
vuttanayeneva veditabbo. bhavoti panettha kammabhavova adhippeto.
so hi jātiyā paccayo na upapattibhavo. so ca pana
kammapaccayaupanissayapaccayavasena dvedhāva paccayo hotīti.
tattha siyā kathaṁ panetaṁ jānitabbaṁ bhavo jātiyā paccayoti ce.
bāhirapaccayasamattepihīnapaṇītatādivisesadassanato. bāhirānaṁ hi
janakajananīsukkasoṇitāhārādīnaṁ paccayānaṁ samattepi sattānaṁ yamakānampi
sataṁ hīnapaṇītatādiviseso dissati. so ca na ahetuko sabbadā ca
sabbesañca abhāvato na kammabhavato aññahetuko tadabhinibbattakasattānaṁ
ajjhattasantāne aññassa kāraṇassa abhāvatoti kammabhavahetukova.
kammaṁ hi sattānaṁ hīnapaṇītatādivisesassa hetu. tenāha bhagavā kammaṁ
satte vibhajati yadidaṁ hīnappaṇītatāyāti 1-. tasmā jānitabbametaṁ bhavo
jātiyā paccayoti.
yasmā ca asati jātiyā jarāmaraṇaṁ nāma sokādayo vā dhammā na
honti jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa
ca bālassa jarāmaraṇābhisambandhā vā tena tena dukkhadhammena
phuṭṭhassa anabhisambandhā vā sokādayo ca dhammā honti
tasmā ayampi jāti jarāmaraṇassa ceva sokādīnañca

footnote: 1. ma. u. 41/385.

page number: 192

paccayo hotīti veditabbā. sā pana upanissayakoṭiyā ekadhāva
paccayo hotīti. ayaṁ bhavapaccayā jātītiādīsu vitthārakathā.
yasmā panettha sokādayo avasāne vuttā tasmā yā sā
avijjāpaccayā saṅkhārāti evametassa bhavacakkassa ādimhi vuttā sā
sokādīhi avijjā siddhā bhavacakkamaviditādimidaṁ kārakavedakarahitaṁ
dvādasavidhasuññatāsuññaṁ satataṁ samitaṁ pavattatīti veditabbaṁ.
kathaṁ panettha sokādīhi avijjā siddhā kathamidaṁ bhavacakkaṁ aviditādi
kathaṁ kārakavedakarahitaṁ kathaṁ dvādasavidhasuññatāsuññanti ce.
ettha hi sokadukkhadomanassupāyāsā avijjāya aviyogino
paridevo ca nāma muḷhassāti tesu tāva siddhesu siddhāva hoti
avijjā. apica āsavasamudayā avijjāsamudayoti 1- vuttaṁ.
āsavasamudayā cete sokādayo honti. kathaṁ. vatthukāmaviyoge
tāva soko kāmāsavasamudayo hoti. yathāha.
tassa ce kāmayānassa chandajātassa jantuno
te kāmā parihāyanti sallaviddhova ruppatīti 2-.
yathā cāha. kāmato jāyatī sokoti 3-. sabbepi cete
diṭṭhāsavasamudayā honti. yathāha. tassa ahaṁ rūpaṁ mama rūpanti
pariyuṭṭhāyino rūpavipariṇāmaññathābhāvā uppajjanti sokaparidevadukkha-
domanassupāyāsāti 4-. yathā ca diṭṭhāsavasamudayā evaṁ

footnote: 1. ma. mū. 12/100. 2. khu. su. 25/484. 3. khu. dha. 25/43.
footnote: 4. saṁ. khandhavāra. 17/4. pāliyampana pariyuṭṭhaṭṭhāyinoti dissati.

page number: 193

bhavāsavasamudayāpi. yathāha. yepi te devā dīghāyukā vaṇṇavanto
sukhabahulā uccesu vimānesu ciraṁ dīghamaddhānaṁ tiṭṭhanti tepi
tathāgatassa dhammadesanaṁ sutvā bhayaṁ santāsaṁ saṁvegamāpajjantīti 1-.
pañca pubbanimittāni disvā maraṇabhayena santajjitānaṁ devānaṁ viya
yathā ca bhavāsavasamudayā evaṁ avijjāsavasamudayāpi. yathāha.
sakho so bhikkhave bālo diṭṭheva dhamme tividhaṁ dukkhaṁ domanassaṁ
paṭisaṁvedetīti 2-. iti yasmā āsavasamudayā ete dhammā honti
tasmā ete sijjhamānā avijjāya hetubhūte āsave sādhenti
āsavesu ca siddhesu paccayabhāve bhāvato avijjāpi siddhāva hotīti.
evaṁ tāvettha sokādīhi avijjāsiddhā hotīti veditabbā.
yasmā pana evaṁ paccayabhāve bhāvato avijjāya siddhāya puna
avijjāpaccayā saṅkhārā saṅkhārapaccayā viññāṇanti evaṁ
hetuphalaparamparāya pariyosānaṁ natthi tasmā taṁ hetuphalasambandhavasena
pavattaṁ dvādasaṅgaṁ bhavacakkaṁ aviditādīti siddhaṁ hoti. evaṁ sati
avijjāpaccayā saṅkhārāti idaṁ ādimattakathanaṁ virujjhatīti ce. nayidaṁ
ādimattakathanaṁ. padhānadhammakathanaṁ 3- panetaṁ. tiṇṇannaṁ hi vaṭṭānaṁ
avijjā padhānā. avijjāggahaṇena hi avasesakilesavaṭṭañca
kammādīni ca bālaṁ palibodhenti sappasiraggahaṇena sesasappasarīraṁ
viya bāhaṁ. avijjāsamucchede pana kate tehi vimokkho hoti
sappasiracchede kate palibodhitabāhāvimokkho viya. yathāha. avijjāya

footnote: 1. saṁ. khanudhavāra. 17/104. 2. ma. u. 14/311. 3. ma. paṭṭhānadhammakathanaṁ.

page number: 194

tveva asesavirāganirodhā saṅkhāranirodhotiādi 1-. iti yaṁ gaṇhato
bandho muñcato ca vimokkho hoti tassa padhānadhammassa kathanamidaṁ
na ādimattakathananti. evamidaṁ bhavacakkaṁ aviditādīti veditabbaṁ.
tayidaṁ yasmā avijjādīhi kāraṇehi saṅkhārādīnaṁ pavatti
tasmā tato aññena brahmā mahābrahmā seṭṭho sajjitāti
evaṁ parikappitena brahmādinā vā saṁsārassa kārakena so kho
pana me ayaṁ attā vado vedeyyoti 2- evaṁ parikappitena attanā
vā sukhadukkhānaṁ vedakena rahitaṁ. iti kārakavedakarahitanti veditabbaṁ.
yasmā panettha avijjā udayabbayadhammakattā dhuvabhāvena
saṅkiliṭṭhattā saṅkilesikattā ca subhabhāvena udayabbayapaṭipīḷitattā
sukhabhāvena paccayāyattavuttittā vasavattanabhūtena attabhāvena ca suññā
tathā saṅkhārādīnipi aṅgāni yasmā vā avijjā na attā na
attano na attani na attavatī tathā saṅkhārādīnipi aṅgāni
tasmā dvādasavidhasuññatāsuññametaṁ bhavacakkanti veditabbaṁ.
evañca viditvā puna
tassāvijjātaṇhā mūlamatītādayo tayo kālā
dve aṭṭha dveeva ca sarūpato tesu aṅgāni.
tassa kho panetassa bhavacakkassa avijjā taṇhā cāti dve

footnote: 1. saṁ. nidāna. 16/2. 2. ma. mū. 12/14. vado vedeyyotiādayo pana
footnote: sassatadiṭṭhiyāeva abhinivesākārā. tattha vadatīti vado vacīkammassa kārakoti vuttaṁ
footnote: hoti. vedayatīti vedeyyo jānāti anubhavati cāti vuttaṁ hotīti mūlapaṇṇāsake

sabbāsavasuttavaṇṇanā.

page number: 195

dhammā mūlanti veditabbā. tadetaṁ pubbantāharaṇato avijjāmūlaṁ
vedanāvasānaṁ aparantasandhānato taṇhāmūlaṁ jarāmaraṇāvasānanti duvidhaṁ
hoti. tattha purimaṁ diṭṭhicaritavasena vuttaṁ pacchimaṁ taṇhācaritavasena.
diṭṭhicaritānaṁ hi avijjā taṇhācaritānañca taṇhā saṁsāranāyikā.
ucchedadiṭṭhisamugghātāya vā paṭhamaṁ phaluppattiyā hetūnaṁ
anupacchedappakāsanato sassatadiṭṭhisamugghātāya dutiyaṁ uppannānaṁ
jarāmaraṇappakāsanato gabbhaseyyakavasena vā purimaṁ anupubbappavattidīpanato
opapātikavasena pacchimaṁ sahuppattidīpanato.
atītapaccuppannānāgatā cassa tayo kālā. tesu pāliyaṁ
sarūpato āgatavasena avijjā saṅkhārā cāti dve aṅgāni atītakālāni
viññāṇādīni bhavāvasānāni aṭṭha paccuppannakālāni jāti ceva
jarāmaraṇañca dve anāgatakālānīti veditabbāni. puna
hetuphalahetupubbakatisandhi catubhedasaṅgahañcetaṁ
vīsatiākārāraṁ tivaṭṭamanavaṭṭhitaṁ bhamati
itipi veditabbaṁ.
tattha saṅkhārānañca paṭisandhiviññāṇassa ca antarā eko
hetuphalasandhi nāma vedanāya ca taṇhāya ca antarā eko
phalahetusandhi nāma bhavassa ca jātiyā ca antarā eko
hetuphalasandhīti evamidaṁ hetuphalahetupubbakatisandhīti veditabbaṁ.
sandhīnaṁ ādipariyosānavavaṭṭhitā panassa cattāro saṅgahā
honti. seyyathīdaṁ. avijjāsaṅkhārā eko saṅgaho

page number: 196

viññāṇanāmarūpasaḷāyatanaphassavedanā dutiyo taṇhūpādānabhavā tatiyo
jātijarāmaraṇaṁ catutthoti evamidaṁ catubhedasaṅgahanti veditabbaṁ.
atīte hetavo pañca idāni phalapañcakaṁ
idāni hetavo pañca āyatiṁ phalapañcakanti
etehi pana vīsatiyā ākārasaṅkhātehi arehi vīsatiākārāranti
veditabbaṁ.
tattha atīte hetavo pañcāti avijjā saṅkhārā cāti ime
tāva dve vuttāeva. yasmā pana avidvā paritassati paritassito
upādiyati tassupādānapaccayā bhavo tasmā taṇhūpādānabhavāpi
saṅgahitā honti. tenāha purimakammabhavasmiṁ moho avijjā
āyūhanā saṅkhārā nikanti taṇhā upagamanaṁ upādānaṁ cetanā
bhavo iti ime pañca dhammā purimakammabhavasmiṁ idha paṭisandhiyā
paccayāti 1-. tattha purimakammabhavasminti purime kammabhave atītajātiyaṁ
kammabhave kariyamāneti attho. moho avijjāti yo tadā
dukkhādīsu moho yena muḷho kammaṁ karoti sā avijjā.
āyūhanā saṅkhārāti taṁ kammaṁ karoto yā purimacetanāyo yathā dānaṁ
dassāmīti cittaṁ uppādetvā māsampi saṁvaccharampi dānupakaraṇāni
sajjentassa uppannā purimacetanāyo. paṭiggāhakānaṁ pana hatthe
dakkhiṇaṁ patiṭṭhāpayato cetanā bhavoti vuccati. ekāvajjanesu vā
chasu javanesu cetanā āyūhanā saṅkhārā nāma sattamā cetanā bhavo

footnote: 1. khu. pa. 31/75.

page number: 197

yākāci vā pana cetanā bhavo sampayuttā āyūhanā saṅkhārā
nāma. nikanti taṇhāti yā kammaṁ karontassa tassa phale
upapattibhave nikāmanā paṭṭhanā sā taṇhā nāma. upagamanaṁ
upādānanti yaṁ kammabhavassa paccayabhūtaṁ idaṁ katvā asukasmiṁ nāma
ṭhāne kāme sevissāmi ucchijjissāmītiādinā nayena pavattaṁ
upagamanaṁ gahaṇaṁ parāmasanaṁ idaṁ upādānaṁ nāma. cetanā bhavoti
āyūhanāvasāne vuttacetanā bhavoti. evamattho veditabbo.
idāni phalapañcakanti viññāṇādi vedanāvasānaṁ pāliyaṁ
āgatameva. yathāha. idha paṭisandhi viññāṇaṁ okkanti nāmarūpaṁ
pasādo āyatanaṁ phuṭṭho phasso vedayitaṁ vedanā iti ime
pañca dhammā idhupapattibhavasmiṁ pure katassa kammassa paccayāti 1-.
tattha paṭisandhi viññāṇanti yaṁ bhavantarapaṭisandhānavasena uppannattā
paṭisandhīti vuccati taṁ viññāṇaṁ. okkanti nāmarūpanti yā
gabbhe rūpārūpadhammānaṁ okkanti āgantvā pavisanaṁ viya idaṁ
nāmarūpaṁ. pasādo āyatananti idaṁ cakkhādipañcāyatanavasena vuttaṁ.
phuṭṭho phassoti yo ārammaṇaṁ phuṭṭho phusanto uppanno ayaṁ phasso.
vedayitaṁ vedanāti yaṁ paṭisandhiviññāṇena vā saḷāyatanapaccayena
vā phassena saha uppannaṁ vipākavedayitaṁ sā vedanāti.
evamattho veditabbo.
idāni hetavo pañcāti taṇhādayo. pāliyaṁ āgatā

footnote: 1. khu. pa. 31/75.

page number: 198

taṇhūpādānabhavā. bhave pana gahite tassa pubbabhāgā taṁsampayuttā
vā saṅkhārā gahitāva honti. taṇhūpādānaggahaṇena ca
taṁsampayuttā yāya vā muḷho kammaṁ karoti sā avijjā gahitāva
hotīti evaṁ pañca. tenāha idha paripakkattā āyatanānaṁ
moho avijjā āyūhanā saṅkhārā nikanti taṇhā upagamanaṁ
upādānaṁ cetanā bhavo iti ime pañca dhammā idha kammabhavasmiṁ
āyatiṁ paṭisandhiyā paccayāti 1-. tattha idha paripakkattā āyatanānanti
paripakkāyatanassa kammakaraṇakāle sammoho dassito. sesaṁ
uttānatthameva.
āyatiṁ phalapañcakanti viññāṇādīni pañca. tāni jātiggahaṇena
vuttāni. jarāmaraṇaṁ pana tesaṁyeva jarāmaraṇaṁ. tenāha āyatiṁ
paṭisandhi viññāṇaṁ okkanti nāmarūpaṁ pasādo āyatanaṁ phuṭṭho phasso
vedayitaṁ vedanā iti ime pañca dhammā āyatiṁ uppattibhavasmiṁ
idha katassa kammassa paccayāti 1-. evamidaṁ vīsatiākārāraṁ hoti.
tivaṭṭamanavaṭṭhitaṁ bhamatīti ettha pana. saṅkhārabhavā kammavaṭṭaṁ
avijjātaṇhūpādānāni kilesavaṭṭaṁ viññāṇanāmarūpasaḷāyatanaphassavedanā
vipākavaṭṭanti imehi tīhi vaṭṭehi tivaṭṭamidaṁ bhavacakkaṁ yāva
kilesavaṭṭaṁ na upacchijjati tāva anupacchinnapaccayattā anavaṭṭhitaṁ
punappunaṁ parivattanato bhamatiyevāti veditabbaṁ.
tayidamevaṁ bhamamānaṁ

footnote: 1. khu. pa. 31/76.

page number: 199

saccappabhavato kiccā vāraṇā upamāhi ca
gambhīranayabhedā ca viññātabbaṁ yathārahaṁ.
tattha yasmā kusalākusalakammaṁ avisesena samudayasaccanti saccavibhaṅge
vuttaṁ tasmā avijjāpaccayā saṅkhārāti avijjāya saṅkhārā dutiyasaccappabhavaṁ
dutiyasaccaṁ saṅkhārehi viññāṇaṁ dutiyasaccappabhavaṁ paṭhamasaccaṁ viññāṇādīhi
nāmarūpādīni vipākavedanāpariyosānāni paṭhamasaccappabhavaṁ paṭhamasaccaṁ vedanāya
taṇhā paṭhamasaccappabhavaṁ dutiyasaccaṁ taṇhāya upādānaṁ dutiyasaccappabhavaṁ
dutiyasaccaṁ upādānato bhavo dutiyasaccappabhavaṁ paṭhamadutiyasaccadvayaṁ bhavato
jāti dutiyasaccappabhavaṁ paṭhamasaccaṁ jātiyā jarāmaraṇaṁ paṭhamasaccappabhavaṁ
paṭhamasaccanti evaṁ tāvidaṁ saccappabhavato viññātabbaṁ yathārahaṁ.
yasmā panettha avijjā vatthūsu ca satte sammoheti
paccayo ca hoti saṅkhārānaṁ pātubhāvāya tathā saṅkhārā saṅkhatañca
abhisaṅkharonti paccayā ca honti viññāṇassa viññāṇampi vatthuñca
paṭijānāti paccayo ca hoti nāmarūpassa nāmarūpampi aññamaññañca
upatthambheti paccayo ca hoti saḷāyatanassa saḷāyatanampi savisaye ca
pavattati paccayo ca hoti phassassa phassopi ārammaṇañca
phusati paccayo ca hoti vedanāya vedanāpi ārammaṇarasañca
anubhavati paccayo ca hoti taṇhāya taṇhāpi rajjanīye ca dhamme
rajjati paccayo ca hoti upādānassa upādānampi upādāniye ca
dhamme upādiyati paccayo ca hoti bhavassa bhavopi nānāgatīsu

page number: 200

ca vikkhipati paccayo ca hoti jātiyā jātipi khandhe ca janeti
tesaṁ abhinibbattibhāvena pavattattā paccayo ca hoti jarāmaraṇassa
jarāmaraṇampi khandhānaṁ pākabhedabhāvañca adhitiṭṭhati paccayo ca hoti
bhavantarapātubhāvāya sokādīnaṁ adhiṭṭhānattā tasmā sabbapadesu
dvedhā pavattikiccatopi idaṁ viññātabbaṁ yathārahaṁ.
yasmā cettha avijjāpaccayā saṅkhārāti idaṁ kārakadassananivāraṇaṁ
saṅkhārapaccayā viññāṇanti attasaṅkantidassananivāraṇaṁ viññāṇapaccayā
nāmarūpanti attāti parikappitavatthubhedadassanato ghanasaññānivāraṇaṁ
nāmarūpapaccayā saḷāyatanantiādi attā passati .pe. vijānāti
phusati vediyati taṇhiyati upādiyati bhavati jāyati jiyyati miyyatīti
evamādidassananivāraṇaṁ tasmā micchādassananivāraṇatopetaṁ bhavacakkaṁ
viññātabbaṁ yathārahaṁ.
yasmā panettha salakkhaṇasāmaññalakkhaṇavasena dhammānaṁ adassanato
andho viya avijjā andhassa upakkhalanaṁ viya avijjāpaccayā saṅkhārā
upakkhalitassa patanaṁ viya saṅkhārapaccayā viññāṇaṁ patitassa gaṇḍapātubhāvo
viya viññāṇapaccayā nāmarūpaṁ gaṇḍabhedapīḷakā viya nāmarūpapaccayā saḷāyatanaṁ
gaṇḍapīḷakāghaṭṭanaṁ viya saḷāyatanapaccayā phasso ghaṭṭanadukkhaṁ viya phassapaccayā
vedanā dukkhassa paṭikārābhilāso viya vedanāpaccayā taṇhā
paṭikārābhilāsena asappāyaggahaṇaṁ viya taṇhāpaccayā upādānaṁ
upādinnāsappāyālepanaṁ viya upādānapaccayā bhavo asappāyālepanena

page number: 201

gaṇḍavikārapātubhāvo viya bhavapaccayā jāti gaṇḍavikārato
gaṇḍabhedo viya jātipaccayā jarāmaraṇaṁ yasmā vā panettha
avijjāappaṭipattimicchāpaṭipattibhāvena satte abhibhavati paṭalaṁ viya
akkhīni tadabhibhūto ca bālo ponabbhavikehi saṅkhārehi attānaṁ
veṭheti kosakārakimi viya kosappadesehi saṅkhārapariggahitaṁ viññāṇaṁ
gatīsu patiṭṭhaṁ labhati pariṇāyakapariggahito viya rājakumāro rajje
upapattinimittaparikappanato viññāṇaṁ paṭisandhiyaṁ anekappakāraṁ nāmarūpaṁ
abhinibbatteti māyākāro viya māyaṁ nāmarūpe patiṭṭhitaṁ saḷāyatanaṁ
vuḍḍhiṁ viruḷhiṁ vepullaṁ pāpuṇāti subhūmiyaṁ patiṭṭhito vanappagumbo
viya āyatanaghaṭṭanato phasso jāyati araṇisahitābhimatthanato aggi
viya phassena phuṭṭhassa vedanā pātubhavati agginā phuṭṭhassa dāho
viya vediyamānassa taṇhā pavaḍḍhati loṇudakaṁ pivato pipāsā viya
tasito bhavesu abhilāsaṁ karoti pipāsito viya pānīye tadassupādānaṁ
upādānena bhavaṁ upādiyati āmisalobhena maccho balisaṁ viya bhave
sati jāti hoti bīje sati aṅkuro viya jātassa avassaṁ jarāmaraṇaṁ
uppannassa rukkhassa patanaṁ viya tasmā evaṁ upamāhipetaṁ bhavacakkaṁ
viññātabbaṁ yathārahaṁ.
yasmā ca bhagavatā atthatopi dhammatopi desanatopi paṭivedhatopi
gambhīrabhāvaṁ sandhāya gambhīro cāyaṁ ānanda paṭiccasamuppādo
gambhīrāvabhāso cāti 1- vuttaṁ tasmā gambhīrabhedatopetaṁ bhavacakkaṁ

footnote: 1. saṁ. nidāna. 16/111.

page number: 202

viññātabbaṁ yathārahaṁ.
tattha yasmā na jātito jarāmaraṇaṁ na hoti na ca jātiṁ vinā aññato
hoti itthañca jātito samudāgacchatīti evaṁ jātipaccayasamudāgataṭṭhassa
duravabodhanīyato jarāmaraṇassa jātipaccayasambhūtasamudāgataṭṭho
gambhīro tathā jātiyā bhavapaccayā .pe. saṅkhārānaṁ
avijjāpaccayasambhūtasamudāgataṭṭho gambhīro tasmā idaṁ bhavacakkaṁ
atthagambhīranti ayaṁ tāvettha atthagambhīratā. hetuphalaṁ hi atthoti
vuccati. yathāha. hetuphale ñāṇaṁ atthapaṭisambhidāti 1-. yasmā
pana yenākārena yadavaṭṭhā ca avijjā tesaṁ tesaṁ saṅkhārānaṁ paccayo
hoti tassa duravabodhanīyato avijjāya saṅkhārānaṁ paccayaṭṭho gambhīro
tathā saṅkhārānaṁ .pe. jātiyā jarāmaraṇassa paccayaṭṭho gambhīro
tasmā idaṁ bhavacakkaṁ dhammagambhīranti ayamettha dhammagambhīratā.
hetuno hi dhammoti nāmaṁ. yathāha. hetumhi ñāṇaṁ
dhammapaṭisambhidāti 1-. yasmā cassa tena tena kāraṇena tathā tathā
pavattetabbattā desanāpi gambhīrā na tattha sabbaññutañāṇato
aññaṁ ñāṇaṁ patiṭṭhaṁ labhati tathāhetaṁ katthaci sutte anulomato
katthaci paṭilomato katthaci anulomapaṭilomato katthaci vemajjhato
paṭṭhāya anulomato vā paṭilomato vā katthaci tisandhi catusaṅkhepaṁ
katthaci dvisandhi tisaṅkhepaṁ katthaci ekasandhi dvisaṅkhepaṁ desitaṁ
tasmā idaṁ bhavacakkaṁ desanāgambhīranti ayaṁ desanāgambhīratā. yasmā

footnote: 1. abhi. vi. 35/399.

page number: 203

panettha yo so avijjādīnaṁ sabhāvo yena ca paṭividdhena avijjādayo
sammā salakkhaṇato paṭividdhā honti so duppariyogāhattā gambhīro
tasmā idaṁ bhavacakkaṁ paṭivedhagambhīraṁ. tathāhettha yasmā avijjāya
aññāṇādassanasaccāsampaṭivedhaṭṭho gambhīro saṅkhārānaṁ abhisaṅkharaṇāyūhana
sarāgavirāgaṭṭho viññāṇassa suññatābyāpārāsaṅkantipaṭisandhi
pātubhāvaṭṭho nāmarūpassa ekuppādavinibbhogāvinibbhoganamanaruppanaṭṭho
saḷāyatanassa adhipatilokadvārakhettavisayībhāvaṭṭho phassassa
phusanasaṅghaṭṭanasaṅgatisannipātaṭṭho vedanāya ārammaṇarasānubhavana-
sukhadukkhamajjhattabhāvanijjīvavedayitaṭṭho taṇhāya abhinandiajjhosānasaritā-
latānadītaṇhāsamuddaduppūraṇaṭṭho upādānassa
ādānaggahaṇābhinivesaparāmāsaduratikkamaṭṭho bhavassa āyūhanābhi-
saṅkharaṇayonigatiṭhitinivāsesu khipanaṭṭho jātiyā jātisañjāti-
okkantinibbattipātubhāvaṭṭho jarāmaraṇassakhayavayabhedavipariṇāmaṭṭho
gambhīroti ayamettha paṭivedhagambhīratā.
yasmā panettha ekattanayo nānattanayo abyāpāranayo
evaṁdhammatānayoti cattāro atthanayā honti tasmā nayabhedatopetaṁ
bhavacakkaṁ viññātabbaṁ yathārahaṁ.
tattha avijjāpaccayā saṅkhārā saṅkhārapaccayā viññāṇanti
evaṁ bījassa aṅkurādibhāvena rukkhabhāvappatti viya santānānupacchedo
ekattanayo nāma. yaṁ sammā passanto hetuphalasambandhena
pavattamānassa santānassa anupacchedāvabodhato ucchedadiṭṭhiṁ pajahati micchā

page number: 204

passanto hetuphalasambandhena pavattamānassa santānānupacchedassa
ekattaggahaṇato sassatadiṭṭhiṁ upādiyati.
avijjādīnaṁ pana yathāsakaṁ lakkhaṇavavaṭṭhānaṁ nānattanayo nāma.
yaṁ sammā passanto navanavānaṁ uppādadassanato sassatadiṭṭhiṁ
pajahati micchā passanto ekasantānapatitassa bhinnasantānasseva
nānattaggahaṇato ucchedadiṭṭhiṁ upādiyati.
avijjāya saṅkhārā mayā uppādetabbā saṅkhārānaṁ vā
viññāṇaṁ amhehīti evamādibyāpārābhāvo abyāpāranayo nāma.
yaṁ sammā passanto kārakassa abhāvāvabodhato attadiṭṭhiṁ pajahati
micchā passanto yo asatipi byāpāre avijjādīnaṁ sabhāvaniyamasiddho
hetubhāvo tassa aggahaṇato akiriyadiṭṭhiṁ upādiyati.
avijjādīhi pana kāraṇehi saṅkhārādīnaṁyeva sambhavo khīrādīhi
dadhiādīnaṁ viya na aññesanti ayaṁ evaṁdhammatānayo nāma.
yaṁ sammā passanto paccayānurūpato phalāvabodhā ahetukadiṭṭhiñca
akiriyadiṭṭhiñca pajahati micchā passanto paccayānurūpaṁ phalappavattiṁ
aggahetvā yatokutoci yassakassaci asambhavaggahaṇato
ahetukadiṭṭhiñceva niyatavādañca upādiyatīti. evamidaṁ bhavacakkaṁ
saccappabhavato kiccā vāraṇā upamāhi ca
gambhīranayabhedā ca viññātabbaṁ yathārahaṁ.
idaṁ hi gambhīrato agādhaṁ nānānayaggahaṇato durabhiyānaṁ ñāṇāsinā
samādhipavarasilāyaṁ sunisitena bhavacakkamapadāletvā asanīvicakkamiva

page number: 205

niccanimmathanaṁ saṁsārabhayamatīto na koci supinantarepyatthi. vuttampi
cetaṁ bhagavatā gambhīro cāyaṁ ānanda paṭiccasamuppādo gambhīrāvabhāso
ca etassa cānanda dhammassa aññāṇā ananubodhā evamayaṁ pajā
tantākulakajātā guṇigaṇṭhikajātā muñjapabbajabhūtā apāyaṁ duggatiṁ
vinipātaṁ saṁsāraṁ nātivattatīti 1-. tasmā attano vā paresaṁ vā
hitāya ca sukhāya ca paṭipanno avasesakiccāni pahāya
gambhīre paccayākārap- pabhede idha paṇḍito
yathāgādhaṁ labhetheva- manuyuñje sadā satoti.
iti sādhujanapāmujjatthāya kate visuddhimagge
paññābhāvanādhikāre paññābhūminiddeso nāma sattarasamo paricchedo.
diṭṭhivisuddhiniddeso
idāni yā imesu bhūmibhūtesu dhammesu uggahaparipucchāvasena
ñāṇaparicayaṁ katvā sīlavisuddhi ceva cittavisuddhi cāti dve mūlabhūtā
visuddhiyo sampādetabbāti vuttā tattha sīlavisuddhi nāma suparisuddhaṁ
pāṭimokkhasaṁvarādi catubbidhaṁ sīlaṁ. tañca sīlaniddese vitthāritameva.
cittavisuddhi nāma saupacārā aṭṭha samāpattiyo. tāpi cittasīsena
vuttasamādhiniddese sabbākārena vitthāritāeva tasmā tā tattha
vitthāritanayeneva veditabbā. yaṁ pana vuttaṁ diṭṭhivisuddhi

footnote: 1. dī. mahā. 10/65.

page number: 206

kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi
ñāṇadassanavisuddhīti imā pañca visuddhiyo sarīranti tattha nāmarūpānaṁ
yāthāvadassanaṁ diṭṭhivisuddhi nāma.
taṁ sampādetukāmena samathayānikena tāva ṭhapetvā
nevasaññānāsaññāyatanaṁ avasesarūpārūpāvacarajjhānānaṁ aññatarato
vuṭṭhāya vitakkādīni jhānaṅgāni taṁsampayuttā ca dhammā lakkhaṇarasādivasena
pariggahetabbā. pariggahetvā sabbampetaṁ ārammaṇābhimukhanamanato
namanaṭṭhena nāmanti vavaṭṭhapetabbaṁ. tato yathā nāma puriso
antogehe sappaṁ disvā taṁ anubandhamāno tassa āsayaṁ passati
evameva ayampi yogāvacaro taṁ nāmaṁ upaparikkhanto idaṁ nāmaṁ kiṁ
nissāya pavattatīti pariyesamāno tassa nissayaṁ hadayarūpaṁ passati.
tato hadayarūpassa nissayabhūtāni bhūtanissitāni ca sesupādāyarūpānīti rūpaṁ
pariggaṇhati. so sabbampetaṁ ruppanato rūpanti vavaṭṭhapeti. tato
namanalakkhaṇaṁ nāmaṁ ruppanalakkhaṇaṁ rūpanti saṅkhepato nāmarūpaṁ vavaṭṭhapeti.
suddhavipassanāyāniko pana ayameva vā samathayāniko catudhātuvavaṭṭhāne
vuttānaṁ tesaṁ tesaṁ dhātupariggahamukhānaṁ aññataramukhavasena saṅkhepato
vā vitthārato vā catasso dhātuyo pariggaṇhati. athassa
yāthāvasarasalakkhaṇato āvibhūtāsu dhātūsu kammasamuṭṭhānamhi
tāva kese catasso dhātuyo vaṇṇo gandho raso ojā jīvitaṁ
kāyappasādoti evaṁ kāyadasakavasena dasa rūpāni tattheva bhāvassa
atthitāya bhāvadasakavasena dasa tattheva āhārasamuṭṭhānaṁ ojaṭṭhamakaṁ

page number: 207

utusamuṭṭhānaṁ cittasamuṭṭhānanti aparānipi catuvīsatīti evaṁ
catusamuṭṭhānesu catuvīsatikoṭṭhāsesu catucattālīsa catucattālīsa rūpāni
sedo assu kheḷo siṅghāṇikāti imesu pana catūsu utucittasamuṭṭhānesu
dvinnaṁ ojaṭṭhamakānaṁ vasena soḷasa soḷasa rūpāni udariyaṁ karīsaṁ
pubbo muttanti imesu catūsu utusamuṭṭhānesu utusamuṭṭhānasseva
ojaṭṭhamakassa vasena aṭṭha aṭṭha rūpāni pākaṭāni hontīti. esa
tāva dvattiṁsākāre nayo.
ye pana imasmiṁ dvattiṁsākāre āvibhūte aparā dasa ākārā
āvibhavanti tattha asitādiparipācake tāva kammaje tejokoṭṭhāsamhi
ojaṭṭhamakañceva jīvitañcāti nava rūpāni tathā cittaje
assāsapassāsakoṭṭhāsamhi ojaṭṭhamakañceva saddo cāti nava
sesesu catusamuṭṭhānesu aṭṭhasu jīvitanavakañceva tīṇi ca ojaṭṭhamakānīti
tettiṁsa tettiṁsa rūpāni pākaṭāni honti. tassevaṁ vitthārato
dvācattālīsākāravasena imesu bhūtupādāyarūpesu pākaṭesu jātesu
vatthudvāravasena pañca cakkhudasakādayo hadayavatthudasakañcāti aparānipi
saṭṭhī rūpāni pākaṭāni honti.
so sabbānipi tāni ruppanalakkhaṇena ekato katvā etaṁ
rūpanti passati. tasseva pariggahitarūpassa dvāravasena arūpadhammā
pākaṭā honti. seyyathīdaṁ. dve pañcaviññāṇāni tisso
manodhātuyo aṭṭhasaṭṭhī manoviññāṇadhātuyoti ekāsīti
lokiyacittāni. avisesena ca tehi cittehi sahajātā phasso vedanā

page number: 208

saññā cetanā jīvitaṁ cittaṭṭhiti manasikāroti ime satta cetasikāti.
lokuttaracittāni pana neva suddhavipassakassa na samathayānikassa
pariggahaṁ gacchanti anadhigatattāti. so sabbepi te arūpadhamme
namanalakkhaṇena ekato katvāva etaṁ nāmanti passati. evameko
catudhātuvavaṭṭhānamukhena vitthārato nāmarūpaṁ vavaṭṭhapeti.
aparo aṭṭhārasadhātuvasena. kathaṁ. idha bhikkhu atthi
imasmiṁ attabhāve cakkhudhātu .pe. manoviññāṇadhātūti dhātuyo
āvajjitvā yaṁ loko setakaṇhātikaṇhamaṇḍalavicittaṁ āyatavitthataṁ
akkhikūpake nhārusuttakena ābandhaṁ maṁsapiṇḍaṁ cakkhūti sañjānāti
taṁ aggahetvā khandhaniddese upādāyarūpesu vuttappakāraṁ
cakkhuppasādaṁ cakkhudhātūti vavaṭṭhapeti. yāni panassa nissayabhūtā
catasso dhātuyo parivārakāni cattāri vaṇṇagandharasaojārūpāni
anupālakaṁ jīvitindriyanti nava sahajātarūpāni tattheva ṭhitāni
kāyadasakabhāvadasakavasena vīsati kammajarūpāni āhārasamuṭṭhānādīnaṁ
tiṇṇaṁ ojaṭṭhamakānaṁ vasena catuvīsati anupādinnarūpānīti evaṁ sesāni
tepaṇṇāsa rūpāni honti na tāni cakkhudhātūti vavaṭṭhapeti.
esa nayo sotadhātuādīsupi. kāyadhātuyaṁ pana avasesāni tecattālīsa
rūpāni honti. keci pana utucittasamuṭṭhānāni saddena saha
nava nava katvā pañcacattālīsāti vadanti. iti ime pañca
pasādā tesañca visayā rūpasaddagandharasaphoṭṭhabbā pañcāti dasa
rūpāni dasa dhātuyo honti. avasesarūpāni dhammadhātuyova honti.

page number: 209

cakkhuṁ pana nissāya rūpaṁ ārabbha pavattaṁ cittaṁ cakkhuviññāṇadhātu nāmāti
evaṁ dve pañcaviññāṇāni pañca viññāṇadhātuyo honti. tīṇi
manodhātucittāni ekā manodhātu. aṭṭhasaṭṭhī manoviññāṇadhātucittāni
manoviññāṇadhātūti. sabbānipi ekāsīti lokiyacittāni satta
viññāṇadhātuyo taṁsampayuttā phassādayo dhammadhātūti. evamettha
aḍḍhekādasa dhātuyo rūpaṁ aḍḍhaṭṭhamā dhātuyo nāmanti. evameko
aṭṭhārasadhātuvasena nāmarūpaṁ vavaṭṭhapeti.
aparo dvādasāyatanavasena. kathaṁ. cakkhudhātuyaṁ vuttanayeneva
ṭhapetvā tepaṇṇāsa rūpāni cakkhuppasādamattaṁ cakkhāyatananti
vavaṭṭhapeti tattha vuttanayeneva ca sotaghānajivhākāyadhātuyo
sotaghānajivhākāyāyatanānīti tesaṁ visayabhūte pañca dhamme
rūpasaddagandharasaphoṭṭhabbāyatanānīti lokiyasattaviññāṇadhātuyo manāyatananti
taṁsampayutte 1- phassādayo sesarūpañca dhammāyatananti. evamettha
aḍḍhekādasāayatanāni rūpaṁ diyaḍḍhāayatanāni nāmanti. evameko
dvādasāyatanavasena nāmarūpaṁ vavaṭṭhapeti.
aparo tato saṅkhittataraṁ khandhavasena vavaṭṭhapeti. kathaṁ. idha
bhikkhu imasmiṁ sarīre catusamuṭṭhānā catasso dhātuyo tannissito
vaṇṇo gandho raso ojā cakkhuppasādādayo pañca pasādā vatthurūpaṁ
bhāvo jīvitindriyaṁ dvisamuṭṭhāno saddoti imāni sattarasa rūpāni
sammasanupagāni nipphannāni rūparūpāni kāyaviññatti vacīviññatti

footnote: 1. ma. taṁsampayuttā.

page number: 210

ākāsadhātu rūpassa lahutā mudutā kammaññatā upacayo santati jaratā
aniccatāti imāni pana dasa rūpāni na sammasanupagāni ākāravikāra
antaraparicchedamattakāni na nipphannāni na rūparūpāni apica kho
rūpānaṁ ākāravikārāntaraparicchedamattato rūpanti saṅkhaṁ gatāni
iti sabbānipetāni sattavīsati rūpāni rūpakkhandho ekāsītiyā
lokiyacittehi saddhiṁ uppannā vedanā vedanākkhandho taṁsampayuttā
saññā saññākkhandho saṅkhārā saṅkhārakkhandho viññāṇaṁ
viññāṇakkhandhoti iti rūpakkhandho rūpaṁ cattāro arūpino khandhā
nāmanti. evameko pañcakkhandhavasena nāmarūpaṁ vavaṭṭhapeti.
aparo yaṅkiñci rūpaṁ sabbaṁ rūpaṁ cattāri ca mahābhūtāni catunnañca
mahābhūtānaṁ upādāyarūpanti evaṁ saṅkhitteneva imasmiṁ attabhāve
rūpaṁ pariggahetvā tathā manāyatanañceva dhammāyatanekadesañca
nāmanti pariggahetvā iti idañca nāmaṁ idañca rūpaṁ idaṁ vuccati
nāmarūpanti saṅkhepato nāmarūpaṁ vavaṭṭhapeti.
sace panassa tena tena mukhena rūpaṁ pariggahetvā arūpaṁ
pariggaṇhato sukhumattā arūpaṁ na upaṭṭhāti tena dhuranikkhepaṁ akatvā
rūpameva punappunaṁ sammasitabbaṁ manasikātabbaṁ pariggahetabbaṁ vavaṭṭhapetabbaṁ.
yathā yathā hissa rūpaṁ suvikkhālitaṁ hoti nijjaṭaṁ suparisuddhaṁ
tathā tathā tadārammaṇā arūpadhammā sayameva pākaṭā honti.
yathā hi cakkhumato purisassa aparisuddhe ādāse mukhanimittaṁ

page number: 211

olokentassa nimittaṁ na paññāyati so nimittaṁ na paññāyatīti
na ādāsaṁ chaḍḍeti athakho naṁ punappunaṁ parimajjati tassa visuddhe
ādāse nimittaṁ sayameva pākaṭaṁ hoti yathā ca telatthiko
tilapiṭṭhaṁ doṇiyaṁ ākīritvā udakena paripphositvā ekavāraṁ dvevāraṁ
pīḷanamattena tele anikkhamante na tilapiṭṭhaṁ chaḍḍeti athakho naṁ
punappunaṁ uṇhodakena paripphositvā maddetvā pīḷeti tassevaṁ
karoto vippasannampi tilatelaṁ nikkhamati yathā vā pana udakaṁ
pasādetukāmo katakaṭṭhiṁ gahetvā antoghaṭe hatthaṁ otāretvā
ekadve vāre ghaṁsanamattena udake avippasīdante na katakaṭṭhiṁ chaḍḍeti
athakho naṁ punappunaṁ ghaṁsati tassevaṁ karontassa kalalakaddamaṁ
sannisīdati udakaṁ acchaṁ hoti vippasannaṁ evameva tena bhikkhunā
dhuranikkhepaṁ akatvā rūpameva punappunaṁ sammasitabbaṁ manasikātabbaṁ
pariggahetabbaṁ vavaṭṭhapetabbaṁ yathā yathā hissa rūpaṁ suvikkhālitaṁ
hoti nijjaṭaṁ suparisuddhaṁ tathā tathā tappaccanīkā kilesā sannisīdanti
kaddamupari udakaṁ viya cittaṁ pasannaṁ hoti tadārammaṇā arūpadhammā
sayameva pākaṭā honti. evaṁ aññāhipi ucchucoragoṇadadhimacchādīhi
upamāhi ayamattho pakāsetabbo.
evaṁ suvisuddharūpapariggahassa panassa arūpadhammā tīhi ākārehi
upaṭṭhahanti phassavasena vā vedanāvasena vā viññāṇavasena vā. kathaṁ.
ekassa tāva paṭhavīdhātu kakkhaḷalakkhaṇātiādinā nayena
dhātuyo pariggaṇhantassa paṭhamābhinipāto phasso taṁsampayuttā

page number: 212

vedanā vedanākkhandho saññā saññākkhandho saddhiṁ phassena
cetanā saṅkhārakkhandho cittaṁ viññāṇakkhandhoti upaṭṭhāti. tathā
kese paṭhavīdhātu kakkhaḷalakkhaṇā .pe. assāsapassāse paṭhavīdhātu
kakkhaḷalakkhaṇāti paṭhamābhinipāto phasso taṁsampayuttā vedanā
vedanākkhandho .pe. cittaṁ viññāṇakkhandhoti upaṭṭhāti. evaṁ
arūpadhammā phassavasena upaṭṭhahanti.
ekassa paṭhavīdhātu kakkhaḷalakkhaṇāti tassa rasānubhavanakavedanā
vedanākkhandho taṁsampayuttā saññā saññākakhandho taṁsampayutto
phasso ca cetanā ca saṅkhārakkhandho taṁsampayuttaṁ cittaṁ
viññāṇakkhandhoti upaṭṭhāti. tathā kese paṭhavīdhātu kakkhaḷalakkhaṇā .pe.
assāsapassāse paṭhavīdhātu kakkhaḷalakkhaṇāti tassa rasānubhavanakavedanā
vedanākkhandho .pe. taṁsampayuttaṁ cittaṁ viññāṇakkhandhoti upaṭṭhāti.
evaṁ vedanāvasena arūpadhammā upaṭṭhahanti.
aparassa paṭhavīdhātu kakkhaḷalakkhaṇāti ārammaṇapaṭivijānanaṁ
viññāṇaṁ viññāṇakkhandho taṁsampayuttā vedanā vedanākkhandho
saññā saññākkhandho phasso ca cetanā ca saṅkhārakkhandhoti
upaṭṭhāti. tathā kese paṭhavīdhātu kakkhaḷalakkhaṇā .pe.
assāsapassāse paṭhavīdhātu kakkhaḷalakkhaṇāti ārammaṇapaṭivijānanaṁ
viññāṇaṁ viññāṇakkhandho taṁsampayuttā vedanā vedanākkhandho
saññā saññākkhandho phasso ca cetanā ca saṅkhārakkhandhoti
upaṭṭhāti. evaṁ viññāṇavasena arūpadhammā upaṭṭhahanti.

page number: 213

eteneva upāyena kammasamuṭṭhāne kese paṭhavīdhātu
kakkhaḷalakkhaṇātiādinā nayena bācattālīsāya dhātukoṭṭhāsesu catunnaṁ
catunnaṁ dhātūnaṁ vasena sesesu ca cakkhudhātuādīsu rūpapariggahamukhesu
sabbaṁ nayabhedaṁ anugantvā yojanā kātabbā.
yasmā ca evaṁ suvisudadharūpapariggahasseva tassa arūpadhammā
tīhākārehi pākaṭā honti tasmā suvisuddharūpapariggaheneva
arūpapariggahāya yogo kātbbo na itarena. sace hi ekasmiṁ vā
rūpadhamme upaṭṭhite dvīsu vā rūpaṁ pahāya arūpapariggahaṁ ārabhati
kammaṭṭhānatopi parihāyati paṭhavīkasiṇabhāvanāya vuttappakārā pabbateyyā
gāvī viya. suvisudadharūpapariggahavasena pana arūpapariggahāya yogaṁ
karoto kammaṭṭhānaṁ vuḍḍhiṁ viruḷhiṁ vepulalaṁ pāpuṇāti. so evaṁ
phassādīnaṁ vasena upaṭṭhite cattāro arūpino khandhe nāmanti tesaṁ
ārammaṇabhūtāni cattāri mahābhūtāni catunnaṁ ca mahābhūtānaṁ upādāyarūpaṁ
rūpanti vavaṭṭhapeti.
iti aṭṭhārasadhātuyo dvādasāyatanāni pañcakkhandheti sabbepi
tebhūmike dhamme khaggena samuggaṁ vivaramāno viya yamakatālakandaṁ
phālayamāno viya ca nāmañca rūpañcāti dvedhā vavaṭṭhapeti
nāmarūpamattato uddhaṁ añño satto vā puggalo vā
devo vā brahmā vā natthīti niṭṭhaṁ gacchati.
so evaṁ yāthāvasarasato nāmarūpaṁ vavaṭṭhapetvā suṭṭhutaraṁ satto
puggaloti imissā lokasamaññāya pahānatthāya sattasammohasasa

page number: 214

samatikkamatthāya asammohabhūmiyaṁ cittaṁ ṭhapanatthāya sambahulasuttantavasena
nāmarūpamattamevidaṁ na satto na puggalo atthīti etamatthaṁ saṁsandetvā
vavaṭṭhapeti. vuttañhetaṁ
yathā hi aṅgasambhārā hoti saddo ratho iti
evaṁ khandhesu santesu hoti sattoti sammatīti 1-.
aparampi vuttaṁ seyyathāpi āvuso kaṭṭhañca paṭicca valliñca
paṭicca mattikañca paṭicca tiṇañca paṭicca ākāso parivārito
agārantveva saṅkhaṁ gacchati evameva kho āvuso aṭṭhiñca paṭicca
nhāruñca paṭicca maṁsañca paṭicca cammañca paṭicca ākāso
parivārito rūpantveva saṅkhaṁ gacchatīti 2-. aparampi vuttaṁ
dukkhameva hi sambhoti dukkhaṁ tiṭṭhati veti ca
nāññatra dukkhā sambhoti nāññatra dukkhā nirujjhatīti 3-.
evaṁ anekasatehi suttantehi nāmarūpameva dīpitaṁ na satto
na puggalo. tasmā yathā akkhacakkapañjaraīsādīsu aṅgasambhāresu
ekenākārena saṇṭhitesu rathoti vohāramattaṁ hoti paramatthato
ekekasmiṁ aṅge upaparikkhiyamāne ratho nāma natthi yathā ca
kaṭṭhādīsu gehasambhāresu ekenākārena ākāsaṁ parivāretvā
ṭhitesu gehanti vohāramattaṁ hoti paramatthato gehaṁ nāma natthi
yathā ca aṅguliaṅguṭṭhādīsu ekenākārena ṭhitesu muṭṭhīti vohāramattaṁ
hoti doṇitantiādīsu vīṇāti hatthiassādīsu senāti

footnote: 1. saṁ. sa. 15/198. 2. ma. mū. 12/358. 3. saṁ. sa. 15/199.

page number: 215

pākāragehagopurādīsu nagaranati khandha sākhā palāsādīsu ekenākārena
ṭhitesu rukkhoti vohāramattaṁ hoti paramatthato ekekasmiṁ avayave
upaparikkhiyamāne rukkho nāma natthi evameva pañcasūpādānakkhandhesu
sati satto puggaloti vohāramattaṁ hoti paramatthato ekekasmiṁ
dhamme upaparikkhiyamāne asmīti vā ahanti vā gāhassa vatthubhūto
satto nāma natthi paramatthato pana nāmarūpamattameva atthīti.
evaṁ passato hissa dassanaṁ yathābhūtadassanaṁ nāma hoti.
yo panetaṁ yathābhūtadassanaṁ pahāya satto atthīti gaṇhāti
so tassa vināsaṁ anujāneyya avināsaṁ vā avināsaṁ anujānanto
sassate patati vināsaṁ anujānanto ucchede patati. kasmā.
khīranvayassa dadhino viya tadanvayassa aññassa abhāvato. so
sassato sattoti gaṇhanto olīyati nāma ucchijjatīti gaṇhanto
atidhāvati nāma. tenāha bhagavā dvīhi bhikkhave diṭṭhigatehi pariyuṭṭhitā
devamanussā olīyanti eke atidhāvanti eke cakkhumanto ca
passanti kathañca bhikkhave olīyanti eke bhavārāmā bhikkhave
devamanussā bhavaratā bhavasammuditā tesaṁ bhavanirodhāya dhamme
desiyamāne cittaṁ na pakkhandati nappasīdati na santiṭṭhati nādhimuccati
evaṁ kho bhikkhave olīyanti eke kathañca bhikkhave atidhāvanti eke
bhaveneva kho paneke aṭṭiyamānā harāyamānā jigucchamānā vibhavaṁ
abhinandanti yato kira bho ayaṁ attā kāyassa bhedā parammaraṇā
ucchijjati vinassati na hoti parammaraṇā etaṁ santaṁ etaṁ paṇītaṁ

page number: 216

etaṁ yāthāvanti evaṁ kho bhikkhave atidhāvanti eke kathañca bhikkhave
cakkhumanto ca passanati idha bhikkhave bhikkhu bhūtaṁ bhūtato passati bhūtaṁ bhūtato
disvā bhūtassa nibbidāya virāgāya nirodhāya paṭipanno hoti evaṁ kho
bhikkhave cakkhumanto ca passantīti 1-. tasmā yathā dāruyantaṁ suññaṁ
nijjīvaṁ nirīhakaṁ atha ca pana dārurajjukasamāyogavasena gacchatipi tiṭṭhatipi
saīhakaṁ sabyāpāraṁ viya khāyati evamidaṁ nāmarūpampi suññaṁ nijjīvaṁ
nirīhakaṁ atha ca pana aññamaññaṁ samāyogavasena gacchatipi tiṭṭhatipi saīhakaṁ
sabyāpāraṁ viya khāyatīti daṭṭhabbaṁ. tenāhu porāṇā
nāmañca rūpañca idhatthi saccato
na hettha satto manujova vijjati
suññaṁ idaṁ yantamivābhisaṅkhataṁ
dukkhassa puñjo tiṇakaṭṭhasādisoti.
na kevalañcetaṁ dāruyantupamāya aññāhipi naḷakalāpiādīhi
upamāhi vibhāvetabbaṁ. yathā hi dvīsu naḷakalāpīsu aññamaññaṁ
nissāya ṭhapitāsu ekā ekissā upatthambho hoti ekissā
patamānāya itarāpi patati evameva pañcavokārabhave nāmarūpaṁ
aññamaññaṁ nissāya pavattati ekaṁ ekassa upatthambho hoti
maraṇavasena ekasmiṁ patamāne itarampi patati. tenāhu porāṇā
yamakaṁ nāmarūpañca ubho aññoññanissitā

footnote: 1. khu. iti. 25/263.

page number: 217

ekasmiṁ bhijjamānasmiṁ ubho bhijjanti paccayāti.
yathā ca daṇḍābhihataṁ bheriṁ nissāya sadde pavattamāne aññā
bherī añño saddo bherīsaddā asammissā bherī saddena suññā
saddo bheriyā suñño evameva vatthudvārārammaṇasaṅkhātaṁ rūpaṁ
nissāya nāme pavattamāne aññaṁ rūpaṁ aññaṁ nāmaṁ nāmarūpā
asammissā nāmaṁ rūpena suññaṁ rūpaṁ nāmena suññaṁ. apica kho
bheriṁ paṭicca saddo viya rūpaṁ paṭicca nāmaṁ pavattati. tenāhu porāṇā
na cakkhuto jāyare phassapañcamā
na rūpato no ca ubhinnamantarā
hetuṁ paṭicca pabhavanti saṅkhatā
yathāpi saddo pahaṭāya bheriyā
na sotato jāyare phassapañcamā
na saddato no ca ubhinnamantarā .pe.
na ghānato jāyare phassapañcamā
na gandhato no ca ubhinnamantarā .pe.
na jivhato jāyare phassapañcamā
na rasato no ca ubhinnamantarā .pe.
na kāyato jāyare phassapañcamā
na phassato no ca ubhinnamantarā .pe.
na vatthurūpā pabhavanti saṅkhatā
na cāpi dhammāyatanehi niggatā

page number: 218

hetuṁ paṭicca pabhavanti saṅkhatā
yathāpi saddo pahaṭāya bheriyāti.
apicettha nāmaṁ nittejaṁ na sakena tejena pavattituṁ sakkoti
na khādati na pivati na byāharati na iriyāpathaṁ kappeti rūpampi
nittejaṁ na sakena tejena pavatatituṁ sakkoti na hi tassa
khāditukāmatā napi pivitukāmatā na byāharitukāmatā na iriyāpathaṁ
kappetukāmatā athakho nāmaṁ nissāya rūpaṁ pavattati rūpaṁ nissāya
nāmaṁ pavattati. nāmassa pana khāditukāmatāya pivitukāmatāya
byāharitukāmatāya iriyāpathaṁ kappetukāmatāya sati rūpaṁ khādati
pivati byāharati iriyāpathaṁ kappeti.
imassa panatthassa vibhāvanatthāya imaṁ upamaṁ udāharanti.
yathā ca khaccandho ca pīṭhasappi ca disā pakkamitukāmā assu
jaccandho pīṭhasappiṁ evamāha ahaṁ kho bhaṇe sakkomi pādehi
pādakaraṇīyaṁ kātuṁ natthi ca me cakkhūni yehi samavisamaṁ passeyyanti
pīṭhasappipi khaccandhaṁ evamāha ahaṁ kho bhaṇe sakkomi cakkhunā
cakkhukaraṇīyaṁ kātuṁ natthi ca me pādāni yehi abhikkameyyaṁ vā
paṭikkameyyaṁ vāti so 1- tuṭṭhahaṭṭho jaccandho pīṭhasappiṁ aṁsakūṭaṁ
āropesi pīṭhasappi jaccandhassa aṁsakūṭe nisīditvā evamāha vāmaṁ
muñca dakkhiṇaṁ gaṇha dakkhiṇaṁ muñca vāmaṁ gaṇhāti tattha
jaccandhopi nittejo dubbalo na sakena tejena na sakena balena gacchati

footnote: 1. te tuṭṭhahaṭṭhāti bhavitabbaṁ.

page number: 219

pīṭhasappipi nittejo dubbalo na sakena tejena na sakena balena
gacchati na ca tesaṁ aññamaññaṁ nissāya gamanaṁ nappavattati
evameva nāmampi nittejaṁ na sakena tejena uppajjati na tāsu tāsu
kiriyāsu pavattati rūpampi nittejaṁ na sakena tejena uppajjati
na tāsu tāsu kiriyāsu pavattati na ca nesaṁ aññamaññaṁ nissāya
uppatti vā pavatti vā na hoti. tenetaṁ vuccati
na sakena balena jāyare nopi sakena balena tiṭṭhare
paradhammavasānuvattino jāyare saṅkhatā attadubbalā
parapaccayato ca jāyare parāarammaṇato samuṭṭhitā
ārammaṇapaccayehi ca paradhammehi cime pabhāvitā
yathāpi nāvaṁ nissāya manussā yanti aṇṇave
evameva rūpaṁ nissāya nāmakāyo pavattati
yathā manusse nissāya nāvā gacchati aṇṇave
evameva nāmaṁ nissāya rūpakāyo pavattati
ubho nissāya gacchanti manussā nāvā ca aṇṇave
evaṁ nāmañca rūpañca ubho aññoññanissitāti.
evaṁ nānānayehi nāmarūpaṁ vavaṭṭhāpayato sattasaññaṁ abhibhavitvā
asammohabhūmiyaṁṭhitaṁ nāmarūpānaṁyāthāvadassanaṁ diṭṭhivisuddhītiveditabbaṁ.
nāmarūpavavaṭṭhānantipi saṅkhāraparicchedotipi etasseva adhivacanaṁ.
iti sādhujanapāmujjatthāya kate visuddhimagge
paññābhāvanādhikāre diṭṭhivisuddhiniddeso nāma aṭṭhārasamo paricchedo.

page number: 220

kaṅkhāvitaraṇavisuddhiniddeso
etasseva pana nāmarūpassa paccayapariggahaṇena tīsu addhāsu
kaṅkhaṁ vitaritvā ṭhitaṁ ñāṇaṁ kaṅkhāvitaraṇavisuddhi nāma.
taṁ sampādetukāmo bhikkhu yathā nāma kusalo bhisakko rogaṁ
disvā tassa samuṭṭhānaṁ pariyesati yathā vā pana anukampako
puriso mandaṁ kumāraṁ daharaṁ uttānaleyyakaṁ rathikāya nipannaṁ disvā
kassa nukho ayaṁ puttakoti tassa mātāpitaro āvajjati evameva
tassa nāmarūpassa hetupaccayapariyesanaṁ āvajjati.
so āditova iti paṭisañcikkhati na tāvidaṁ nāmarūpaṁ ahetukaṁ
sabbattha sabbadā sabbesañca ekasadisabhāvāpattito na issarādihetukaṁ
nāmarūpato uddhaṁ issarādīnaṁ abhāvato yepi nāmarūpamattameva
issarādayoti vadanti tesaṁ issarādisaṅkhātassa nāmarūpassa
ahetukabhāvāpattito tasmā bhavitabbamassa hetupaccayehi ke nukho teti.
so evaṁ nāmarūpassa hetupaccaye āvajjitvā imassa tāva
rūpakāyassa evaṁ hetupaccaye pariggaṇhāti ayaṁ kāyo nibbattamāno
neva uppalapadumapuṇḍarīkasogandhikādīnaṁ abbhantare nibbattati
na maṇimuttāhārādīnaṁ athakho āmāsayapakkāsayānaṁ antare
udarapaṭalaṁ pacchato piṭṭhikaṇṭakaṁ purato katvā anta antaguṇaparivārito
sayampi duggandhajegucchapaṭikūlo duggandhajegucchapaṭikūle paramasambādhe
okāse pūtimacchapūtikummāsaoḷigalla candanikādīsu kimi viya nibbattati
tassevaṁ nibbattamānassa avijjā taṇhā upādānaṁ kammanti ime

page number: 221

cattāro dhammā nibbattakattā hetu āhāro upatthambhakattā
paccayoti pañca dhammā hetupaccayā honti tesupi avijjādayo
tayo imassa kāyassa mātā viya dārakassa upanissayā honti
kammaṁ pitā viya puttassa janakaṁ āhāro dhātī viya dārakassa
sandhārakoti. evaṁ rūpakāyassa paccayapariggahaṁ katvā puna
cakkhuñca paṭicca rūpe ca uppajjati cakkhuviññāṇantiādinā 1-
nayena nāmakāyassa paccayapariggahaṁ karoti.
so evaṁ paccayato nāmarūpassa pavattiṁ disvā yathā
idaṁ etarahi evaṁ atītepi addhāne paccayato pavattittha
anāgatepi paccayato pavattissatīti samanupassati. tassevaṁ
samanupassato yā sā pubbantaṁ ārabbha ahosiṁ nukho ahaṁ
atītamaddhānaṁ na nukho ahosiṁ atītamaddhānaṁ kinnukho ahosiṁ
atītamaddhānaṁ kathaṁ nukho ahosiṁ atītamaddhānaṁ kiṁ hutvā kiṁ ahosiṁ
nukho ahaṁ atītamaddhānanti 2- pañcavidhā vicikicchā vuttā yāpi
aparantaṁ ārabbha bhavissāmi nukho ahaṁ anāgatamaddhānaṁ na nukho
bhavissāmi anāgatamaddhānaṁ kinnukho bhavissāmi anāgatamaddhānaṁ
kathaṁ nukho bhavissāmi anāgatamaddhānaṁ kiṁ hutvā kiṁ bhavissāmi
nukho ahaṁ anāgatamaddhānanti pañcavidhā vicikicchā vuttā yāpi
paccupannaṁ ārabbha etarahi vā pana paccuppannaṁ addhānaṁ ārabbha
ajjhattaṁ kathaṅkathī hoti ahaṁ nukhosmi 3- no nukhosmi kinnukhosmi

footnote: 1. saṁ. saḷā. 18/39. 2. ma. mū. 12/14. 3. ma. nukhosmiṁ.

page number: 222

kathaṁ nukhosmi ayaṁ nukho satto kuto āgato so kuhiṁ gāmī
bhavissatīti chabbidhā vicikicchā vuttā sā sabbāpi pahīyati.
aparo sādhāraṇāsādhāraṇavasena duvidhaṁ nāmassa paccayaṁ passati
kammādivasena catubbidhaṁ rūpassa. duvidho hi nāmassa paccayo
sādhāraṇo asādhāraṇo ca. tattha cakkhādīni cha dvārāni rūpādīni
cha ārammaṇāni nāmassa sādhāraṇo paccayo kusalādibhedato
sabbappakārassāpi tato pavattito manasikārādiko asādhāraṇo.
yonisomanasikārasaddhammassavanādiko hi kusalasseva hoti viparīto
akusalassa kammādiko vipākassa bhavaṅgādiko kiriyassāti. rūpassa
pana kammaṁ cittaṁ utu āhāroti ayaṁ kammādiko catubbidho paccayo.
tattha kammaṁ atītameva kammasamuṭṭhānassa rūpassa paccayo hoti.
cittaṁ cittasamuṭṭhānassa uppajjamānaṁ. utuāhārā utuāhāra-
samuṭṭhānassa ṭhitikkhaṇe paccayā hontīti. evameko nāmarūpassa
paccayapariggahaṁ karoti. so evaṁ paccayato nāmarūpassa pavattiṁ
disvā yathā idaṁ etarahi evaṁ atītepi addhāne paccayato
pavattittha anāgatepi paccayato pavattissatīti samanupassati. tassevaṁ
samanupassato vuttanayeneva tīsupi addhānesu vacikicchā pahīyati.
aparotesaṁyeva nāmarūpasaṅkhātānaṁ saṅkhārānaṁ jarāpattiṁjiṇṇānañca
bhaṅgaṁ disvā idaṁ saṅkhārānaṁ jarāmaraṇaṁ nāma jātiyā sati hoti
jāti bhave sati bhavo upādāne sati upādānaṁ taṇhāya sati taṇhā
vedanāya sati vedanā phasse sati phasso saḷāyatane sati saḷāyatanaṁ

page number: 223

nāmarūpe sati nāmarūpaṁ viññāṇe sati viññāṇaṁ saṅkhāresu sati
saṅkhārā avijjāya satīti evaṁ paṭilomapaṭiccasamuppādavasena nāmarūpassa
paccayapariggahaṁ karoti. athassa vuttanayeneva vicikicchā pahīyati.
aparo iti kho avijjāpaccayā saṅkhārāti pubbe vitthāretvā
dassitānulomapaṭiccasamuppādavaseneva nāmarūpassa paccayapariggahaṁ
karoti. athassa vuttanayeneva kaṅkhā pahīyati.
aparo purimakammabhavasmiṁ moho avijjā āyūhanā saṅkhārā
nikantitaṇhā upagamanaṁ upādānaṁ cetanā bhavoti ime pañca dhammā
purimakammabhavasmiṁ idha paṭisandhiyā paccayā idha paṭisandhi viññāṇaṁ
okkanti nāmarūpaṁ pasādo āyatanaṁ phuṭṭho phasso vedayitaṁ vedanāti
ime pañca dhammā idhupapattibhavasmiṁ purekatassa kammassa paccayā
idha paripakkattā āyatanānaṁ moho avijjā .pe. cetanā bhavoti
ime pañca dhammā idha kammabhavasmiṁ āyatiṁ paṭisandhiyā paccayāti
evaṁ kammavaṭṭavipākavaṭṭavasena nāmarūpassa paccayapariggahaṁ karoti.
tattha catubbidhaṁ kammaṁ diṭṭhadhammavedanīyaṁ upapajjavedanīyaṁ
aparāpariyavedanīyaṁ ahosikammanti. tesu ekajavanavīthiyaṁ sattasu cittesu
kusalā vā akusalā vā paṭhamajavanacetanā diṭṭhadhammavedanīyakammaṁ nāma.
taṁ imasmiṁyeva attabhāve vipākaṁ deti. tathā asakkontaṁ pana
ahosikammaṁ nāma. nāhosi kammavipāko na bhavissati kammavipāko
natthi kammavipākoti 1- imassa tikassa vasena ahosikammaṁ nāma hoti.

footnote: 1. khu. pa. 31/414.

page number: 224

atthasādhikā pana sattamajavanacetanā upapajjavedanīyakammaṁ nāma. taṁ
anantare attabhāve vipākaṁ deti. tathā asakkontaṁ vuttanayeneva
ahosikammaṁ nāma hoti. ubhinnaṁ antare pañca javanacetanā
aparāpariyavedanīyakammaṁ nāma. taṁ anāgate yadā okāsaṁ labhati tadā
vipākaṁ deti. sati saṅkhārappavattiyā ahosikammaṁ nāma na hoti.
aparampi catubbidhaṁ kammaṁ yaṁ garukaṁ yaṁ bahulaṁ yadāsannaṁ
kaṭattāvāpanakammanti. tattha kusalaṁ vā hotu akusalaṁ vā
garukāgarukesu yaṁ garukaṁ mātughātādikaṁ kammaṁ vā mahaggatakammaṁ vā
tadeva paṭhamaṁ vipaccati. tathā bahulābahulesupi yaṁ bahulaṁ hoti susīlyaṁ
vā dussīlyaṁ vā tadeva paṭhamaṁ vipaccati. yadāsannaṁ nāma
maraṇakāle anussaritakammaṁ. yañhi āsannamaraṇo anussarituṁ sakkoti
teneva uppajjati. etehi pana tīhi muttaṁ punappunaṁ laddhāsevanaṁ
kaṭattāvāpanakammaṁ nāma hoti. tesaṁ abhāve taṁ paṭisandhiṁ
ākaḍḍhati.
aparampi catubbidhaṁ kammaṁ janakaṁ upatthambhakaṁ upapīḷakaṁ
upaghātakanti. tattha janakaṁ nāma kusalampi hoti akusalampi. taṁ
paṭisandhiyampi pavattepi kāmarūpārūpavipākakkhandhe janeti. upatthambhakaṁ
pana vipākaṁ janetuṁ na sakkoti aññena kammena dinnāya
paṭisandhiyā janite vipāke uppajjanakasukhadukkhaṁ upatthambheti addhānaṁ
pavatteti. upapīḷakaṁ aññena kammena dinnāya paṭisandhiyā janite
vipāke uppajjanakasukhadukkhaṁ pīḷeti bādhati addhānaṁ pavattituṁ na deti.

page number: 225

upaghātakaṁ pana sayaṁ kusalampi akusalampi samānaṁ aññaṁ dubbalaṁ kammaṁ
ghātetvā tassa vipākaṁ paṭibāhitvā attano vipākassa okāsaṁ
karoti. evaṁ pana kammena kate okāse taṁ vipākaṁ uppannaṁ
nāma vuccati.
iti imesaṁ dvādasannaṁ kammānaṁ kammantarañceva vipākantarañca
buddhānaṁ kammavipākañāṇasseva yāthāvasarasato pākaṭaṁ hoti
asādhāraṇaṁ sāvakehi. vipassakena pana kammantarañca vipākantarañca
ekadesato jānitabbaṁ. tasmā ayaṁ mukhamattadassanena kammaviseso
pakāsitoti.
iti imaṁ dvādasavidhaṁ kammaṁ kammavaṭṭe pakkhipitvā evameko
kammavaṭṭavipākavaṭṭavasena nāmarūpassa paccayapariggahaṁ karoti. so
evaṁ kammavaṭṭavipākavaṭṭavasena paccayato nāmarūpassa pavattiṁ disvā
yathā idaṁ etarahi evaṁ atītepi addhāne kammavaṭṭavipākavaṭṭavasena
paccayato pavattittha anāgatepi kammavaṭṭavipākavaṭṭavaseneva
paccayato pavattissati iti kammañceva kammavipāko ca kammavaṭṭañca
vipākavaṭṭañca kammappavattañca vipākappavattañca kammasantati ca
vipākasantati ca kiriyā ca kiriyāphalañca
kammavipākā 1- vattanti vipāko kammasambhavo
kammā punabbhavo hoti evaṁ loko pavattatīti
samanupassati. tassevaṁ samanupassato yā sā pubbantādayo ārabbha

footnote: 1. ma. yu. kammā vipākā. ṭīkāyampi kammāti kammatoti vuttaṁ.

page number: 226

ahosiṁ nu kho ahantiādinā 1- nayena vuttā soḷasavidhā vicikicchā sā
sabbā pahīyati. sabbabhavayonigatiṭhitinivāsesu hetuphala sambandhavasena
pavattamānaṁ nāmarūpamattameva khāyati. so neva kāraṇato uddhaṁ kārakaṁ
passati na vipākappavattito udadhaṁ vipākapaṭisaṁvedakaṁ kāraṇe pana sati
kārakoti vipākappavattiyā sati paṭisaṁvedakoti samaññāmattena paṇḍitā
voharanticcevassa sammappaññāya sudiṭṭhaṁ hoti. tenāhu porāṇā
kammassa kārako natthi vipākassa ca vedako
suddhadhammā pavattanti evetaṁ sammadassanaṁ
evaṁ kamme vipāke ca vattamāne sahetuke
bījarukkhādikānaṁva pubbā koṭi na nāyati
anāgatepi saṁsāre appavattaṁ na dissati
etamatthaṁ anaññāya titthiyā asayaṁvasī
sattasaññaṁ gahetvāna sassatucchedadassino
dvāsaṭṭhidiṭṭhiṁ gaṇhanti aññamaññaṁ virodhitā
diṭṭhibandhanabandhā te taṇhāsotena vuyhare
taṇhāsotena vuyhantā na te dukkhā pamuccare
evametaṁ abhiññāya bhikkhu buddhassa sāvako
gambhīraṁ nipuṇaṁ suññaṁ paccayaṁ paṭivijjhati
kammaṁ natthi vipākamhi pāko kamme na vijjati
aññamaññaṁ ubho suññā na ca kammaṁ vinā phalaṁ

footnote: 1. ma. mū. 12/14.

page number: 227

yathā na suriye aggi na maṇimhi na gomaye
na tesaṁ bahi so atthi sambhārehi ca jāyati
tathā na anto kammassa vipāko upalabbhati
bahiddhāpi na kammassa na kammaṁ tattha vijjati
phalena suññaṁ taṁ kammaṁ phalaṁ kamme na vijjati
kammañca kho upādāya tato nibbattatī phalaṁ
na hettha devo brahmā vā saṁsārassatthi kārako
suddhadhammā pavattanti hetusambhārapaccayāti.
tassevaṁ kammavaṭṭavipākavaṭṭavasena nāmarūpassa paccayapariggahaṁ
katvā tīsu addhāsu pahīnavicikicchassa sabbe atītānāgatapaccuppannā
dhammā cutipaṭisandhivasena viditā honti. sāssa hoti ñātapariññā.
so evaṁ pajānāti ye atīte kammapaccayā nibbattā khandhā
te tattheva niruddhā atītakammapaccayā pana imasmiṁ bhave aññe
khandhā nibbattā atītabhavato imaṁ bhavaṁ āgato ekadhammopi natthi
imasmimpi bhave kammapaccayena nibbattā khandhā nirujjhissanti
punabbhave aññe nibbattissanti imamhā bhavā punabbhavaṁ ekadhammopi
na gamissati apica kho yathā na ācariyamukhato sajjhāyo antevāsikassa
mukhaṁ pavisati na ca tappaccayā tassa mukhe sajjhāyo na vattati
na dūtena mantodakaṁ pītaṁ rogino udaraṁ pavisati na ca tassa tappaccayā
rogo na vūpasammati na mukhe maṇḍanavidhānaṁ ādāsatalādīsu mukhanimittaṁ
gacchati na ca tattha tappaccayā maṇḍanavidhānaṁ na paññāyati

page number: 228

na ekissā vaṭṭiyā dīpasikhā aññaṁ vaṭṭiṁ saṅkamati na ca tattha
tappaccayā dīpasikhā na nibbattati evameva na atītabhavato imaṁ
bhavaṁ ito vā punabbhavaṁ koci dhammo saṅkamati na ca atītabhave
khandhāyatanadhātupaccayā idha idha vā khandhāyatanadhātupaccayā punabbhave
khandhāyatanadhātuyo na nibbattantīti.
yatheva cakkhuviññāṇaṁ manodhātuanantaraṁ
na ceva āgataṁ nāpi na nibbattaṁ anantaraṁ
tatheva paṭisandhimhi vattate cittasantati
purimaṁ bhijjatī cittaṁ pacchimaṁ jāyatī tato
tesaṁ antarikā natthi vīci tesaṁ na vijjati
na cito gacchati kiñci paṭisandhi ca jāyatīti.
evaṁ cutipaṭisandhivasena viditasabbadhammassa sabbākārena
nāmarūpassa paccayapariggahañāṇaṁ thāmagataṁ hoti. soḷasavidhā kaṅkhā
suṭṭhutaraṁ pahīyati. na kevalañca sāeva satthari kaṅkhatīti- 1-
ādinayappavattā aṭṭhavidhāpi kaṅkhā pahīyatiyeva. dvāsaṭṭhī
diṭṭhigatāni vikkhambhanti.
evaṁ nānānayehi nāmarūpassa paccayapariggahaṇena tīsu
addhāsu kaṅkhaṁ vitaritvā ṭhitaṁ ñāṇaṁ kaṅkhāvitaraṇavisuddhīti
veditabbaṁ. dhammaṭṭhitiñāṇantipi yathābhūtañāṇantipi sammādassanantipi
etasseva vevacanaṁ. vuttañhetaṁ avijjāpaccayā 2- saṅkhārā

footnote: 1. abhi. vi. 35/493. 2. pāliyampana avijjā paccayoti dissati.

page number: 229

paccayasamuppannā ubhopete dhammā paccayasamuppannāti paccayapariggahe
paññā dhammaṭṭhitiñāṇanti 1- aniccato manasikaronto katame dhamme
yathābhūtaṁ jānāti passati kathaṁ sammādassanaṁ hoti kathaṁ tadanvayena
sabbe saṅkhārā aniccato sudiṭṭhā honti kattha kaṅkhā pahīyati
dukkhato anattato manasikaronto katame dhamme yathābhūtaṁ jānāti
passati .pe. kattha kaṅkhā pahīyatīti aniccato manasikaronto
nimittaṁ yathābhūtaṁ jānāti passati tena vuccati sammādassanaṁ evaṁ
tadanvayena sabbe saṅkhārā aniccato sudiṭṭhā honti ettha kaṅkhā
pahīyati dukkhato manasikaronto pavattaṁ yathābhūtaṁ jānāti passati
anattato manasikaronto nimittañca pavattañca yathābhūtaṁ jānāti passati
tena vuccati sammādassanaṁ evaṁ tadanvayena sabbe dhammā anattato
sudiṭṭhā honti ettha kaṅkhā pahīyati yañca yathābhūtañāṇaṁ
yañca sammādassanaṁ yā ca kaṅkhāvitaraṇā ime dhammā nānatthā
nānābyañjanā udāhu ekatthā byañjanameva nānanti yañca
yathābhūtañāṇaṁ yañca sammādassanaṁ yā ca kaṅkhāvitaraṇā ime dhammā
ekatthā byañjanameva nānanti 2-.
iminā pana ñāṇena samannāgato vipassako buddhasāsane
laddhassāso laddhapatiṭṭho niyatagatiko cūḷasotāpanno nāma hoti.
tasmā bhikkhu sadā sato nāmarūpassa sabbaso
paccaye pariggaṇheyya kaṅkhāvitaraṇatthikoti.

footnote: 1. khu. pa. 31/72. 2. khu. pa. 31/394.

page number: 230

iti sādhujanapāmujjatthāya kate visuddhimagge paññābhāvanādhikāre
kaṅkhāvitaraṇavisuddhiniddeso nāma ekūnavīsatimo paricchedo.
maggāmaggañāṇadassanavisuddhiniddeso
ayaṁ maggo ayaṁ na maggoti evaṁ maggañca amaggañca ñatvā
ṭhitaṁ ñāṇaṁ pana maggāmaggañāṇadassanavisuddhi nāma.
taṁ sampādetukāmena kalāpasammasanasaṅkhātāya nayavipassanāya tāva
yogo karaṇīyo. kasmā. āraddhavipassakassa obhāsādisambhave
maggāmaggañāṇadassanasambhavato. āraddhavipassakassa hi obhāsādīsu
sambhūtesu maggāmaggañāṇaṁ hoti. vipassanāya ca kalāpasammasanaṁ ādi.
tasmā etaṁ kaṅkhāvitaraṇānantaraṁ uddiṭṭhaṁ. apica yasmā tīraṇapariññāya
vattamānāya maggāmaggañāṇaṁ uppajjati tīraṇapariññā ca ñātapariññānantarā
tasmāpi taṁ maggāmaggañāṇadassanavisuddhiṁ sampādetukāmena kalāpasammasane
tāva yogo kātabbo.
tatrāyaṁ vinicchayo. tisso hi lokiyapariññā ñātapariññā
tīraṇapariññā pahānapariññā ca yā sandhāya vuttaṁ abhiññāpaññā
ñātaṭṭhena ñāṇaṁ pariññāpaññā tīraṇaṭṭhena ñāṇaṁ pahānapaññā
pariccāgaṭṭhena ñāṇanti 1-. tattha ruppanalakkhaṇaṁ rūpaṁ vedayitalakkhaṇā
vedanāti evaṁ tesaṁ tesaṁ dhammānaṁ paccattalakkhaṇasallakkhaṇavasena
pavattā paññā ñātapariññā nāma. rūpaṁ aniccaṁ

footnote: 1. khu. pa. 31/128.

page number: 231

vedanā aniccātiādinā pana nayena tesaṁyeva dhammānaṁ sāmaññalakkhaṇaṁ
āropetvā pavattā lakkhaṇārammaṇiyavipassanā 1- paññā
tīraṇapariññā nāma. tesuyeva pana dhammesu niccasaññādipajahanavasena
pavattā lakkhaṇārammaṇiyavipassanāva 1- pahānapariññā nāma.
tattha saṅkhāraparicchedato paṭṭhāya yāva paccayapariggahā ñātapariññāya
bhūmi. etasmiṁ hi antare dhammānaṁ paccattalakkhaṇapaṭivedhasseva
ādhipaccaṁ hoti. kalāpasammasanato pana paṭṭhāya yāva udayabbayānupassanā
tīraṇapariññāya bhūmi. etasmiṁ hi antare sāmaññalakkhaṇapaṭivedhasseva
ādhipaccaṁ hoti. bhaṅgānupassanaṁ ādiṁ katvā upari pahānapariññāya
bhūmi. tato paṭṭhāya hi aniccato anupassanto niccasaññaṁ pajahati
dukkhato anupassanto sukhasaññaṁ anattato anupassanto attasaññaṁ
nibbindanto nandiṁ virajjanto rāgaṁ nirodhento samudayaṁ paṭinissajjanto
ādānaṁ pajahatīti evaṁ niccasaññādippahānasādhikānaṁ sattannaṁ anupassanānaṁ
ādhipaccaṁ. iti imāsu tīsu pariññāsu saṅkhāraparicchedassa ceva
paccayapariggahassa ca sādhitattā iminā yoginā ñātapariññāva adhigatā
hoti itarā ca adhigantabbā. tena vuttaṁ yasmā tīraṇapariññāya
vattamānāya maggāmaggañāṇaṁ uppajjati tīraṇapariññā ca ñātapariññānantarā
tasmāpi taṁ maggāmaggañāṇadassanavisuddhiṁ sampādetukāmena
kalāpasammasane tāva yogo kātabboti.
tatrāyaṁ pāli kathaṁ atītānāgatapaccuppannānaṁ dhammānaṁ

footnote: 1. lakkhaṇārammaṇikavipassanātipi.

page number: 232

saṅkhipitvā vavaṭṭhāne paññā sammasane ñāṇaṁ yaṅkiñci rūpaṁ
atītānāgatapaccuppannaṁ ajjhattaṁ vā .pe. yaṁ dūre santike vā sabbaṁ
rūpaṁ aniccato vavaṭṭhapeti ekaṁ sammasanaṁ dukkhato vavaṭṭhapeti ekaṁ
sammasanaṁ anattato vavaṭṭhapeti ekaṁ sammasanaṁ yākāci vedanā
.pe. yaṅkiñci viññāṇaṁ .pe. anattato vavaṭṭhapeti ekaṁ sammasanaṁ
cakkhuṁ .pe. jarāmaraṇaṁ atītānāgatapaccuppannaṁ aniccato vavaṭṭhapeti
ekaṁ sammasanaṁ dukkhato .pe. anattato vavaṭṭhapeti ekaṁ sammasanaṁ
rūpaṁ atītānāgatapaccuppannaṁ aniccaṁ khayaṭṭhena dukkhaṁ bhayaṭṭhena anattā
asārakaṭṭhenāti saṅkhipitvā vavaṭṭhāne paññā sammasane ñāṇaṁ
vedanā .pe. viññāṇaṁ cakkhuṁ .pe. jarāmaraṇaṁ .pe. sammasane
ñāṇaṁ rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ
khayadhammaṁ vayadhammaṁ virāgadhammaṁ nirodhadhammanti saṅkhipitvā
vavaṭṭhāne paññā sammasane ñāṇaṁ vedanā .pe. viññāṇaṁ
cakkhuṁ .pe. jarāmaraṇaṁ atītānāgatapaccuppannaṁ aniccaṁ .pe.
nirodhadhammanti saṅkhipitvā vavaṭṭhāne paññā sammasane ñāṇaṁ
jātipaccayā jarāmaraṇaṁ asati jātiyā natthi jarāmaraṇanti saṅkhipitvā
vavaṭṭhāne paññā sammasane ñāṇaṁ atītampi addhānaṁ anāgatampi
addhānaṁ jātipaccayā jarāmaraṇaṁ asati jātiyā natthi jarāmaraṇanti
saṅkhipitvā vavaṭṭhāne paññā sammasane ñāṇaṁ bhavapaccayā jāti
.pe. avijjāpaccayā saṅkhārā asati avijjāya natthi saṅkhārāti
saṅkhipitvā vavaṭṭhāne paññā sammasane ñāṇaṁ atītampi addhānaṁ

page number: 233

anāgatampi addhānaṁ avijjāpaccayā saṅkhārā asati avijjāya natthi
saṅkhārāti saṅkhipitvā vavaṭṭhāne paññā sammasane ñāṇaṁ taṁ ñātaṭṭhena
ñāṇaṁ pajānanaṭṭhena paññā tena vuccati atītānāgatapaccuppannānaṁ
dhammānaṁ saṅkhipitvā vavaṭṭhāne paññā sammasane ñāṇanti 1-.
ettha ca cakkhuṁ .pe. jarāmaraṇanti iminā peyyālena
dvārārammaṇehi saddhiṁ dvārappavattā dhammā pañcakkhandhā cha
dvārāni cha ārammaṇāni cha viññāṇāni cha phassā cha vedanā
cha saññā cha cetanā cha taṇhā cha vitakkā cha vicārā
cha dhātuyo dasa kasiṇāni dvattiṁsa koṭṭhāsā dvādasāyatanāni
aṭṭhārasa dhātuyo bāvīsatindriyāni tisso dhātuyo tayo bhavā
aparepi tayo bhavā aparepi tayo bhavā cattāri jhānāni catasso
appamaññāyo catasso samāpattiyo dvādasa paṭiccasamuppādaṅgānīti
ime dhammarāsayo saṅkhittāti veditabbā.
vuttañhetaṁ abhiññeyyaniddese sabbaṁ bhikkhave abhiññeyyaṁ kiñca
bhikkhave sabbaṁ abhiññeyyaṁ cakkhuṁ bhikkhave abhiññeyyaṁ rūpā abhiññeyyā
cakkhuviññāṇaṁ abhiññeyyaṁ cakkhusamphasso abhiññeyyo yampīdaṁ
cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ
vā tampi abhiññeyyaṁ sotaṁ .pe. yampīdaṁ manosamphassapaccayā
uppajjati vedayitaṁ sukhaṁ vā dukkhaṁ vā adukkhamasukhaṁ vā

footnote: 1. khu. pa. 31/76.

page number: 234

tampi abhiññeyyaṁ rūpaṁ .pe. viññāṇaṁ cakkhuṁ mano rūpā
dhammā cakkhuviññāṇaṁ manoviññāṇaṁ cakkhusamphasso manosamphasso
cakkhusamphassajā vedanā manosamphassajā vedanā rūpasaññā
dhammasaññā rūpasañcetanā dhammasañcetanā rūpataṇhā dhammataṇhā
rūpavitakko dhammavitakko rūpavicāro dhammavicāro paṭhavīdhātu
viññāṇadhātu paṭhavīkasiṇaṁ viññāṇakasiṇaṁ kesā .pe. matthaluṅgaṁ
cakkhāyatanaṁ dhammāyatanaṁ cakkhudhātu cakkhuviññāṇadhātu manodhātu
manoviññāṇadhātu cakkhundriyaṁ aññātāvindriyaṁ kāmadhātu rūpadhātu
arūpadhātu kāmabhavo rūpabhavo arūpabhavo saññābhavo asaññabhavo
nevasaññānāsaññābhavo ekavokārabhavo catuvokārabhavo
pañcavokārabhavo paṭhamajjhānaṁ .pe. catutthajjhānaṁ mettā cetovimutti
.pe. upekkhā cetovimutti ākāsānañcāyatanasamāpatti .pe.
nevasaññānāsaññāyatanasamāpatti avijjā abhiññeyyā .pe.
jarāmaraṇaṁ abhiññeyyanti 1-. taṁ tattha evaṁ vitthāretvā vuttattā
idha sabbapeyyālena saṅkhittaṁ. evaṁ saṅkhitte panettha ye
lokuttaradhammā āgatā te asammasanupagattā imasmiṁ adhikāre na
gahetabbā. yepi ca sammasanupagā tesu ye yassa pākaṭā honti
sukhena pariggahaṁ gacchanti tesu tena sammasanaṁ ārabhitabbaṁ.
tatrāyaṁ khandhavasena ārabbha vidhānayojanā yaṅkiñci rūpaṁ .pe.
sabbaṁ rūpaṁ aniccato vavaṭṭhapeti ekaṁ sammasanaṁ dukkhato anattato

footnote: 1. khu. pa. 31/6.

page number: 235

vavaṭṭhapeti ekaṁ sammasananti 1-. ettāvatā ayaṁ bhikkhu yaṅkiñci
rūpanti evaṁ aniyamaniddiṭṭhaṁ sabbampi rūpaṁ atītatikena ceva catūhi
ca ajjhattādidukehīti ekādasahi okāsehi paricchinditvā sabbaṁ
rūpaṁ aniccato vavaṭṭhapeti aniccanti sammasati. kathaṁ. parato
vuttanayeneva. vuttañhetaṁ rūpaṁ atītānāgatapaccuppannaṁ aniccaṁ
khayaṭṭhenāti 2-. tasmā esa yaṁ atītaṁ rūpaṁ taṁ yasmā atīteyeva
khīṇaṁ nayimaṁ bhavaṁ sampattanti aniccaṁ khayaṭṭhena yaṁ anāgataṁ anantarabhave
nibbattissati tampi tattheva khīyissati na tato paraṁ bhavaṁ gamissatīti
aniccaṁ khayaṭṭhena yaṁ paccuppannaṁ rūpaṁ tampi idheva khīyati na ito
gacchatīti aniccaṁ khayaṭṭhena yaṁ ajjhattaṁ tampi ajjhattameva khīyati
na bahiddhābhāvaṁ gacchatīti aniccaṁ khayaṭṭhena yaṁ bahiddhā .pe.
oḷārikaṁ sukhumaṁ hīnaṁ paṇītaṁ dūre santike tampi tattheva khīyati
na dūrabhāvaṁ gacchatīti aniccaṁ khayaṭṭhenāti sammasati. idaṁ sabbampi
aniccaṁ khayaṭṭhenāti etassa vasena ekaṁ sammasanaṁ bhedato pana
ekādasavidhaṁ hoti. sabbameva cetaṁ dukkhaṁ bhayaṭṭhena. bhayaṭṭhenāti
sappaṭibhayatāya. yaṁ hi aniccaṁ taṁ bhayāvahaṁ hoti sīhopamasutte 3-
devānaṁ viya. iti idampi dukkhaṁ bhayaṭṭhenāti etassa vasena ekaṁ
sammasanaṁ bhedato pana ekādasavidhaṁ hoti. yathā ca dukkhaṁ evaṁ
sabbampi taṁ anattā asārakaṭṭhena. asārakaṭṭhenāti attā nivāsī
kārako vedako sayaṁvasīti evaṁ parikappitassa attasārassa abhāvena.

footnote: 1. khu. pa. 31/76. 2. khu. pa. 31/77. 3. saṁ. khandha. 17/103.

page number: 236

yaṁ hi aniccaṁ taṁ dukkhaṁ attanopi aniccataṁ vā udayabbayapaṭipīḷanaṁ
vā vāretuṁ na sakkoti kuto tassa kārakādibhāvo. tenāha
rūpañca hīdaṁ bhikkhave attā abhavissa nayidaṁ rūpaṁ ābādhāya
saṁvatteyyātiādi 1-. iti idampi anattā asārakaṭṭhenāti etassa
vasena ekaṁ sammasanaṁ bhedato pana ekādasavidhaṁ hoti. esa
nayo vedanādīsu.
yaṁ pana aniccaṁ taṁ yasmā niyamato saṅkhatādibhedaṁ hoti tenassa
pariyāyadassanatthaṁ nānākārehi vā manasikārappavattidassanatthaṁ rūpaṁ
atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ
virāgadhammaṁ nirodhadhammanti 2- puna pāli vuttā. esa nayo vedanādīsūti.
so tasseva pañcasu khandhesu aniccadukkhānattāsammasanassa
thirabhāvatthāya yaṁ taṁ bhagavatā katamehi cattālīsāya ākārehi
anulomikaṁ khantiṁ paṭilabhati katamehi cattālīsāya ākārehi sammattaniyāmaṁ
okkamatīti etassa vibhaṅge pañcakkhandhe aniccato dukkhato rogato
gaṇḍato sallato aghato ābādhato parato palokato ītito upaddavato
bhayato upasaggato calato pabhaṅguto addhuvato atāṇato aleṇato
asaraṇato rittato tucchato suññato anattato ādīnavato vipariṇāmadhammato
asārakato aghamūlato vadhakato vibhavato sāsavato saṅkhatato
mārāmisato jātidhammato jarādhammato byādhidhammato maraṇadhammato
sokadhammato paridevadhammato upāyāsadhammato saṅkilesikadhammatoti

footnote: 1. saṁ. khandhavāra. 17/82. 2. khu. pa. 31/77.

page number: 237

cattālīsāya ākārehi pañcakkhandhe aniccato passanto anulomikaṁ
khantiṁ paṭilabhati pañcannaṁ khandhānaṁ nirodho niccaṁ nibbānanti passanto
sammattāniyāmaṁ okkamatītiādinā 1- nayena anulomañāṇaṁ vibhajantena
pabhedato aniccādisammasanaṁ vuttaṁ tassāpi vasena ime pañcakkhandhe
sammasati. kathaṁ. so hi ekekaṁ khandhaṁ anaccantikatāya ādiantavantatāya
ca aniccato uppādavayapaṭipīḷanatāya dukkhavatthutāya ca dukkhato
paccayayāpanīyatāya rogamūlatāya ca rogato dukkhatāsūlayogitāya
kilesāsucipaggharaṇatāya uppādajarābhaṅgehi uddhumātakaparipakkapabhinnatāya
ca gaṇḍato pīḷājanakatāya antotudanatāya dunnīharaṇīyatāya ca sallato
vigarahaṇīyatāya avaḍḍhiāvahanatāya aghavatthutāya ca aghato aseribhāvajanakatāya
ābādhapadaṭṭhānatāya ca ābādhato avasatāya avidheyyatāya ca parato
byādhijarāmaraṇehi palujjanatāya palokato anekabyasanāvahanatāya ītito
aviditānaṁyeva vipulānaṁ anatthānaṁ āvahanato sabbupaddavavatthutāya ca
upaddavato sabbabhayānaṁ ākaratāya dukkhavūpasamasaṅkhātassa paramassāsassa
paṭipakkhabhūtatāya ca bhayato anekehi anatthehi anubandhatāya
dosupasaṭṭhatāya upasaggo viya anadhivāsanārahatāya ca upasaggato
byādhijarāmaraṇehi ceva lābhālābhādīhi ca lokadhammehi calitatāya
calato upakkamena ceva sarasena ca pabhaṅgupagamanasīlatāya pabhaṅguto
sabbāvatthānipātitāya thirabhāvassa ca abhāvatāya addhuvato atāyanatāya

footnote: 1. khu. pa. 31/629.

page number: 238

ceva alabbhaneyyakkhematāya ca atāṇato allīyituṁ anarahatāya allīnānampi
ca leṇakiccākāritāya aleṇato nissitānaṁ bhayasāraṇattābhāvena asaraṇato
yathāparikappitehi dhuvasubhasukhattabhāvehi rittatāya rittato rittattāyeva
tucchato appakattā vā. appakampi hi loke tucchanti vuccati.
sāminivāsikārakavedakādhiṭṭhāyakavirahitatāya suññato sayañca
assāmikabhāvāditāya anattato pavattidukkhatāya dukkhassa ca
ādīnavatāya ādīnavato. athavā ādīnaṁ vāti gacchati pavattīti
ādīnavo. kapaṇamanussasarasataṁ adhivacanaṁ. khandhāpi ca kapaṇāyevāti
ādīnavasadisatāya ādīnavato jarāya ceva maraṇena cāti
dvedhā pariṇāmapakatitāya vipariṇāmadhammato dubbalatāya
pheggu viya sukhabhañjanīyatāya ca asārakato aghahetutāya aghamūlato
mittamukhasapatto viya vissāsaghātitāya vadhakato vigatabhavatāya
vibhavasambhūtatāya ca vibhavato āsavapadaṭṭhānatāya sāsavato hetupaccayehi
abhisaṅkhatatāya saṅkhatato maccumārakilesamārānaṁ āmisabhūtatāya
mārāmisato jātijarābyādhimaraṇapakatitāya jātijarābyādhimaraṇadhammato
sokaparidevaupāyāsahetutāya sokaparidevaupāyāsadhammato
taṇhādiṭṭhiduccaritasaṅkilesānaṁ visayadhammatāya saṅkilesikadhammatoti
evaṁ pabhedato vuttassa aniccādisammasanassa vasena sammasati.
ettha hi aniccato palokato calato pabhaṅguto addhuvato
vipariṇāmadhammato asārakato vibhavato saṅkhatato maraṇadhammatoti
ekekasmiṁ khandhe dasa dasa katvā paññāsa aniccānupassanāni.

page number: 239

parato rittato tucchato suññato anattatoti ekekasmiṁ khandhe pañca
pañca katvā pañcavīsati anattānupasasanāni. sesāni dukkhato
rogatotiādīni ekekasmiṁ khandhe pañcavīsati pañcavīsati katvā
pañacavīsatisataṁ dukkhānupassanānīti. iccassa iminā dvisatabhedena
aniccādisammasanena pañcakkhandhe sammasato taṁ nayavipassanāsaṅkhātaṁ
aniccadukkhānattasammasanaṁ thiraṁ hoti. idaṁ tāvettha
pālinayānusārena sammasanārambhavidhānaṁ.
yassa pana evaṁ nayavipassanāya yogaṁ karotopi nayavipassanā
na sampajjati tena navahākārehi indriyāni tikkhāni bhavanti
uppannuppannānaṁ saṅkhārānaṁ khayameva passati tattha ca sakkaccakiriyāya
sampādeti sātaccakiriyāya sampādeti sappāyakiriyāya sampādeti
samādhissa ca nimittaggāhena bojjhaṅgānañca anuppavattanatāya kāye
ca jīvite ca anapekkhataṁ upaṭṭhāpeti tattha ca abhibhuyya nekkhammena
antarā ca abbosānenāti 1- evaṁ vuttānaṁ navannaṁ ākārānaṁ vasena
indriyāni tikkhāni katvā paṭhavīkasiṇaniddese vuttanayena satta asappāyāni
vajjetvā satta sappāyāni sevamānena kālena rūpaṁ sammasitabbaṁ
kālena arūpaṁ.
rūpaṁ sammasantena rūpassa nibbatti passitabbā. seyyathīdaṁ.
idaṁ rūpaṁ nāma kammādivasena catūhi kāraṇehi nibbattati. tattha
sabbesaṁ sattānaṁ rūpaṁ nibbattamānaṁ paṭhamaṁ kammato nibbattati.
paṭisandhikkhaṇeyeva hi gabbhaseyyakānaṁ tāva tisantativasena

footnote: 1. abyosānenātipi dissati.

page number: 240

vatthukāyabhāvadasakasaṅkhātāni tiṁsa rūpāni nibbattanti. tāni ca kho
paṭisandhicittassa uppādakkhaṇeyeva. yathā ca uppādakkhaṇeyeva
tathā ṭhitikkhaṇepi bhaṅgakkhaṇepi. tattha rūpaṁ dandhanirodhaṁ garuparivatti
cittaṁ khippanirodhaṁ lahuparivatti. tenāha nāhaṁ bhikkhave aññaṁ ekaṁ
dhammampi samanupassāmi yaṁ evaṁ lahuparivattaṁ yathayidaṁ bhikkhave cittanti 1-.
rūpe dharanteyeva hi soḷasavāre bhavaṅgacittaṁ uppajjitvā nirujjhati.
cittassa uppādakkhaṇopi ṭhitikkhaṇopi bhaṅgakkhaṇopi ekasadisā.
rūpassa pana uppādabhaṅgakkhaṇāyeva lahukā tehi sadisā.
ßēhitikkhaṇo pana mahā yāva soḷasa cittāni uppajjitvā nirujjhanti
tāva vattati. paṭisandhicittassa uppādakkhaṇe uppannaṁ ṭhānappattaṁ
purejātaṁ vatthuṁ nissāya dutiyabhavaṅgaṁ uppajjati. tena saddhiṁ uppannaṁ
ṭhānappattaṁ purejātaṁ vatthuṁ nissāya tatiyabhavaṅgaṁ uppajjati. iminā
nayena yāvatāyukaṁ cittappavatti veditabbā.
āsannamaraṇassa pana ekameva ṭhānappattaṁ purejātaṁ vatthuṁ nissāya
soḷasa cittāni uppajjanti. paṭisandhicittassa uppādakkhaṇe uppannaṁ
rūpaṁ paṭisandhicittato uddhaṁ soḷasamena cittena saddhiṁ nirujjhati.
ßēhānakkhaṇe uppannaṁ sattarasamassa uppādakkhaṇena saddhiṁ nirujjhati.
bhaṅgakkhaṇe uppannaṁ sattarasamassa ṭhānakkhaṇaṁ patvā nirujjhati.
yāva pavatti nāma atthi evameva pavattati.
opapātikānampi satta santativasena sattati rūpāni evameva

footnote: 1. aṅ. eka. 20/11.

page number: 241

pavattanti.
tattha kammaṁ kammasamuṭṭhānaṁ kammapaccayaṁ kammapaccayacittasamuṭṭhānaṁ
kammapaccayāahārasamuṭṭhānaṁ kammapaccayautusamuṭṭhānanti esa vibhāgo
veditabbo.
tattha kammaṁ nāma kusalākusalacetanā. kammasamuṭṭhānaṁ nāma
vipākakkhandhā ca cakkhudasakādisamasattatirūpañca. kammapaccayaṁ nāma
tadeva. kammaṁ hi kammasamuṭṭhānassa upatthambhakapaccayopi hoti.
kammapaccayacittasamuṭṭhānaṁ nāma vipākacittasamuṭṭhānarūpaṁ.
kammapaccayāahārasamuṭṭhānaṁ nāma kammasamuṭṭhānarūpesu ṭhānappattā
ojā aññaṁ ojaṭṭhamakaṁ samuṭṭhāpeti tatrāpi ojā ṭhānappattā
aññanti evaṁ catasso vā pañca vā pavattiyo ghaṭeti.
kammapaccayautusamuṭṭhānaṁ nāma kammajatejodhātu ṭhānappattā
utusamuṭṭhānaṁ ojaṭṭhamakaṁ samuṭṭhāpeti tatrāpi utu aññaṁ
ojaṭṭhamakanti evaṁ catasso vā pañca vā pavattiyo ghaṭeti.
evaṁ tāva kammajarūpassa nibbatti passitabbā.
cittajesupi cittaṁ cittasamuṭṭhānaṁ cittapaccayaṁ cittapaccayāahārasamuṭṭhānaṁ
cittapaccayautusamuṭṭhānanti esa vibhāgo veditabbo.
tattha cittaṁ nāma ekūnanavuti cittāni. tesu
dvattiṁsa cittāni chabbīse- kūnavīsati soḷasa
rūpiriyāpathaviññatti- janakājanakā matā.
kāmāvacarato hi aṭṭha kusalāni dvādasa akusalāni

page number: 242

manodhātuvajjā dasa kiriyā kusalakiriyato dve abhiññācittānīti
dvattiṁsa cittāni rūpaṁ iriyāpathaṁ viññattiñca janayanti.
vipākavajjāni sesadasarūpāvacarāni aṭṭha arūpāvacarāni aṭṭhapi
lokuttarānīti chabbīsati cittāni rūpaṁ iriyāpathañca janayanti na
viññattiṁ. kāmāvacare dasa bhavaṅgacittāni rūpāvacare pañca tisso
manodhātuyo ekā vipākāhetukamanoviññāṇadhātu somanassasahagatāti
ekūnavīsati cittāni rūpameva janayanti na iriyāpathaṁ na viññattiṁ.
dve pañcaviññāṇāni sabbasattānaṁ paṭisandhicittaṁ khīṇāsavānaṁ
cuticittaṁ cattāri āruppavipākānīti soḷasa cittāni neva rūpaṁ
janayanti na iriyāpathaṁ na viññattiṁ. yāni cettha rūpaṁ janayanti
tāni natthi ṭhitikkhaṇe bhaṅgakkhaṇe vā. tadā hi cittaṁ dubbalaṁ hoti
uppādakkhaṇe pana balavaṁ tasmā taṁ tadā purejātaṁ vatthuṁ nissāya rūpaṁ
samuṭṭhāpeti. cittasamuṭṭhānaṁ nāma tayo arūpino khandhā saddanavakaṁ
kāyaviññatti vacīviññatti ākāsadhātu lahutā mudutā kammaññatā
upacayo santatīti sattarasavidhaṁrūpañca. cittapaccayaṁ nāma pacchājātā
cittacetasikā dhammā purejātassa imassa kāyassāti 1- evaṁ vuttaṁ
catusamuṭṭhānarūpaṁ. cittapaccayāahārasamuṭṭhānaṁ nāma cittasamuṭṭhānarūpesu
ṭhānappattā ojā aññaṁ ojaṭṭhamakaṁ samuṭṭhāpeti evaṁ
dve tisso pavattiyo ghaṭeti. cittapaccayautusamuṭṭhānaṁ nāma
cittasamuṭṭhāno utu ṭhānappatto aññaṁ ojaṭṭhamakaṁ samuṭṭhāpeti

footnote: 1. abhi. pa. 40/9.

page number: 243

evaṁ dve tisso pavattiyo ghaṭeti. evaṁ cittajarūpassa
nibbatti passitabbā.
āhārajesupi āhāro āhārasamuṭṭhānaṁ āhārapaccayaṁ
āhārapaccayāahārasamuṭṭhānaṁ āhārapaccayautusamuṭṭhānanti esa
vibhāgo veditabbo.
tattha āhāro nāma kabaḷiṅkāro āhāro. āhārasamuṭṭhānaṁ
nāma upādinnaṁ kammajarūpaṁ paccayaṁ labhitvā tattha patiṭṭhāya
ṭhānappattāya okhāya samuṭṭhāpitaṁ ojaṭṭhamakaṁ ākāsadhātu lahutā
mudutā kammaññatā upacayo santatīti cuddasavidhaṁ rūpaṁ. āhārapaccayaṁ
nāma kabaḷiṅkāro āhāro imassa kāyassa āhārapaccayena
paccayoti 1- evaṁ vuttaṁ catusamuṭṭhānarūpaṁ. āhārapaccayāahārasamuṭṭhānaṁ
nāma āhārasamuṭṭhānarūpesu ṭhānappattā ojā aññaṁ ojaṭṭhamakaṁ
samuṭṭhāpeti tatrāpi ojā aññanti evaṁ dasa dvādasavāre pavattiṁ
ghaṭeti. ekadivasaṁ paribhuttāhāro sattāhampi upatthambheti.
dibbā pana ojā ekamāsaṁ dvemāsampi upatthambheti mātarā
paribhuttāhāropi dārakassa sarīraṁ pharitvā rūpaṁ samuṭṭhāpeti. sarīre
makkhitāhāropi rūpaṁ samuṭṭhāpeti. kammajāhāro upādinnakāhāro
nāma. sopi ṭhānappatto rūpaṁ samuṭṭhāpeti tatrāpi ojā aññaṁ
samuṭṭhāpetīti evaṁ catasso vā pañca vā pavattiyo ghaṭeti.
āhārapaccayautusamuṭṭhānaṁ nāma āhārasamuṭṭhānā tejodhātu

footnote: 1. abhi. pa. 40/9.

page number: 244

ßēhānappattā utusamuṭṭhānaṁ ojaṭṭhamakaṁ samuṭṭhāpeti. tatrāyaṁ āhāro
āhārasamuṭṭhānaṁ janako hutvā paccayo hoti sesānaṁ nissayāhārātthi
avigatavasenāti. evaṁ āhārajarūpassa nibbatti passitabbā.
utujesupi utu utusamuṭṭhānaṁ utupaccayaṁ utupaccayautusamuṭṭhānaṁ
utupaccayāahārasamuṭṭhānanti esa vibhāgo veditabbo.
tattha utu nāma catusamuṭṭhānā tejodhātu. uṇhautu sītautūti
evaṁ panesa dubbidho hoti. utusamuṭṭhānaṁ nāma catusamuṭṭhāno utu
upādinnakaṁ paccayaṁ labhitvā ṭhānappatto sarīre rūpaṁ samuṭṭhāpeti.
taṁ saddanavakaṁ ākāsadhātu lahutā mudutā kammaññatā upacayo santatīti
paṇṇarasavidhaṁ hoti. utupaccayaṁ nāma utu catusamuṭṭhānikarūpānaṁ
pavattiyā ca vināsassa ca paccayo hoti. utupaccayautusamuṭṭhānaṁ
nāma utusamuṭṭhānā tejodhātu ṭhānappattā aññaṁ ojaṭṭhamakaṁ
samuṭṭhāpeti tatrāpi utu aññanti evaṁ dīghampi addhānaṁ
anupādinnapakkhe ṭhatvāpi utusamuṭṭhānaṁ pavattatiyeva.
utupaccayāahārasamuṭṭhānaṁ nāma utusamuṭṭhānā ṭhānappattā ojā
aññaṁ ojaṭṭhamakaṁ samuṭṭhāpeti tatrāpi ojā aññanti evaṁ dasa
dvādasavāre pavattiyo ghaṭeti. tatrāyaṁ utu utusamuṭṭhānānaṁ janako
hutvā paccayo hoti sesānaṁ nissaya atthi avigata vasenāti. evaṁ
utujarūpassa nibbatti passitabbā. evaṁ hi rūpassa nibbattiṁ
passanto kālena rūpaṁ sammasati nāma.
yathā ca rūpaṁ sammasantena rūpassa evaṁ arūpaṁ sammasantenāpi

page number: 245

arūpassa nibbatti passitabbā. sā ca kho ekāsītilokiyacittuppāda-
vaseneva. seyyathīdaṁ. idaṁ hi arūpaṁ nāma purimabhave āyūhita
kamma vasena paṭisandhiyaṁ tāva ekūnavīsaticittuppādappabhedaṁ
nibbattati. nibbattanākāro panassa paṭiccasamuppādaniddese
vuttanayeneva veditabbo. tadeva paṭisandhicittassa anantaracittato
paṭṭhāya bhavaṅgavasena āyuhapariyosāne cutivasena. yaṁ tattha kāmāvacaraṁ
taṁ chasu dvāresu balavārammaṇe tadārammaṇavasena. pavatte pana
asambhinnattā cakkhussa āpāthagatattā rūpānaṁ ālokasannissitaṁ
manasikārahetukaṁ cakkhuviññāṇaṁ nibbattati saddhiṁ sampayuttadhammehi.
cakkhuppasādassa hi ṭhitikkhaṇe ṭhitippattameva rūpaṁ cakkhuṁ ghaṭṭeti.
tasmiṁ ghaṭṭite dvikkhattuṁ bhavaṅgaṁ uppajjitvā nirujjhati. tato
tasmiṁyeva ārammaṇe kiriyamanodhātu āvajjanakiccaṁ sādhayamānā
uppajjati. tadanantaraṁ tadeva rūpaṁ sampassamānaṁ kusalavipākaṁ vā
akusalavipākaṁ vā cakkhuviññāṇaṁ. tato tadeva rūpaṁ sampaṭicchamānā
vipākamanodhātu. tato tadeva rūpaṁ santīrayamānā vipākāhetuka-
manoviññāṇadhātu. tato tadeva rūpaṁ vavaṭṭhāpayamānā kiriyāhetuka-
manoviññāṇadhātu upekkhāsahagatā. tato paraṁ kāmāvacarakusalākusalakiriya-
cittesu ekaṁ vā upekkhāsahagatāhetukacittaṁ pañca satta vā
javanāni. tato kāmāvacaracittānaṁ ekādasasu tadārammaṇacittesu
javanānurūpaṁ yaṅkiñci tadārammaṇanti. esa nayo sesadvāresupi.
manodvāre pana mahaggatacittānipi uppajjantīti. evaṁ chasu dvāresu

page number: 246

arūpassa nibbatti passitabbā. evaṁ hi arūpassa nibbattiṁ
passanto kālena arūpaṁ sammasati nāma.
evaṁ kālena rūpaṁ kālena arūpaṁ sammasitvāpi tilakkhaṇaṁ āropetvā
anukkamena paṭipajjamāno eko paññābhāvanaṁ sampādeti.
aparo rūpasattaka arūpasattakavasena tilakkhaṇaṁ aropetvā
saṅkhāre sammasati. tattha ādānanikkhepanato vayovuḍḍhatthagamato
āhāramayato utumayato kammajato cittasamuṭṭhānato dhammatārūpatoti
imehi ākārehi āropetvā sammasanto rūpasattakavasena āropetvā
sammasati nāma. tenāhu porāṇā
ādānanikkhepanato vayovuḍḍhatthagāmito
āhārato ca ututo kammato cāpi cittato
dhammatārūpato satta vitthārena vipassatīti.
tattha ādānanti paṭisandhi. nikkhepananti cuti. iti yogāvacaro
imehi ādānanikkhepehi ekaṁ vassasataṁ paricchinditvā saṅkhāresu
tilakkhaṇaṁ āropeti. kathaṁ. etthantare sabbe saṅkhārā aniccā.
kasmā. uppādavayappavattito vipariṇāmato tāvakālikato
niccapaṭikkhepato ca. yasmā pana uppannā saṅkhārā ṭhitiṁ pāpuṇanti
ṭhitiyaṁ jarāya kilamanti jaraṁ patvā avassaṁ bhijjanti tasmā
abhiṇhasampatipīḷanato dukkhato 1- dukkhamato dukkhavatthuto sukhapaṭikhepato
ca dukkhā. yasmā ca uppannā saṅkhārā ṭhitiṁ mā pāpuṇantu

footnote: 1. sī. ma. natthi.

page number: 247

ßēhānappattā mā jīrantu jarappattā mā bhijjantūti imesu tīsu ṭhānesu
kassaci vasavattibhāvo natthi suññatā teneva vasavattanākārena tasmā
suññato assāmikato avasavattito attapaṭikkhepato ca anattāti.
evaṁ ādānanikkhepanavasena vassasataparicchinne rūpe tilakkhaṇaṁ
āropetvā tato paraṁ vayovuḍḍhatthagamato āropeti. tattha
vayovuḍḍhatthagamo nāma vayavasena vuḍḍhassa vuḍḍhitassa rūpassa
atthaṅgamo. tassa vasena tilakkhaṇaṁ āropetīti attho. kathaṁ.
so tameva vassasataṁ paṭhamavayena majjhimavayena pacchimavayenāti tīhi
vayehi paricchindati. tattha ādito tettiṁsa vassāni paṭhamavayo
nāma tato catuttiṁsa majjhimavayo nāma tato tettiṁsa pacchimavayo
nāmāti. iti imehi tīhi vayehi paricchinditvā paṭhamavayena
pavattarūpaṁ majjhimavayaṁ appatvā tattheva nirujjhati tasmā taṁ
aniccaṁ yadaniccaṁ taṁ dukkhaṁ yaṁ dukkhaṁ tadanattā majjhimavaye
pavattarūpampi pacchimavayaṁ appatvā tattheva nirujjhati tasmā tampi
aniccaṁ dukkhamanattā pacchimavaye tettiṁsa vassāni pavattarūpampi
maraṇato paraṁ gamanasamatthaṁ nāma natthi tasmā tampi aniccaṁ
dukkhamanattāti tilakkhaṇaṁ āropeti.
evaṁ paṭhamavayādivasena vayovuḍḍhatthagamato tilakkhaṇaṁ āropetvā
puna mandadasakaṁ khiḍḍādasakaṁ vaṇṇadasakaṁ baladasakaṁ paññādasakaṁ
hānidasakaṁ pabbhāradasakaṁ vaṅkadasakaṁ momūhadasakaṁ sayanadasakanti imesaṁ

page number: 248

dasannaṁ dasakānaṁ vasena vayovuḍḍhatthagamato tilakkhaṇaṁ āropeti.
tattha dasakesu tāva vassasatajīvino puggalassa paṭhamāni dasa
vassāni mandadasakaṁ nāma. tadā hi so mando hoti capalo
kumārako. tato parāni dasa khiḍḍādasakaṁ nāma. tadā hi so
khiḍḍāratibahulo hoti. tato parāni dasa vaṇṇadasakaṁ nāma.
tadā hissa vaṇṇāyatanaṁ vepullaṁ pāpuṇāti. tato parāni dasa
baladasakaṁ nāma. tadā hissa balañca thāmo ca vepullaṁ pāpuṇāti.
tato parāni dasa paññādasakaṁ nāma. tadā hissa paññā supatiṭṭhitā
hoti. pakatiyā kira duppaññassāpi tasmiṁ kāle appamattakāpi
paññā uppajjatiyeva. tato parāni dasa hānidasakaṁ nāma. tadā
hissa khiḍḍārati vaṇṇa bala paññā parihāyanti. tato parāni dasa
pabbhāradasakaṁ nāma. tadā hissa attabhāvo purato pabbhāro
hoti. tato parāni dasa vaṅkadasakaṁ nāma. tadā hissa
attabhāvo naṅgalakoṭi viya vaṅko hoti. tato parāni dasa
momūhadasakaṁ nāma. tadā hi so momūho hoti kataṁ kataṁ
pammussati. tato parāni dasa sayanadasakaṁ nāma. vassasatiko hi
sayanabahulova hoti.
tatrāyaṁ yogī etesaṁ dasakānaṁ vasena vayovuḍḍhatthagamato
tilakkhaṇaṁ āropetuṁ iti paṭisañcikkhati paṭhamadasake pavattarūpaṁ dutiyadasakaṁ
appatvā tattheva nirujjhati tasmā taṁ aniccaṁ dukkhamanattā dutiya
dasake .pe. navama dasake pavattarūpaṁ dasama dasakaṁ appatvā tattheva

page number: 249

nirujjhati dasama dasake pavattarūpaṁ punabbhavaṁ appatvā idheva nirujjhati
tasmā tampi aniccaṁ dukkhamanattāti tilakkhaṇaṁ āropeti.
evaṁ dasa dasaka vasena vayovuḍḍhatthagamato tilakkhaṇaṁ āropetvā
puna tadeva vassasataṁ pañcapañcavassavasena vīsati koṭṭhāse katvā
vayovuḍḍhatthagamato tilakkhaṇaṁ āropeti. kathaṁ. so hi iti
paṭisañcikkhati paṭhame vassapañcake pavattarūpaṁ dutiyaṁ vassapañcakaṁ
appatvā tattheva nirujjhati tasmā taṁ aniccaṁ dukkhamanattā dutiye
vassapañcake pavattarūpaṁ tatiyaṁ .pe. ekūnavīsatime vassapañcake
pavattarūpaṁ vīsatimaṁ vassapañcakaṁ appatvā tattheva nirujjhati vīsatime
vassapañcake pavattarūpaṁ maraṇato paraṁ gamanasamatthaṁ nāma natthi tasmā
tampi aniccaṁ dukkhamanattāti.
evaṁ vīsatikoṭṭhāsavasena vayovuḍḍhatthagamato tilakkhaṇaṁ
āropetvā puna pañcavīsati koṭṭhāse katvā catunnaṁ catunnaṁ vassānaṁ
vasena āropeti. tathā 1- tettiṁsa koṭṭhāse katvā tiṇṇaṁ tiṇṇaṁ
vassānaṁ vasena paññāsa koṭṭhāse katvā dvinnaṁ dvinnaṁ
vassānaṁ vasena sataṁ koṭṭhāse katvā ekekavassavasena. tato
ekeka vassaṁ tayo koṭṭhāse katvā vassānahemantagimhesu tīsu utūsu
ekeka utu vasena tasmiṁ vayovuḍḍhatthagamarūpe tilakkhaṇaṁ āropeti.
kathaṁ. vassāne catumāsaṁ pavattarūpaṁ hemantaṁ appatvā tattheva
niruddhaṁ hemante pavattarūpaṁ gimhaṁ appatvā tattheva niruddhaṁ gimhe

footnote: 1. ma. tato.

page number: 250

pavattarūpaṁ puna vassānaṁ appatvā tattheva niruddhaṁ tasmā taṁ aniccaṁ
dukkhamanattāti.
evaṁ āropetvā puna ekaṁ vassaṁ cha koṭṭhāse katvā
vassāne dvemāsaṁ pavattarūpaṁ saradaṁ appatvā tattheva niruddhaṁ sarade
pavattarūpaṁ hemantaṁ hemante pavattarūpaṁ sisiraṁ sisire pavattarūpaṁ
vassantaṁ vassante pavattarūpaṁ gimhaṁ gimhe pavattarūpaṁ puna vassānaṁ
appatvā tattheva niruddhaṁ tasmā aniccaṁ dukkhamanattāti evaṁ
tasmiṁ vayovuḍḍhatthagamarūpe tilakkhaṇaṁ āropeti.
evaṁ āropetvā tato kāḷajuṇhavasena kāḷe pavattarūpaṁ
juṇhaṁ appatvā juṇhe pavattarūpaṁ kāḷaṁ appatvā tattheva niruddhaṁ
tasmā aniccaṁ dukkhamanattāti tilakkhaṇaṁ āropeti. tato
rattindivavasena rattiṁ pavattarūpaṁ divasaṁ appatvā tattheva niruddhaṁ
divasaṁ pavattarūpampi rattiṁ appatvā tattheva niruddhaṁ tasmā aniccaṁ
dukkhamanattāti tilakkhaṇaṁ āropeti. tato tadeva rattindivaṁ
pubbaṇhādivasena cha koṭṭhāse katvā pubbaṇhe pavattarūpaṁ majjhaṇhaṁ
appatvā majjhaṇhe pavattarūpaṁ sāyaṇhaṁ sāyaṇhe pavattarūpaṁ
paṭhamayāmaṁ paṭhamayāme pavattarūpaṁ majjhimayāmaṁ majjhimayāme pavattarūpaṁ
pacchimayāmaṁ appatvā tattheva niruddhaṁ pacchimayāme pavattarūpaṁ puna
pubbaṇhaṁ appatvā tattheva niruddhaṁ tasmā aniccaṁ dukkhamanattāti
tilakkhaṇaṁ āropeti.
evaṁ āropetvā puna tasmiṁyeva rūpe

page number: 251

abhikkamapaṭikkamāalokanavilokanasammiñjanapasāraṇavasena abhikkame pavattarūpaṁ
paṭikkamaṁ appatvā tattheva nirujjhati paṭikkame pavattarūpaṁ ālokanaṁ ālokane
pavattarūpaṁ vilokanaṁ vilokane pavattarūpaṁ sammiñjanaṁ sammiñjane pavattarūpaṁ
pasāraṇaṁ appatvā tattheva nirujjhati tasmā aniccaṁ dukkhamanattāti
tilakkhaṇaṁ āropeti. tato ekapadavāraṁ uddharaṇātiharaṇavītiharaṇa-
vossajjanasannikkhepanasannirumbhanavasena cha koṭṭhāse karoti.
tattha uddharaṇaṁ nāma pādassa bhūmito ukkhipanaṁ. atiharaṇaṁ nāma purato
haraṇaṁ. vītiharaṇaṁ nāma khāṇu kaṇṭakadīghajātiādīsu kiñcideva disvā
ito cito ca pādasañcāraṇaṁ. vossajjanaṁ nāma pādassa heṭṭhā
oropanaṁ. sannikkhepanaṁ nāma paṭhavītale ṭhapanaṁ. sannirumbhanaṁ nāma puna
pāduddharaṇakāle pādassa paṭhaviyā saddhiṁ abhinippīḷanaṁ. tattha uddharaṇe
paṭhavīdhātu āpodhātūti dve dhātuyo omattā honti mandā itarā
dve adhimattā honti balavatiyo. tathā atiharaṇavītiharaṇesu.
vossajjane tejodhātu vāyodhātūti dve dhātuyo omattā honti mandā
itarā dve adhimattā honti balavatiyo. tathā sannikkhepana sannirumbhanesu.
evaṁ cha koṭṭhāse katvā tesaṁ vasena tasmiṁ vayovuḍḍhatthagamarūpe
tilakkhaṇaṁ āropeti. kathaṁ. so iti paṭisañcikkhati yā ca uddharaṇe
pavattā dhātuyo yāni ca tadupādāyarūpāni sabbe te dhammā
atiharaṇaṁ appatvā ettheva nirujjhanti tasmā aniccā dukkhā anattā
tathā atiharaṇe pavattā vītiharaṇaṁ vītiharaṇe pavattā vossajjanaṁ
vossajjane pavattā sannikkhepanaṁ sannikkhepane pavattā sannirumbhanaṁ

page number: 252

appatvā ettheva nirujjhanti iti tattha tattha uppannā itaraṁ
itaraṁ koṭṭhāsaṁ appatvā tattha tattheva pabbapabbaṁ sandhisandhi
odhiodhi hutvā tattakapāle pakkhittatilā viya taṭataṭāyantā saṅkhārā
bhijjanti tasmā aniccā aniccattā 1- dukkhā dukkhattā 1- anattāti.
tassevaṁ pabbapabbagate saṅkhāre vipassato rūpasammasanaṁ sukhumaṁ hoti.
sukhumatte ca panassa idaṁ opammaṁ. eko kira dārutiṇukkādīsu
kataparicayo adiṭṭhapubbapadīpo paccantavāsiko nagaramāgamma antarāpaṇe
jalamānaṁ padīpaṁ disvā ekaṁ purisaṁ pucchi ambho kinnāmetaṁ evaṁ
manāpanti. tamenaṁ so āha kimettha manāpaṁ padīpo nāmesa
telakkhayena vaṭṭikkhayena ca gatamaggopissa na paññāyissatīti.
tamañño evamāha idaṁ oḷārikaṁ imissā hi vaṭṭiyā anupubbena
dayhamānāya tatiyabhāge tatiyabhāge jālā itaritaraṁ padesaṁ appatvāva
nirujjhissatīti. tamañño evamāha idampi oḷārikaṁ imissā
hi aṅgulaṅgulantare aḍḍhaṅgulaḍḍhaṅgulantare tantumhi tantumhi aṁsumhi
aṁsumhi jālā itaritaraṁ aṁsuṁ appatvāva nirujjhissati aṁsuṁ pana
muñcitvā na sakkā jālaṁ paññāpetunti.
tattha telakkhayena vaṭṭikkhayena ca padīpassa gatamaggopi na
paññāyissatīti purisassa ñāṇaṁ viya yogino ādānanikkhepanato vassasatena
paricchinnarūpe tilakkhaṇāropanaṁ vaṭṭiyā tatiyabhāge tatiyabhāge
jālā itaritaraṁ padesaṁ appatvāva nirujjhissatīti purisassa ñāṇaṁ

footnote: 1. ma. natthi.

page number: 253

viya yogino vassasatassa tatiyatatiyakoṭṭhāsaparicchinne vayovuḍḍhatthagamarūpe
tilakkhaṇāropanaṁ aṅgulaṅgulantare jālā itaritaraṁ appatvāva
nirujjhissatīti purisassa ñāṇaṁ viya yogino dasavassapañcavassa
catuvassativassadvivassaekavassaparicchinne rūpe tilakkhaṇāropanaṁ
aḍḍhaṅgulaḍḍhaṅgulantare jālā itaritaraṁ appatvāva nirujjhissatīti
purisassa ñāṇaṁ viya yogino ekekautuvasena ekaṁ vassaṁ tidhā chadhā ca
vibhajitvā catumāsadvimāsaparicchinne rūpe tilakkhaṇāropanaṁ tantumhi
tantumhi jālā itaritaraṁ appatvāva nirujjhissatīti purisassa ñāṇaṁ
viya yogino kāḷajuṇhavasena rattindiva vasena ca ekaṁ rattindivaṁ cha
koṭṭhāse katvā pubbaṇhādivasena ca paricchinne rūpe tilakkhaṇāropanaṁ
aṁsumhi aṁsumhi jālā itaritaraṁ appatvāva nirujjhissatīti purisassa
ñāṇaṁ viya yogino abhikkamādivasena ceva uddharaṇādīsu ca
ekekakoṭṭhāsavasena paricchinne rūpe tilakkhaṇāropananti.
so evaṁ nānākārehi vayovuḍḍhatthagamarūpe tilakkhaṇaṁ
āropetvā puna tadeva rūpaṁ visaṅkharitvā āhāramayādivasena cattāro
koṭṭhāse katvā ekekakoṭṭhāse tilakkhaṇaṁ āropeti. tatrassa
āhāramayarūpaṁ chātasuhitavasena pākaṭaṁ hoti. chātakāle samuṭṭhitarūpaṁ
hi jattaṁ 1- hoti kilantaṁ jhāmakhāṇuko viya aṅgārapacchiyaṁ nilīnakāko
viya ca dubbaṇṇaṁ dussaṇṭhitaṁ. suhitakāle samuṭṭhitaṁ dhātaṁ piṇitaṁ mudu
siniddhaṁ phassavantaṁ hoti. so taṁ pariggahetvā chātakāle
pavattarūpaṁ suhitakālaṁ appatvā ettheva nirujjhati suhitakāle

footnote: 1. jhattantipi dissati chātajjhattotiādīsu viya.

page number: 254

samuṭṭhitampi chātakālaṁ appatvā ettheva nirujjhati tasmā tampi
aniccaṁ dukkhamanattāti evaṁ tattha tilakkhaṇaṁ āropeti.
utumayaṁ sītuṇhavasena pākaṭaṁ hoti. uṇhakāle samuṭṭhitarūpaṁ hi
jattaṁ hoti kilantaṁ dubbaṇṇaṁ. sītautunā samuṭṭhitarūpaṁ dhātaṁ piṇitaṁ
siniddhaṁ hoti. so taṁ pariggahetvā uṇhakāle pavattarūpaṁ sītakālaṁ
appatvā ettheva nirujjhati sītakāle pavattarūpaṁ uṇhakālaṁ
appatvā ettheva nirujjhati tasmā taṁ aniccaṁ dukkhamanattāti
evaṁ tattha tilakkhaṇaṁ āropeti.
kammajaṁ āyatanadvāravasena pākaṭaṁ hoti. cakkhudvārasmiṁ hi
cakkhukāyabhāvadasakavasena tiṁsa kammajarūpāni upatthambhakāni pana tesaṁ
utucittāhārasamuṭṭhānāni catuvīsatīti catupaṇṇāsa honti. tathā sota
ghāna jivhādvāresu. kāyadvāre kāyabhāvadasakavasena ceva
utusamuṭṭhānādivasena ca catucattālīsa. manodvāre hadayavatthukāyabhāva-
dasakavasena ceva utusamuṭṭhānādivasena ca catupaṇṇāsameva. so
sabbampi taṁ rūpaṁ pariggahetvā cakkhudvāre pavattarūpaṁ sotadvāraṁ
appatvā ettheva nirujjhati sotadvāre pavattarūpaṁ ghānadvāraṁ
ghānadvāre pavattarūpaṁ jivhādvāraṁ jivhādvāre pavattarūpaṁ kāyadvāraṁ
kāyadvāre pavattarūpaṁ manodvāraṁ appatvā ettheva nirujjhati tasmā
taṁ aniccaṁ dukkhamanattāti evaṁ tattha tilakkhaṇaṁ āropeti.
cittasamuṭṭhānaṁ rūpaṁ somanassitadomanassasitavasena pākaṭaṁ hoti.
somanassitakāle uppannaṁ hi rūpaṁ siniddhaṁ mudu piṇitaṁ phassavantaṁ hoti.

page number: 255

domanassitakāle uppannaṁ jattaṁ kilantaṁ dubbaṇṇaṁ hoti. so taṁ
pariggahetvā somanassitakāle pavattarūpaṁ domanassitakālaṁ appatvā
ettheva nirujjhati domanassitakāle pavattarūpaṁ somanassitakālaṁ
appatvā ettheva nirujjhati tasmā tampi aniccaṁ dukkhamanattāti
evaṁ tattha tilakkhaṇaṁ āropeti. tassevaṁ cittasamuṭṭhānaṁ rūpaṁ
pariggahetvā tattha tilakkhaṇaṁ āropayato ayamattho pākaṭo hoti
jīvitaṁ attabhāvo ca sukhadukkhā ca kevalā
ekacittasamāyuttā lahuso vattate khaṇo
cullāsītisahassāni kappaṁ tiṭṭhanti ye marū
na tveva tepi tiṭṭhanti dvīhi cittehi samohitā
ye niruddhā marantassa tiṭṭhamānassa vā idha
sabbeva sadisā khandhā gatā appaṭisandhikā
anantarā ca ye bhaggā ye ca bhaggā anāgate
tadantarā niruddhānaṁ vesamaṁ natthi lakkhaṇe
anibbattena na jāto paccuppannena jīvati
cittabhaṅgā mato loko paññatti paramatthiyā
anidhānagatā bhaggā puñjo natthi anāgate
nibbattā yepi tiṭṭhanti āragge sāsapūpamā
nibbattānañca dhammānaṁ bhaṅgo nesaṁ purakkhato
palokadhammā tiṭṭhanti porāṇehi amissitā
adassanato āyanti bhaggā gacchantyadassanaṁ
vijjuppādova ākāse uppajjanti vayanti cāti 1-.

footnote: 1. khu. mahā. 29/48,141.

page number: 256

evaṁ āhāramayādīsu tilakkhaṇaṁ āropetvā puna dhammatārūpe
tilakkhaṇaṁ āropeti. dhammatārūpaṁ nāma bahiddhā anindriyabaddhaṁ
ayalohatipusīsasuvaṇṇarajatamuttāmaṇiveḷuriyasaṅkhasilāpavāḷalohitaṅgamasāragalla-
bhūmipāsāṇapabbatatiṇarukkhalatādibhedaṁ vivaṭṭakappato paṭṭhāya
uppajjanakarūpaṁ. tadassa asokaṅkurādivasena pākaṭaṁ hoti.
asokaṅkuraṁ hi āditova tanurattaṁ hoti tato dvīhattīhaccayena
ghanarattaṁ puna dvīhattīhaccayena mandarattaṁ tato taruṇapallavavaṇṇaṁ
tato pariṇatapallavavaṇṇaṁ tato haritapaṇṇavaṇṇaṁ tato nīlapaṇṇavaṇṇaṁ
tato nīlapaṇṇavaṇṇakālato paṭṭhāya sabhāgarūpasantatiṁ
anuppabandhāpayamānaṁ saṁvaccharamattena paṇḍupalāsaṁ hutvā vaṇṭato
chijjitvā patati. so taṁ pariggahetvā tanurattakāle pavattarūpaṁ
ghanarattakālaṁ appatvāva nirujjhati ghanarattakālepavattarūpaṁmandarattakālaṁ
mandarattakāle pavattarūpaṁ taruṇapallavavaṇṇakālaṁ taruṇapallavavaṇṇakāle
pavattaṁ pariṇatapallavavaṇṇakālaṁ pariṇatapallavavaṇṇakāle pavattaṁ
haritapaṇṇavaṇṇakālaṁ haritapaṇṇavaṇṇakāle pavattaṁ nīlapaṇṇavaṇṇakālaṁ
nīlapaṇṇavaṇṇakāle pavattaṁ paṇḍupalāsakālaṁ paṇḍupalāsakāle pavattaṁ
vaṇṭato chijjitvā patanakālaṁ appatvāva nirujjhati tasmā
taṁ aniccaṁ dukkhamanattāti evaṁ tattha tilakkhaṇaṁ āropetvā
iminā nayena sabbampi dhammatārūpaṁ sammasati. evaṁ tāva
rūpasattakavasena tilakkhaṇaṁ āropetvā saṅkhāre sammasati.

page number: 257

yaṁ pana vuttaṁ arūpasattakavasenāti tattha ayaṁ mātikā kalāpato
yamakato khaṇikato paṭipāṭito diṭṭhiugghāṭanato mānasamugghāṭanato
nikantipariyādānatoti.
tattha kalāpatoti. phassapañcamakā dhammā. kathaṁ kalāpato
sammasatīti. idha bhikkhu iti paṭisañcikkhati ye ime kesā aniccā
dukkhā anattāti sammasane uppannā phassapañcamakā dhammā ye
ca lomā .pe. matthaluṅgaṁ aniccaṁ dukkhamanattāti sammasane uppannā
phassapañcamakā dhammā sabbe te itaritaraṁ appatvā pabbapabbaṁ
odhiodhi hutvā tattakapāle pakkhittatilā viya taṭataṭāyantā vinaṭṭhā
tasmā aniccā dukkhā anattāti. ayaṁ tāva visuddhikathāyaṁ nayo.
ariyavaṁsakathāyaṁ pana heṭṭhā rūpasattake sattasu ṭhānesu rūpaṁ aniccaṁ
dukkhamanattāti pavattacittaṁ aparena cittena aniccaṁ dukkhamanattāti
sammasanto kalāpato sammasatīti vuttaṁ. taṁ yuttataraṁ. tasmā
sesānipi teneva nayena vibhajissāma.
yamakatoti. idha bhikkhu ādānanikkheparūpaṁ aniccaṁ dukkhamanattāti
sammasitvā tampi cittaṁ aparena cittena aniccaṁ dukkhamanattāti
sammasati. vayovuḍḍhatthagamarūpaṁ āhāramayaṁ utumayaṁ kammajaṁ cittasamuṭṭhānaṁ
dhammatārūpaṁ aniccaṁ dukakhamanattāti sammasitvā tampi cittaṁ aparena
cittena aniccaṁ dukkhamanattāti sammasati. evaṁ yamakato sammasati nāma.

page number: 258

khaṇikatoti. idha bhikkhu ādānanikkheparūpaṁ aniccaṁ dukkhamanattāti
sammasitvā taṁ paṭhamacittaṁ dutiyacittena dutiyaṁ tatiyena tatiyaṁ catutthena
catutthaṁ pañcamena etampi aniccaṁ dukkhamanattāti sammasati.
vayovuḍḍhatthagamarūpaṁ āhāramayaṁ utumayaṁ kammajaṁ cittasamuṭṭhānaṁ dhammatārūpaṁ
aniccaṁ dukkhamanattāti sammasitvā taṁ paṭhamacittaṁ dutiyacittena dutiyaṁ tatiyena
tatiyaṁ catutthena catutthaṁ pañcamena etampi aniccaṁ dukkhamanattāti sammasati.
evaṁ rūpapariggahakacittato 1- paṭṭhāya cattāri cattāri cittāni sammasanto
khaṇikato sammasati nāma.
paṭipāṭitoti. ādānanikkheparūpaṁ aniccaṁ dukkhamanattāti sammasitvā
taṁ paṭhamacittaṁ dutiyacittena dutiyaṁ tatiyena tatiyaṁ catutthena .pe. dasamaṁ
ekādasamena etampi aniccaṁ dukkhamanattāti sammasati. vayovuḍḍhatthagamarūpaṁ
āhāramayaṁ utumayaṁ kammajaṁ cittasamuṭṭhānaṁ dhammatārūpaṁ aniccaṁ dukkhamanattāti
sammasitvā taṁ paṭhamacittaṁ dutiyacittena dutiyaṁ tatiyena .pe. dasamaṁ
ekādasamena etampi aniccaṁ dukkhamanattāti. evaṁ vipassanāpaṭipāṭiyā
sakalampi divasabhāgaṁ sammasituṁ vaṭṭeyya. yāva dasamacittasammasanā pana
rūpakammaṭṭhānampi arūpakammaṭṭhānampi paguṇa hoti. tasmā dasameyeva
ṭhapetabbanti vuttaṁ. evaṁ sammasanto paṭipāṭito sammasati nāma.
diṭṭhiugghāṭanato mānasamugghāṭanato nikantipariyādānatoti imesu

footnote: 1. ma. rūpapariggahato.

page number: 259

tīsu visuṁ sammasananayo nāma natthi. yampanetaṁ heṭṭhā rūpaṁ idha ca
arūpaṁ pariggahitaṁ taṁ passanto rūpārūpato uddhaṁ aññaṁ sattaṁ nāma
na passati. sattassa adassanato paṭṭhāya sattasaññā ugghāṭitā
hoti. sattasaññaṁ ugghāṭitacittena saṅkhāre pariggaṇhato
diṭaṭhi nuppajjati. diṭṭhiyā anuppajjamānāya diṭṭhi ugghāṭitā
nāma hoti. diṭṭhiugghāṭitacittena saṅkhāre pariggaṇhato māno
nuppajjati. māne anuppajjante māno samugghāṭito nāma hoti.
mānasamugghāṭitacittena saṅkhāre pariggaṇhato taṇhā nuppajjati.
taṇhāya anuppajjantiyā nikanti pariyādiṇṇā nāma hotīti. idaṁ
tāva visuddhikathāyaṁ vuttaṁ. ariyavaṁsakathāyaṁ pana diṭṭhiugghāṭanato
mānasamugghāṭanato nikantipariyādānatoti mātikaṁ ṭhapetvā ayaṁ nayo
dassito ahaṁ vipassāmi mama vipassanāti gaṇhato hi diṭṭhiugghāṭanaṁ
nāma na hoti saṅkhārāva saṅkhāre vipassanti sammasanti
vavaṭṭhapenti pariggaṇhanati paricchindantīti gaṇhato pana diṭṭhiugghāṭanaṁ
nāma hoti suṭṭhu vipassāmi manāpaṁ vipassāmīti gaṇhato
mānasamugghāṭo nāma na hoti saṅkhārāva saṅkhāre vipassanti
sammasanti vavaṭṭhapenti pariggaṇhanti paricchindantīti gaṇhato
pana mānasamugghāṭo nāma hoti vipassituṁ sakkomīti vipassanaṁ
assādentassa nikantipariyādānaṁ nāma na hoti saṅkhārāva saṅkhāre
vipassanti sammasanti vavaṭṭhapenti pariggaṇhanti paricchindantīti
gaṇhato pana nikantipariyādānaṁ nāma hoti sace saṅkhārā attā bhaveyyuṁ

page number: 260

attāti gahetuṁ vaṭṭeyyuṁ anattāva pana attāti gahitā tasmā
te avasavattanaṭṭhena anattā hutvā abhāvaṭṭhena aniccā
uppādavayapaṭipīḷanaṭṭhena dukkhāti passato diṭṭhiugghāṭanaṁ nāma hoti
sace saṅkhārā niccā bhaveyyuṁ niccāti gahetuṁ vaṭṭeyyuṁ aniccāva
pana niccāti gahitā tasmā te hutvā abhāvaṭṭhena aniccā
uppādavayapaṭipīḷanaṭṭhena dukkhā avasavattanaṭṭhena anattāti passato
mānasamugghāṭo nāma hoti sace saṅkhārā sukhā bhaveyyuṁ sukhāti
gahetuṁ vaṭṭeyyuṁ dukkhāva pana sukhāti gahitā tasmā te
uppādavayapaṭipīḷanaṭṭhena dukkhā hutvā abhāvaṭṭhena aniccā
avasavattanaṭṭhena anattāti passato nikantipariyādānaṁ nāma hoti
evaṁ saṅkhāre anattato passantassa diṭṭhiugghāṭanaṁ nāma hoti
aniccato passantassa mānasamugghāṭanaṁ nāma hoti dukkhato
passantassa nikantipariyādānaṁ nāma hoti iti ayaṁ vipassanā
attano attano ṭhāneyeva tiṭṭhatīti. evaṁ arūpasattakavasena
tilakkhaṇaṁ āropetvā saṅkhāre sammasati. ettāvatā panassa
rūpakammaṭṭhānampi arūpakammaṭṭhānampi paguṇaṁ hoti.
so evaṁ paguṇarūpārūpakammaṭṭhāno yā uparibhaṅgānupassanato
paṭṭhāya pahānapariññāvasena sabbākārato pattabbā aṭṭhārasa
mahāvipassanā tāsaṁ idheva tāva ekadesaṁ paṭivijjhanto tappaṭipakkhadhamme
pajahati. aṭṭhārasa mahāvipassanā nāma aniccānupassanādikā paññā.
yāsu aniccānupassanaṁ bhāvento niccasaññaṁ

page number: 261

pajahati dukkhānupassanaṁ bhāvento sukhasaññaṁ pajahati anattānupassanaṁ
bhāvento attasaññaṁ pajahati nibbidānupassanaṁ bhāvento nandiṁ
pajahati virāgānupassanaṁ bhāvento rāgaṁ pajahati nirodhānupassanaṁ
bhāvento samudayaṁ pajahati paṭinissaggānupassanaṁ bhāvento ādānaṁ
pajahati khayānupassanaṁ bhāvento ghanasaññaṁ pajahati vayānupassanaṁ
bhāvento āyūhanaṁ pajahati vipariṇāmānupassanaṁ bhāvento dhuvasaññaṁ
pajahati animittānupassanaṁ bhāvento nimittaṁ pajahati appaṇihitānupassanaṁ
bhāvento paṇidhiṁ pajahati suññatānupassanaṁ bhāvento abhinivesaṁ
pajahati adhippaññādhammavipassanaṁ bhāvento sārādānābhinivesaṁ
pajahati yathābhūtañāṇadassanaṁ bhāvento sammohābhinivesaṁ pajahati
ādīnavānupassanaṁ bhāvento ālayābhinivesaṁ pajahati paṭisaṅkhānupassanaṁ
bhāvento appaṭisaṅkhaṁ pajahati vivaṭṭānupassanaṁ bhāvento
saṁyogābhinivesaṁ pajahati tāsu yasmā iminā aniccādilakkhaṇattayavasena
saṅkhārā diṭṭhā tasmā aniccādukkhāanattānupassanā paṭividdhā
honti. yasmā ca yā ca aniccānupassanā yā ca animittānupassanā
ime dhammā ekatthā byañjanameva nānaṁ tathā yā ca
dukkhānupassanā yā ca appaṇihitānupassanā ime dhammā
ekatthā byañjanameva nānaṁ yā ca anattānupassanā yā ca
suññatānupassanā ime dhammā ekatthā byañjanameva nānanti
vuttaṁ tasmā tāpi paṭividdhā honti. adhipaññādhammavipassanā
pana sabbāpi vipassanā yathābhūtañāṇadassanaṁ kaṅkhāvitaraṇavisuddhiyāeva

page number: 262

saṅgahitaṁ iti idampi dvayaṁ paṭividdhameva hoti. sesesu
vipassanāñāṇesu kiñci paṭividdhaṁ kiñci appaṭividdhaṁ tesaṁ vibhāgaṁ
parato āvikarissāma. yadeva hi paṭividdhaṁ taṁ sandhāya idaṁ vuttaṁ evaṁ
paguṇarūpārūpakammaṭṭhāno yā ca uparibhaṅgānupassanā tato paṭṭhāya
pahānapariññāvasena sabbākārato pattabbā aṭṭhārasa mahāvipassanā
tāsaṁ idheva tāva ekadesaṁ paṭivijjhanto tappaṭipakkhadhamme pajahatīti.
so evaṁ aniccānupassanādipaṭipakkhānaṁ niccasaññādīnaṁ pahānena
visuddhañāṇo sammasanañāṇassa pāraṁ gantvā yaṁ taṁ sammasanañāṇānantaraṁ
paccuppannānaṁ dhammānaṁ vipariṇāmānupassane paññā udayabbayānupassane
ñāṇanti 1- udayabbayānupassanaṁ vuttaṁ tassa adhigamāya yogaṁ
ārabhati ārabhamāno ca saṅkhepato tāva ārabhati. tatrāyaṁ
pāli kathaṁ paccuppannānaṁ dhammānaṁ vipariṇāmānupassane
paññā udayabbayānupassane ñāṇaṁ jātaṁ rūpaṁ paccuppannaṁ tassa
nibbattilakkhaṇaṁ udayo vipariṇāmalakkhaṇaṁ vayo anupassanā ñāṇaṁ
jātā vedanā saññā saṅkhārā viññāṇaṁ jātaṁ cakkhu .pe.
jāto bhavo paccuppanno tassa nibbattilakkhaṇaṁ udayo vipariṇāmalakkhaṇaṁ
vayo anupassanā ñāṇanti 2-. so iminā pālinayena
jātassa nāmarūpassa nibbattilakkhaṇaṁ jātiṁ uppādaṁ abhinavākāraṁ
udayoti vipariṇāmalakkhaṇaṁ khayaṁ bhaṅgaṁ vayoti samanupassati.
so evaṁ pajānāti imassa nāmarūpassa uppattito pubbe

footnote: 1. khu. pa. 31/1. 2. khu. pa. 31/78.

page number: 263

anuppannassa rāsi vā nicayo vā natthi uppajjamānassāpi rāsito
vā nicayato vā āgamanaṁ nāma natthi nirujjhamānassāpi disāvidisāgamanaṁ
nāma natthi niruddhassāpi ekasmiṁ ṭhāne rāsito nicayato nidhānato
avaṭṭhānaṁ nāma natthi yathā pana vīṇāya vādiyamānāya uppannassa
saddassa neva uppattito pubbe sannicayo atthi na uppajjamāno
sannicayato āgato na nirujjhamānassa disāvidisāgamanaṁ atthi na niruddho
katthaci sannicito tiṭṭhati athakho vīṇañca upavīṇañca 1- purisassa ca tajjaṁ
vāyāmaṁ paṭicca ahutvā sambhoti hutvā paṭiveti evaṁ sabbepi
rūpārūpino dhammā ahutvā sambhonti hutvā paṭiventīti.
evaṁ saṅkhepato udayabbayamanasikāraṁ katvā puna yāni
etasseva udayabbayañāṇassa vibhaṅge avijjāsamudayā rūpasamudayoti
paccayasamudayaṭṭhena rūpakkhandhassa udayaṁ passati taṇhāsamudayā
kammasamudayā āhārasamudayā rūpasamudayoti paccayasamudayaṭṭhena
rūpakkhandhassa udayaṁ passati nibbattilakkhaṇaṁ passantopi rūpakkhandhassa
udayaṁ passati rūpakkhandhassa udayaṁ passanto imāni pañca
lakkhaṇāni passati avijjānirodhā rūpanirodhoti paccayanirodhaṭṭhena
rūpakkhandhassa vayaṁ passati taṇhānirodhā kammanirodhā āhāranirodhā
rūpanirodhoti paccayanirodhaṭṭhena rūpakkhandhassa vayaṁ passati
vipariṇāmalakkhaṇaṁ passantopi rūpakkhandhassa vayaṁ passati rūpakkhandhassa

footnote: 1. upavīṇeti etenāti upavīṇaṁ vīṇāvādananti ṭīkā.

page number: 264

vayaṁ passanto imāni pañca lakkhaṇāni passati tathā avijjāsamudayā
vedanāsamudayoti paccayasamudayaṭṭhena vedanākkhandhassa udayaṁ
passati taṇhāsamudayā kammasamudayā phassasamudayā vedanāsamudayoti
paccayasamudayaṭṭhena vedanākkhandhassa udayaṁ passati nibbattilakkhaṇaṁ
passantopi vedanākkhandhassa udayaṁ passati vedanākkhandhassa udayaṁ
passanto imāni pañca lakkhaṇāni passati avijjānirodhā taṇhānirodhā
kammanirodhā phassanirodhā vedanānirodhoti paccayanirodhaṭṭhena
vedanākkhandhassa vayaṁ passati vipariṇāmalakkhaṇaṁ passantopi vedanākkhandhassa
vayaṁ passati vedanākkhandhassa vayaṁ passanto imāni pañca lakkhaṇāni
passati vedanākkhandhassa viya ca saññāsaṅkhāraviññāṇakkhandhānaṁ
ayaṁ pana viseso viññāṇakkhandhassa phassaṭṭhāne nāmarūpasamudayā
nāmarūpanirodhāti 1- evaṁ ekekassa khandhassa udayabbayadassanena
dasa dasa katvā paññāsa lakkhaṇāni vuttā tesaṁ vasena evampi
rūpassa udayo evampi rūpassa vayo evampi rūpaṁ udeti evampi
rūpaṁ paṭivetīti paccayato ceva khaṇato ca vitthārena manasikāraṁ karoti.
tassevaṁ manasikaroto iti kirime dhammā ahutvā sambhonti hutvā
paṭiventīti ñāṇaṁ visadataraṁ hoti.
tassevaṁ paccayato ceva khaṇato ca dvedhā udayabbayaṁ passato
saccapaṭiccasamuppādanayalakkhaṇabhedā pākaṭā honti. yaṁ hi so
avijjādisamudayā khandhānaṁ samudayaṁ avijjādinirodhā ca khandhānaṁ nirodhaṁ
passati idamassa paccayato udayabbayadassanaṁ. yaṁ pana

footnote: 1. khu. pa. 31/79.

page number: 265

nibbattilakkhaṇavipariṇāmalakkhaṇāni passanto khandhānaṁ udayabbayaṁ passati
idamassa khaṇato udayabbayadassanaṁ. uppattikkhaṇeyeva hi nibbattilakkhaṇaṁ
bhaṅgakkhaṇe ca vipariṇāmalakkhaṇaṁ. iccassevaṁ paccayato ceva khaṇato
ca dvedhā udayabbayaṁ passato paccayato udayadassanena
samudayasaccaṁ pākaṭaṁ hoti janakāvabodhato khaṇato udayadassanena
dukkhasaccaṁ pākaṭaṁ hoti jātidukkhāvabodhato paccayato vayadassanena
nirodhasaccaṁ pākaṭaṁ hoti paccayānuppādena paccayavataṁ anuppādāvabodhato
khaṇato vayadassanena dukkhasaccameva pākaṭaṁ hoti maraṇadukkhāvabodhato.
yañcassa udayabbayadassanaṁ maggovāyaṁ lokikoti maggasaccaṁ pākaṭaṁ
hoti tatra sammohavighātato. paccayato cassa udayadassanena
anulomo paṭiccasamuppādo pākaṭo hoti imasmiṁ sati idaṁ hotīti
avabodhato. paccayato vayadassanena paṭilomo paṭiccasamuppādo
pākaṭo hoti imassa nirodhā idaṁ nirujjhatīti avabodhato. khaṇato pana
udayabbayadassanena paṭiccasamuppannā dhammā pākaṭā honti
saṅkhatalakkhaṇāvabodhato. udayabbayavanto hi saṅkhatā te ca
paṭiccasamuppannāti. paccayato cassa udayadassanena ekattanayo
pākaṭo hoti hetuphalasambandhena santānassa anuppacchedāvabodhato.
atha suṭṭhutaraṁ ucchedadiṭṭhiṁ pajahati. khaṇato udayadassanena
nānattanayo pākaṭo hoti navanavānaṁ uppādāvabodhato. atha suṭṭhutaraṁ
sassatadiṭṭhiṁ pajahati. paccayato cassa udayabbayadassanena abyāpāranayo
pākaṭo hoti dhammānaṁ avasavattibhāvāvabodhato. atha suṭṭhutaraṁ

page number: 266

attadiṭṭhiṁ pajahati. paccayato pana udayadassanena evaṁdhammatānayo pākaṭo
hoti paccayānurūpena phalassa uppādāvabodhato. atha suṭṭhutaraṁ akiriyadiṭṭhiṁ
pajahati. paccayato cassa udayadassanena anattalakkhaṇaṁ pākaṭaṁ hoti dhammānaṁ
nirīhakattapaccayapaṭibandhavuttitāvabodhato. khaṇato udayabbayadassanena
aniccalakkhaṇaṁ pākaṭaṁ hoti hutvā abhāvāvabodhato
pubbantāparantavivekāvabodhato ca. dukkhalakkhaṇampi pākaṭaṁ
hoti udayabbayehi paṭipīḷanāvabodhato. sabhāvalakkhaṇampi
pākaṭaṁ hoti udayabbayaparicchinnāvabodhato. sabhāvalakkhaṇe
saṅkhatalakkhaṇassa tāvakālikattampi pākaṭaṁ hoti udayalakkhaṇe
vayassa vayalakkhaṇe ca udayassa abhāvāvabodhatoti. tassevaṁ
pākaṭībhūtasaccapaṭiccasamuppādanayalakkhaṇabhedassa evaṁ kira nāmime
dhammā anuppannapubbā uppajjanti uppannā nirujjhantīti niccanavāva
hutvā saṅkhārā upaṭṭhahanti. na kevalañca niccanavā suriyuggamane
ussāvabindu viya udakapubbuḷo viya udake daṇḍarāji viya āragge sāsapo
viya vijjuppādo viya ca parittaṭṭhāyino māyāmarīcisupinantālātacakka-
gandhabbanagarapheṇakadaliādayo 1- viya asārā nissārā cātipi
upaṭṭhahanti. ettāvatānena vayadhammameva uppajjati uppannañca vayaṁ
upetīti iminā ākārena samapaññāsa lakkhaṇāni paṭivijjhitvā ṭhitaṁ

footnote: 1. tattha mantosathabhāvitā indajālādikā māyā. migataṇhikā marīci. supinameva
footnote: supinantaṁ. maṇḍalākārena āvijjhiyamānaṁ alātameva alātacakkaṁ. gandhabbadevaputtānaṁ
footnote: kīḷanicchāvasena nagaraṁ viya ākāse upaṭṭhānamattaṁ gandhababanagaranti ṭīkā.

page number: 267

udayabbayānupassanaṁ nāma paṭhamaṁ taruṇavipassanāñāṇaṁ adhigataṁ hoti
yassādhigamā āraddhavipassakoti saṅkhaṁ gacchati.
athassa imāya taruṇavipassanāya āraddhavipassakassa dasa
vipassanūpakilesā uppajjanti. vipassanūpakilesā hi paṭivedhappattassa
ariyasāvakassa ceva vippaṭipannakassa ca nikkhittakammaṭṭhānassa
kusītapuggalassa nuppajjanti sammāpaṭipannakassa pana yuttapayuttassa
āraddhavipassakassa kulaputtassa uppajjantiyeva. katame pana te dasa
upakilesāti. obhāso ñāṇaṁ pīti passaddhi sukhaṁ adhimokkho
paggāho 1- upaṭṭhānaṁ upekkhā nikantīti. vuttañhetaṁ kathaṁ
dhammuddhaccaviggahitamānasaṁ hoti aniccato manasikaroto obhāso uppajjati
obhāso dhammoti obhāsaṁ āvajjati tato vikkhepo uddhaccaṁ tena
uddhaccena viggahitamānaso aniccato upaṭṭhānaṁ yathābhūtaṁ nappajānāti
dukkhato anattato upaṭṭhānaṁ yathābhūtaṁ nappajānāti tathā aniccato
manasikaroto ñāṇaṁ uppajjati pīti passaddhi sukhaṁ adhimokkho paggāho
upaṭṭhānaṁ upekkhā nikanti uppajjati nikanti dhammoti nikantiṁ
āvajjati tato vikkhepo uddhaccaṁ tena uddhaccena viggahitamānaso
aniccato upaṭṭhānaṁ yathābhūtaṁ nappajānāti dukkhato anattato
upaṭṭhānaṁ yathābhūtaṁ nappajānātīti 2-.
tattha obhāsoti vipassanobhāso. tasmiṁ uppanne yogāvacaro
na vata me ito pubbe evarūpo obhāso uppannapubbo addhā

footnote: 1. ma. paggaho. 2. khu. pa. 31/445.

page number: 268

maggappattosmi phalappattosmīti amaggameva maggoti aphalameva ca
phalanti gaṇhāti. tassa amaggaṁ maggoti aphalaṁ phalanti gaṇhato
vipassanāvīthi ukkantā nāma hoti. so attano mūlakammaṭṭhānaṁ
visajjetvā obhāsameva assādento nisīdati. so kho panāyaṁ
obhāso kassaci bhikkhuno pallaṅkaṭṭhānamattameva obhāsento
uppajjati kassaci antogabbhaṁ kassaci bahigabbhampi kassaci sakalavihāraṁ
gāvutaṁ aḍḍhayojanaṁ yojanaṁ dviyojanaṁ tiyojanaṁ .pe. kassaci paṭhavītalato
yāva akaniṭṭhabrahmalokā ekālokaṁ kurumāno. bhagavato pana
dasasahassīlokadhātuṁ obhāsento udapādi. evaṁ vemattatāya 1-
cassa idaṁ vatthuṁ.
cittalapabbate kira dvikuḍḍagehassa anto dve therā nisīdiṁsu.
taṁdivasañca kāḷapakkhuposatho hoti. meghapaṭalacchannā disā rattibhāge
caturaṅgasamannāgataṁ tamaṁ pavattati. atheko thero āha bhante
mayhaṁ idāni cetiyaṅgaṇamhi sīhāsane pañcavaṇṇāni kusumāni
paññāyantīti. tamitaro āha anacchariyaṁ āvuso kathesi mayhaṁ
panetarahi mahāsamuddamhi yojanaṭṭhāne macchakacchapā paññāyantīti.
ayaṁ pana vipassanūpakileso yebhuyyena samathavipassanālābhino uppajjati.
so samāpattivikkhambhitānaṁ kilesānaṁ asamudācārato arahā ahanti
cattaṁ uppādeti uccaṅkavālikavāsī 2- mahānāgatthero viya haṅkanakavāsī
mahādattatthero viya cittalapabbate niṅkapeṇṇakapadhānagharavāsī 3-

footnote: 1. vemattāyāti appavipulatāvasena visadisatāyāti ṭīkā. 2. ma. uccavāḷaṅka....
footnote: 3. niṅkāravaṇṇaka....

page number: 269

cūḷasumanatthero viya ca. tatridaṁ ekavatthuparidīpanaṁ. talaṅgaravāsī 1-
dhammadinnatthero kira nāma eko pabhinnapaṭisambhido mahākhīṇāsavo mahato
bhikkhusaṅghassa ovādadāyako ahosi. so ekadivasaṁ attano divāsane
nisīditvā kinnukho amhākaṁ ācariyassa uccaṅkavālikavāsīmahānāgattherassa
samaṇabhāvakiccaṁ matthakaṁ pattaṁ noti āvajjento puthujjanabhāvamevassa
disvā mayi agacchante puthujjanakālakiriyameva karissatīti ca ñatvā
iddhiyā vehāsaṁ uppatitvā divāsane nisinnassa therassa samīpe
orohitvā vanditvā vattaṁ dassetvā ekamantaṁ nisīdi. kiṁ
āvuso dhammadinna akāle āgatosīti ca vutto pañhaṁ bhante pucchituṁ
āgatomhīti āha. tato pucchāvuso jānamānā kathayissāmāti
vutte pañhasahassaṁ pucchi. thero pucchitapucchitaṁ asajjamānova
kathesi. tato atitikkhaṁ vo bhante ñāṇaṁ kadā tumhehi ayaṁ
dhammo adhigatoti vutte ito saṭṭhivassakāle āvusoti āha.
samādhiñhi bhante valañjethāti. nayidaṁ āvuso bhāriyanti. tenahi
bhante ekaṁ hatthiṁ māpethāti. thero sabbasetaṁ hatthiṁ māpesi.
idāni bhante yathā ayaṁ hatthī añcitakaṇṇo 2- pasāritanaṅguṭṭho
soṇḍaṁ mukhe pakkhipitvā bheravaṁ koñcanādaṁ karonto tumhākaṁ
abhimukho āgacchati tathā naṁ karothāti. thero tathā katvā vegena
āgacnato hatthissa bheravaṁ ākāraṁ disvā uṭṭhāya palāyituṁ āraddho.
tamenaṁ khīṇāsavatthero hatthaṁ pasāretvā cīvarakaṇṇe gahetvā bhante

footnote: 1. ma. vāḷaṅka.... 2. añcitakaṇṇoti niccalaṭṭhapitakaṇṇapuṭoti ṭīkā.

page number: 270

khīṇāsavassa sārajjaṁ nāma hotīti āha. so tamhi kāle attano
puthujjanabhāvaṁ ñatvā avassayo me āvuso dhammadinna hohīti
vatvā pādamūle ukkuṭikaṁ nisīdi. bhante tumhākaṁ avassayo
bhavissāmiccevāhaṁ āgato mā cintayitthāti kammaṭṭhānaṁ kathesi.
thero kammaṭṭhānaṁ gahetvā caṅkamaṁ āruyha tatiye padavāre aggaphalaṁ
arahattaṁ pāpuṇi. thero kira dosacarito ahosi. evarūpā bhikkhū
obhāse kampanti.
Ñāṇanti vipassanāñāṇaṁ. tassa kira rūpārūpadhamme tulayantassa
tīrayantassa visaṭṭhaindavajiramiva avihatavegaṁ tikhiṇaṁ sūramativisadaṁ ñāṇaṁ
uppajjati.
pītīti vipassanāpīti. tassa kira tasmiṁ samaye khuddakāpīti
khaṇikāpīti okkantikāpīti ubbeṅgāpīti pharaṇāpītīti ayaṁ pañcavidhā
pīti sakalasarīraṁ pūrayamānā uppajjati.
passaddhīti vipassanāpassaddhi. tassa kira tasmiṁ samaye
rattiṭṭhāne vā divāṭṭhāne vā nisinnassa kāyacittānaṁ neva daratho
na gāravaṁ na kakkhalatā na akammaññatā na gelaññaṁ na vaṅkatā
hoti. athakho panassa kāyacittāni passaddhāni lahūni mudūni
kammaññāni suvisadāni ujukāniyeva honti. so imehi passaddhādīhi
anuggahitakāyacitto tasmiṁ samaye amānusiṁ nāma ratiṁ anubhavati yaṁ
sandhāya vuttaṁ

page number: 271

suññāgāraṁ paviṭṭhassa santacittassa bhikkhuno
amānusī ratī hoti sammā dhammaṁ vipassato
yato yato sammasati khandhānaṁ udayabbayaṁ
labhatī pītipāmojjaṁ amataṁ taṁ vijānatanti 1-.
evamassa imaṁ amānusiṁ ratiṁ sādhayamānā lahutādisampayuttā
passaddhi uppajjati.
sukhanti vipassanāsukhaṁ. tassa kira tasmiṁ samaye sakalasarīre
abhisandayamānaṁ atipaṇītaṁ sukhamuppajjati.
adhimokkhoti saddhā. vipassanāsampayuttāyeva hissa cittacetasikānaṁ
atisayappasādabhūtā balavatī saddhā uppajjati.
paggāhoti viriyaṁ. vipassanāsampayuttameva hissa
asithilamanaccāraddhaṁ supaggahitaṁ viriyaṁ uppajjati.
upaṭṭhānanti sati. vipassanāsampayuttāyeva hissa supaṭṭhitā
supatiṭṭhitā nikhātā acalā pabbatarājasadisā sati uppajjati. so
yaṁ yaṁ ṭhānaṁ āvajjati samannāharati manasikaroti paccavekkhati taṁ
taṁ ṭhānamassa okkanditvā 2- pakkhanditvā dibbacakkhuno paraloko
viya satiyā upaṭṭhāti.
upekkhāti vipassanūpekkhā ceva āvajjanūpekkhā ca. tasmiṁ
hissa samaye sabbasaṅkhāresu majjhattabhūtā vipassanūpekkhāpi balavatī
uppajjati manodvāre āvajjanūpekkhāpi. sā hissa taṁ taṁ ṭhānaṁ
āvajjantassa visaṭṭhaindavajiramiva pattapuṭe pakkhittatattanārāco viya

footnote: 1. khu. dha. 25/66. 2. okkhanditvātipi dissati.

page number: 272

sūrā tikhiṇā hutvā vahati.
nikantīti vipassanānikanti. evaṁ obhāsādipaṭimaṇḍitāya hissa
vipassanāya ālayaṁ kurumānā sukhumā santākārā nikanti uppajjati
yā kilesoti pariggahetumpi na sakkā hoti.
yathā ca obhāse evaṁ etesupi aññatarasmiṁ uppanne
yogāvacaro na vata me ito pubbe evarūpaṁ ñāṇaṁ uppannapubbaṁ
evarūpā pīti passaddhi sukhaṁ adhimokkho paggāho upaṭṭhānaṁ upekkhā
nikanti uppannapubbā addhā maggappattosmi phalappattosmīti
amaggameva maggoti aphalameva phalanti gaṇhāti. tassa amaggaṁ maggoti
aphalaṁ phalanti gaṇhato vipassanāvīthi ukkantā nāma hoti. so
attano mūlakammaṭṭhānaṁ visajjetvā nikantimeva assādento nisīdatīti.
ettha ca obhāsādayo upakilesavatthutāya upakilesāti vuttā na
akusalattā. nikanti pana upakileso ceva upakilesavatthu ca.
vatthuvaseneva cete dasa gāhavasena pana samatiṁsa honti. kathaṁ.
mama obhāso uppannoti gaṇhato hi diṭṭhiggāho hoti manāpo
vata obhāso uppannoti gaṇhato mānaggāho obhāsaṁ
assādayato taṇhāgāho iti obhāse diṭṭhimānataṇhāvasena
tayo gāhā tathā sesesupīti evaṁ gāhavasena samatiṁsa upakilesā
honti. tesaṁ vasena akusalo abyatto yogāvacaro obhāsādīsu
kampati vikkhipati. obhāsādīsu ekekaṁ etaṁ mama esohamasmi
eso me attāti samanupassati.

page number: 273

tenāhu porāṇā
obhāse ceva ñāṇe ca pītiyā ca vikampati
passaddhiyā sukhe ceva yehi cittaṁ pavedhati
adhimokkhe ca paggāhe upaṭṭhāne ca kampati
upekkhāvajjanāyañca upekkhāya nikantiyāti 1-.
kusalo pana paṇḍito byatto buddhisampanno yogāvacaro
obhāsādīsu uppannesu ayaṁ kho me obhāso uppanno so
kho panāyaṁ anicco saṅkhato paṭiccasamuppanno khayadhammo vayadhammo
virāgadhammo nirodhadhammoti iti vā taṁ paññāya paricchindati
upaparikkhati atha vā panassa evaṁ hoti sace obhāso attā
bhaveyya atatāti gahetuṁ vaṭṭeyya anattāva panāyaṁ attāti
gahito tasmā so avasavattanaṭṭhena anattā hutvāabhāvaṭṭhena
anicco uppādavayapaṭipīḷanaṭṭhena dukkhoti. sabbaṁ arūpasattake
vuttanayena vitthāretabbaṁ. yathā ca obhāse evaṁ sesesupi. so
evaṁ upaparikkhitvā obhāsaṁ netaṁ mama nesohamasmi na meso attāti
samanupassati ñāṇaṁ .pe. nikantiṁ netaṁ mama nesohamasmi na
meso attāti samanupassati. evaṁ samanupassanto obhāsādīsu na
kampati na vedhati. tenāhu porāṇā
imāni dasa ṭhānāni paññā yassa parīcitā
dhammuddhaccakusalo hoti na ca vikkhepaṁ gacchatīti.

footnote: 1. khu. pa. 31/448.

page number: 274

so evaṁ vikkhepaṁ agacchanto taṁ samatiṁsavidhaṁ upakilesajaṭaṁ
vijaṭetvā obhāsādayo dhammā na maggo upakilesavimuttaṁ pana
vīthipaṭipannaṁ vipassanāñāṇaṁ maggoti maggañca amaggañca vavaṭṭhapeti.
tassevaṁ ayaṁ maggo ayaṁ na maggoti maggañca amaggañca ñatvā ṭhitaṁ
ñāṇaṁ maggāmaggañāṇadassanavisuddhīti veditabbaṁ.
ettāvatā ca pana tena tiṇṇaṁ saccānaṁ vavaṭṭhānaṁ kataṁ hoti.
kathaṁ. diṭṭhivisuddhiyaṁ tāva nāmarūpassa vavaṭṭhāpanena dukkhasaccassa
vavaṭṭhānaṁ kataṁ kaṅkhāvitaraṇavisuddhiyaṁ paccayapariggahaṇena samudayasaccassa
vavaṭṭhānaṁ imissaṁ maggāmaggañāṇadassanavisuddhiyaṁ sammā maggassa
avadhāraṇena maggasaccassa vavaṭṭhānaṁ katanti evaṁ lokiyeneva
tāva ñāṇena tiṇṇaṁ saccānaṁ vavaṭṭhānaṁ kataṁ hoti.
iti sādhujanapāmujjatthāya kate visuddhimagge paññābhāvanādhikāre
maggāmaggañāṇadassanavisuddhiniddeso nāma vīsatimo paricchedo.
paṭipadāñāṇadassanavisuddhiniddeso
aṭṭhannaṁ pana ñāṇānaṁ vasena sikhāppattā vipassanā navamañca
saccānulomikañāṇanti ayaṁ paṭipadāñāṇadassanavisuddhi nāma.
aṭṭhannanati cettha upakilesavimuttaṁ vīthipaṭipannaṁ vipassanāsaṅkhātaṁ
udayabbayānupassanāñāṇaṁ bhaṅgānupassanāñāṇaṁ bhayatupaṭṭhānañāṇaṁ
ādīnavānupassanāñāṇaṁ nibbidānupassanāñāṇaṁ muñcitukamyatāñāṇaṁ
paṭisaṅkhānupassanāñāṇaṁ saṅkhārupekkhāñāṇanti imāni aṭṭha ñāṇāni

page number: 275

veditabbāni. navamaṁ saccānulomikañāṇanti anulomassetaṁ adhivacanaṁ.
tasmā taṁ sampādetukāmena upakilesavimuttaṁ udayabbayañāṇaṁ ādiṁ
katvā etesu ñāṇesu yogo karaṇīyo.
puna udayabbayañāṇe yogo kimatthiyoti ce. lakkhaṇasallakkhaṇattho.
udayabbayañāṇaṁ hi heṭṭhā dasahi upakilesehi upakiliṭṭhaṁ hutvā
yāthāvasarasato tilakkhaṇaṁ sallakkhetuṁ nāsakkhi upakilesavimuttaṁ pana sakkoti
tasmā lakkhaṇasallakkhaṇatthamettha puna yogo karaṇīyo. lakkhaṇāni pana kissa
amanasikārā kena paṭicchannattā na upaṭṭhahanti. aniccalakkhaṇaṁ tāva
udayabbayānaṁ amanasikārā santatiyā paṭicchannattā na upaṭṭhāti dukkhalakkhaṇaṁ
abhiṇhasampatipīḷanassa amanasikārā iriyāpathehi paṭicchannattā na
upaṭṭhāti anattalakkhaṇaṁ nānādhātuvinibbhogassa amanasikārā ghanena
paṭicchannattā na upaṭṭhāti. udayabbayaṁ pana pariggahetvā
santatiyā vikopitāya aniccalakkhaṇaṁ yāthāvasarasato upaṭṭhāti
abhiṇhasampatipīḷanaṁ manasikaritvā iriyāpathe ugghāṭite dukkhalakkhaṇaṁ
yāthāvasarasato upaṭṭhāti nānādhātuyo vinibbhujjitvā ghanavinibbhoge
kate anattalakkhaṇaṁ yāthāvasarasato upaṭṭhāti.
ettha ca aniccaṁ aniccalakkhaṇaṁ dukkhaṁ dukkhalakkhaṇaṁ anattā
anattalakkhaṇanti ayaṁ vibhāgo veditabbo. tattha aniccanti khandhapañcakaṁ.
kasmā. uppādavayaññathattabhāvā hutvā abhāvato vā.
uppādavayaññathattaṁ aniccalakkhaṇaṁ hutvāabhāvasaṅkhāto vā

page number: 276

ākāravikāro. yadaniccaṁ taṁ dukkhanti 1- vacanato pana tadeva khandhapañcakaṁ
dukkhaṁ. kasmā. abhiṇhapaṭipīḷanā. abhiṇhapaṭipīḷanākāro
dukkhalakkhaṇaṁ. yaṁ dukkhaṁ tadanattāti 1- pana vacanato tadeva
khandhapañcakaṁ anattā. kasmā. avasavattanato. avasavattanākāro
anattalakkhaṇaṁ. tayidaṁ sabbampi ayaṁ yogāvacaro upakilesavinimuttena
vīthipaṭipannavipassanāsaṅkhātena udayabbayānupassanāñāṇena yāthāvasarasato
sallakkheti. tassevaṁ sallakkhetvā punappunaṁ aniccaṁ dukkhamanattāti
rūpārūpadhamme tulayato tīrayato taṁ ñāṇaṁ tikkhaṁ hutvā vahati
saṅkhārā lahuṁ upaṭṭhahanti. Ñāṇe tikkhe vahante saṅkhāresu
lahuṁ upaṭṭhahantesu uppādaṁ vā ṭhitiṁ vā pavattaṁ vā nimittaṁ vā na
sampāpuṇāti. khayavayabhedanirodheyeva sati santiṭṭhati.
tassa evaṁ uppajjitvā evaṁ nāma saṅkhāragataṁ nirujjhatīti
passato etasmiṁ 2- ṭhāne bhaṅgānupassanaṁ nāma vipassanāñāṇaṁ
uppajjati yaṁ sandhāya vuttaṁ kathaṁ ārammaṇapaṭisaṅkhā bhaṅgānupassane
paññā vipassane ñāṇaṁ rūpārammaṇatā cittaṁ uppajjitvā bhijjati
taṁ ārammaṇaṁ paṭisaṅkhā tassa cittassa bhaṅgaṁ anupassati anupassatīti
kathaṁ anupassati aniccato anupassati no niccato dukkhato
anupassati no sukhato anattato anupassati no attato nibbindati
no nandati virajjati no rajjati nirodheti no samudeti
paṭinissajjati no ādiyati aniccato anupassanto niccasaññaṁ pajahati

footnote: 1. saṁ. saḷā. 18/1. 2. ma. ekasmiṁ.

page number: 277

dukkhato anupassanto sukhasaññaṁ anattato anupassanto attasaññaṁ
nibbindanto nandiṁ virajjanto rāgaṁ nirodhento samudayaṁ
paṭinissajjanto ādānaṁ pajahati vedanārammaṇatā saññārammaṇatā
saṅkhārārammaṇatā viññāṇārammaṇatā cakkhārammaṇatā .pe.
jarāmaraṇārammaṇatā cittaṁ uppajjitvā bhijjati .pe. paṭinissajjanto
ādānaṁ pajahati
vatthusaṅkamanā ceva saññāya 1- ca vivaṭṭanā
āvajjanābalañceva paṭisaṅkhā vipassanā
ārammaṇānvayeneva ubho ekavavaṭṭhanā
nirodhe adhimuttatā vayalakkhaṇavipassanā
ārammaṇañca paṭisaṅkhā bhaṅgañca anupassati
suññato ca upaṭṭhānaṁ adhipaññā vipassanā
kusalo tīsu anupassanāsu catasso ca vipassanāsu
tayo upaṭṭhāne kusalatā nānādiṭṭhīsu na kampatīti
taṁ ñātaṭṭhena ñāṇaṁ pajānanaṭṭhena paññā tena vuccati
ārammaṇapaṭisaṅkhā bhaṅgānupassane paññā vipassane ñāṇanti 2-.
tattha ārammaṇapaṭisaṅkhāti yaṅkiñci ārammaṇaṁ paṭisaṅkhāya
jānitvā khayato vayato disvāti attho. bhaṅgānupassane paññāti
tassa ārammaṇaṁ khayato vayato paṭisaṅkhāya uppannassa ñāṇassa
bhaṅgaṁ anupassane yā paññā idaṁ vipassane ñāṇanti vuttaṁ taṁ

footnote: 1. ma. paññāya. 2. khu. pa. 31/83.

page number: 278

kathaṁ hotīti ayantāva kathetukamayatāpucchāya attho. tato yathā
taṁ hoti taṁ dassetuṁ rūpārammaṇatātiādi vuttaṁ. tattha rūpārammaṇatā
cittaṁ uppajjitavā bhijjatīti rūpārammaṇaṁ cittaṁ uppajjitvā
bhijjati. athavā. rūpārammaṇabhāve cittaṁ uppajjitvā bhijjatīti
attho. taṁ ārammaṇaṁ paṭisaṅkhāti taṁ rūpārammaṇaṁ paṭisaṅakhāya jānitvā
khayato vayato disvāti attho. tassa cittassa bhaṅgaṁ anupassatīti
yena cittena taṁ rūpārammaṇaṁ khayato vayato diṭṭhaṁ tasasa cittassa
aparena cittena bhaṅgaṁ anupassatīti attho. tenāhu porāṇā
ñātañca ñāṇañca ubhopi vipassatīti. ettha ca anupassatīti
anuanupassati anekehi ākārehi punappunaṁ passatīti attho.
tenāha anupassatīti kathaṁ anupassati aniccato anupassatītiādiṁ.
tattha yasmā bhaṅgo nāma aniccatāya paramā koṭi tasmā so
bhaṅgānupassako yogāvacaro sabbaṁ saṅkhāragataṁ aniccato anupassati
no niccato tato aniccassa dukkhattā dukakhassa ca anattattā
tadeva dukkhato anupassati no sukhato anattato anupassati no
attato. yasmā pana yaṁ aniccaṁ dukkhamanattā na taṁ abhinanditabbaṁ
yañca na abhinanditabbaṁ na tattha rajjitabbaṁ tasmā etasmiṁ
bhaṅgānupassanānusārena aniccaṁ dukkhamanattāti diṭṭhe saṅkhāragate
nibbindati no nandati virajjati no rajjati. so evaṁ arajjanto
lokikeneva tāva ñāṇena rāgaṁ nirodheti no samudeti samudayaṁ na
karotīti attho. athavā so evaṁ viratto ythā diṭṭhaṁ

page number: 279

saṅkhāragataṁ tathā adiṭṭhampi anvayañāṇavasena nirodheti no samudeti
nirodhatova manasikaroti nirodhamevassa passati no samudayanti attho.
so evaṁ paṭipanno paṭinissajjati no ādiyati. kiṁ vuttaṁ hoti.
ayampi aniccādianupassanā tadaṅgavasena saddhiṁ khandhābhisaṅkhārehi
kilesānaṁ pariccajanato saṅkhatadosadassanena ca tababiparīte nibbāne
tanninnatāya pakkhandanato pariccāgapaṭinissaggo ceva pakkhandanapaṭinissaggo
cāti vuccati tasmā tāya samannāgato bhikkhu yathāvuttena nayena
kilese ca pariccajati nibbāne ca pakkhandati nāpi nibbattanavasena
kilese ādiyati na adosadassitāvasena saṅkhatārammaṇaṁ tena
vuccati paṭinissajjati no ādiyatīti.
idānissa tehi ñāṇehi sesadhammānaṁ 1- pahānaṁ hoti taṁ
dassetuṁ aniccato anupassanto niccasaññaṁ pajahatītiādi vuttaṁ.
tattha nandinti sappītikaṁ taṇhaṁ. sesaṁ vuttanayameva.
gāthāsu pana. vatthusaṅkamanāti rūpassa bhaṅgaṁ disvā puna yena
cittena bhaṅgo diṭṭho tassāpi bhaṅgadassanavasena purimavatthuto
aññavatthusaṅkamanā. saññāya ca vivaṭṭanāti udayaṁ pahāya vaye
santiṭṭhanā. āvajjanābalañcevāti rūpassa bhaṅgaṁ disvā puna
bhaṅgārammaṇassa cittassa bhaṅgadassanatthaṁ anantarameva āvajjanasamatthatā.
paṭisaṅkhā vipassanāti esā ārammaṇapaṭisaṅkhā bhaṅgānupassanā
nāma. ārammaṇānvayeneva ubho ekavavaṭṭhanāti

footnote: 1. ma. yesaṁ dhammānaṁ.

page number: 280

paccakkhato diṭṭhassa ārammaṇassa anvayena anukkamanena yathā idaṁ
tathā atītepi saṅkhāragataṁ bhijji anāgatepi bhijjissatīti evaṁ ubhinnaṁ
ekasabhāveneva vavaṭṭhāpananti attho. vuttampi cetaṁ porāṇehi
saṁvijjamānamhi visuddhadassano
tadanvayaṁ neti atītanāgate
sabbepi saṅkhāragatā palokino
ussāvabindū suriyeva uggateti.
nirodhe adhimuttatāti evaṁ ubhinnaṁ bhaṅagavasena ekavavaṭṭhānaṁ katvā
tasmiṁyeva bhaṅgasaṅkhāte nirodhe adhimuttatā taggarutā tanninnatā
tappoṇatā tappabbhāratāti attho. vayalakkhaṇavipassanāti esā
vayalakkhaṇavipassanā nāmāti vuttaṁ hoti. ārammaṇañca paṭisaṅkhāti
purimañca rūpādiārammaṇaṁ jānitvā. bhaṅgañca anupassatīti tassā-
rammaṇassa bhaṅgaṁ disvā tadārammaṇassa cittassa bhaṅgamanupassati.
suññato ca upaṭṭhānanti tassevaṁ bhaṅgamanupassato saṅkhārāva bhijjanti
tesaṁ bhedo maraṇaṁ na añño koci atthīti suññato upaṭṭhānaṁ
ijjhati. tenāhu porāṇā
khandhā nirujjhanti na catthi añño
khandhāna bhedo maraṇanti vuccati
tesaṁ khayaṁ passati appamatto
maṇiṁva vijjhaṁ vajirena yonisoti.
adhipaññā vipassanāti yā ca ārammaṇapaṭisaṅkhā yā ca bhaṅgānupassanā

page number: 281

yañca suññato upaṭṭhānaṁ ayaṁ adhipaññā vipassanā nāmāti
vuttaṁ hoti. kusalo tīsu anupassanāsūti aniccānupassanādīsu tīsu
cheko bhikkhu. catasso ca vipassanāsūti nibbidādīsu catūsu ca
vipassanāsu. tayo upaṭṭhāne kusalatāti khayato vayato suññatoti
imasmiñca tividhe upaṭṭhāne kusalatāya. nānādiṭṭhīsu na kampatīti
sassatadiṭṭhiādīsu nānappakārāsu diṭṭhīsu na vedhati.
so evaṁ avedhamāno aniruddhameva nirujjhati abhinnameva bhijjatīti
pavattamanasikāro dubbalabhājanassa viya bhijjamānassa sukhumarajasseva
vippakīriyamānassa tilānaṁ viya bhajjiyamānānaṁ sabbasaṅkhārānaṁ
uppādaṭhitipavattanimittaṁ visajjetvā bhedameva passati. so yathā
nāma cakkhumā puriso pokkharaṇītīre vā nadītīre vā ṭhito thūlaphusitake
deve vassante udakapiṭṭhe mahantāni mahantāni udakapubbuḷakāni
uppajjitvā uppajjitvā sīghaṁ sīghaṁ bhijjamānāni passeyya
evameva sabbe saṅkhārā bhijjanti bhijjantīti passati. evarūpaṁ hi
yogāvacaraṁ sandhāya vuttaṁ bhagavatā
yathā pubbuḷakaṁ passe yathā passe marīcikaṁ
evaṁ lokaṁ avekkhantaṁ maccurājā na passatīti 1-.
tassevaṁ sabbe saṅkhārā bhijjanti bhijjantīti abhiṇhaṁ passanto
aṭṭhānisaṁsaparivāraṁ bhaṅgānupassanāñāṇaṁ balappattaṁ hoti. tatrime
aṭṭhānisaṁsā bhavadiṭṭhippahānaṁ jīvitanikantipariccāgo sadā

footnote: 1. khu. dha. 25/38.

page number: 282

yuttapayuttatā visuddhājīvitā ussukkappahānaṁ vigatabhayatā
khantisoraccapaṭilābho aratiratisahanatāti. tenāhu porāṇā
imāni aṭṭhagguṇamuttamāni
disvā tahiṁ sammasatī punappunaṁ
ādittacelassirasūpamo muni
bhaṅgānupassī amatassa pattiyāti.
bhaṅgānupassanāñāṇaṁ niṭṭhitaṁ.
tassevaṁ sabbasaṅkhārānaṁ khayavayabhedanirodhārammaṇaṁ bhaṅgānupassanaṁ
āsevantassa bhāventassa bahulīkarontassa sabbabhavayonigatiṭhitisattāvāsesu
sabhedakā saṅkhārā sukhena jīvitukāmassa bhīrukapurisassa sīha byaggha dīpi accha
taraccha yakkha rakkhasa caṇḍagoṇa caṇḍakukkura pabhinnamadacaṇḍahatthi ghorāasīvisa
asanīvicakka susāna raṇabhūmi jalitāṅgārakāsuādayo viya
mahābhayaṁ hutvā upaṭṭhahanti. tassa atītā saṅkhārā
niruddhā paccuppannā nirujjhanti anāgate nibbattanakasaṅkhārāpi
evameva nirujjhissantīti passato etasmiṁ ṭhāne bhayatupaṭṭhānañāṇaṁ
nāma uppajjati.
tatrāyaṁ upamā. ekissā kira itthiyā tayo puttā
rājāparādhikā. tesaṁ rājā sīsacchedaṁ āṇāpesi. sā puttehi
saddhiṁ āghātanaṁ agamāsi. athassā jeṭṭhaputtassa sīsaṁ chinditvā
majjhimassa chindituṁ ārabhiṁsu. sā jeṭṭhassa sīsaṁ chinnaṁ majjhimassa
ca chijjamānaṁ disvā kaniṭṭhamhi ālayaṁ visajji ayampi etesaṁyeva

page number: 283

sadiso bhavissatīti. tattha tassā itthiyā jeṭṭhaputtassa chinnasīsadassanaṁ
viya yogino atītasaṅkhārānaṁ nirodhadassanaṁ majjhimassa chijjamānasīsadassanaṁ
viya paccuppannānaṁ nirodhadassanaṁ ayampi etesaṁyeva sadiso bhavissatīti
kaniṭṭhaputtamhi ālayavisajjanaṁ viya anāgatepi nibbattanakasaṅkhārā
bhijjissantīti anāgatānaṁ nirodhadassanaṁ. tassevaṁ passato
etasmiṁ ṭhāne uppajjati bhayatupaṭṭhānañāṇaṁ.
aparāpi upamā. ekā kira pūtipajā itthī dasa dārake
vijāyi. tesu nava matā eko hatthagato marati. aparo kucchiyaṁ.
sā nava dārake mate dasamañca miyyamānaṁ disvā kucchigate ālayaṁ
visajji ayampi etesaṁyeva sadiso bhavissatīti. tattha tassā itthiyā
navannaṁ dārakānaṁ maraṇānussaraṇaṁ viya yogino atītasaṅkhārānaṁ
nirodhadassanaṁ hatthagatassa miyyamānabhāvadassanaṁ viya yogino paccuppannānaṁ
nirodhadassanaṁ kucchigate ālayavisajjanaṁ viya anāgatānaṁ nirodhadassanaṁ.
tassevaṁ passato etasmiṁ khaṇe uppajjati bhayatupaṭṭhānañāṇaṁ.
bhayatupaṭṭhānañāṇaṁ pana bhāyati na bhāyatīti. na bhāyati.
tañhi atītā saṅkhārā niruddhā paccuppannā nirujjhanti anāgatā
nirujjhissantīti tīraṇamattameva hoti tasmā yathā nāma cakkhumā
puriso nagaradvāre tisso aṅgārakāsuyo olokayamāno sayaṁ na
bhāyati kevalaṁ hissa ye ye ettha nipatissanti sabbe anappakaṁ
dukkhamanubhavissantīti tīraṇamattameva hoti yathā vā pana cakkhumā
puriso khadirasūlaṁ ayosūlaṁ suvaṇṇasūlanti paṭipāṭiyā ṭhapitaṁ sūlattayaṁ

page number: 284

olokayamāno sayaṁ na bhāyati kevalaṁ hissa ye ye imesu sūlesu
nipatissanti sabbe anappakaṁ dukkhamanubhavissantīti tīraṇamattameva
hoti evameva bhayatupaṭṭhānañāṇaṁ sayaṁ na bhāyati kevalaṁ hissa
aṅgārakāsuttayasadisesu sūlattayasadisesu ca tīsu bhavesu atītā
saṅkhārā niruddhā paccuppannā nirujjhanti anāgatā nirujjhissantīti
tīraṇamattameva hoti. yasmā panassa kevalaṁ sabbabhavayonigati-
ṭhitinivāsagatā saṅkhārā byasanāpannā sappaṭibhayā hutvā bhayato
upaṭṭhahanti tasmā bhayatupaṭṭhānanti vuccati.
evaṁ bhayato upaṭṭhāne panassa ayaṁ pāli aniccato
manasikaroto kiṁ bhayato upaṭṭhāti dukkhato anattato manasikaroto kiṁ
bhayato upaṭṭhātīti aniccato manasikaroto nimittaṁ bhayato upaṭṭhāti
dukkhato manasikaroto pavattaṁ bhayato upaṭṭhāti anattato manasikaroto
nimittañca pavattañca bhayato upaṭṭhātīti 1-.
tattha nimittanti saṅkhāranimittaṁ. atītānāgatapaccuppannānaṁ
saṅkhārānamevetaṁ adhivacanaṁ. aniccato manasikaronto hi saṅkhārānaṁ
maraṇameva passati tenassa nimittaṁ bhayato upaṭṭhāti. pavattanti
rūpārūpabhavappavatti. dukkhato manasikaronto hi sukhasammatāyapi
pavattiyā abhiṇhapaṭipīḷanabhāvameva passati tenassa pavattaṁ bhayato
upaṭṭhāti. anattato manasikaronto pana ubhayampetaṁ suññagāmaṁ viya
marīcigandhabbanagarādīni viya ca rittaṁ tucchaṁ suññaṁ assāmikaṁ apariṇāyakaṁ

footnote: 1. khu. pa. 31/369.

page number: 285

passati tenassa nimittañca pavattañca ubhayaṁ bhayato upaṭṭhātīti.
bhayatupaṭṭhānañāṇaṁ niṭṭhitaṁ.
tassa taṁ bhayatupaṭṭhānañāṇaṁ āsevantassa bhāventassa
bahulīkarontassa sabbabhavayonigatiṭhitisattāvāsesuneva tāṇaṁ na leṇaṁ
na gati na paṭisaraṇaṁ paññāyati sabbabhavayonigatiṭhitinivāsagatesu
saṅkhāresu ekasaṅkhārepi paṭṭhanā vā parāmāso vā na hoti.
tayo bhavā vītaccitaṅgārapuṇṇāṅgārakāsuyo 1- viya cattāro
mahābhūtā ghoravisāsīvisā viya pañcakkhandhā ukkhittāsikavadhakā viya
cha ajjhattikāyatanāni suññagāmo viya cha bāhirāyatanāni
gāmaghātacorā viya satta viññāṇaṭṭhitiyo nava ca sattāvāsā
ekādasahi aggīhi ādittā sampajjalitā sajotibhūtā viya ca sabbe
saṅkhārā gaṇḍabhūtā viya rogabhūtā sallabhūtā aghabhūtā ābādhabhūtā
viya ca nirassādā nirasā mahāādīnavarāsībhūtā hutvā upaṭṭhahanti.
kathaṁ. sukhena jīvitukāmassa bhīrukapurisassa ramaṇīyākārasaṇṭhitampi
savāḷakamiva vanaggahaṇaṁ sasaddūlā 2- viya guhā sagāharakkhasaṁ viya
udakaṁ samussitakhaggā viya paccatthikā savisaṁ viya bhojanaṁ sacoro
viya maggo ādittamiva agāraṁ uyyuttasenā viya raṇabhūmi.
yathā hi so puriso etāni savāḷakavanaggahanādīni āgamma bhīto
saṁviggo lomahaṭṭhajāto samantato ādīnavameva passati evamevāyaṁ
yogāvacaro bhaṅgānupassanāvasena sabbasaṅkhāresu bhayato upaṭṭhitesu

footnote: 1. yu. vītaccikaṅgāra.... 2. sasaddūlāti sabyagghāti ṭīkā.

page number: 286

samantato nirasaṁ nirassādaṁ ādīnavameva passati. tassevaṁ passato
ādīnavañāṇaṁ nāma uppannaṁ hoti yaṁ sandhāya idaṁ vuttaṁ kathaṁ
bhayatupaṭṭhāne paññā ādīnave ñāṇaṁ uppādo bhayanti
bhayatupaṭṭhāne paññā ādīnave ñāṇaṁ pavattaṁ bhayanti nimittaṁ bhayanti
āyūhanā bhayanti paṭisandhi bhayanti gati bhayanti nibbatti bhayanti
upapatti bhayanti jāti bhayanti jarā bhayanti byādhi bhayanti
maraṇaṁ bhayanti soko bhayanti paridevo bhayanti upāyāso
bhayanti bhayatupaṭṭhāne paññā ādīnave ñāṇaṁ anuppādo khemanti
santipade ñāṇaṁ appavattaṁ .pe. anupāyāso khemanti santipade
ñāṇaṁ uppādo bhayaṁ anuppādo khemanti santipade ñāṇaṁ pavattaṁ
.pe. upāyāso bhayaṁ anupāyāso khemanti santipade ñāṇaṁ uppādo
dukkhanti bhayatupaṭṭhāne paññā ādīnave ñāṇaṁ pavattaṁ .pe.
upāyāso dukkhanti bhayatupaṭṭhāne paññā ādīnave ñāṇaṁ anuppādo
sukhanti santipade ñāṇaṁ appavattaṁ .pe. anupāyāso sukhanti
santipade ñāṇaṁ uppādo dukkhaṁ anuppādo sukhanti santipade
ñāṇaṁ pavattaṁ .pe. upāyāso dukkhaṁ anupāyāso sukhanti
santipade ñāṇaṁ uppādo sāmisanti bhayatupaṭṭhāne paññā ādīnave
ñāṇaṁ pavattaṁ .pe. upāyāso sāmisanti bhayatupaṭṭhāne paññā
ādīnave ñāṇaṁ anuppādo nirāmisanti santipade ñāṇaṁ appavattaṁ
.pe. anupāyāso nirāmisanti santipade ñāṇaṁ uppādo sāmisaṁ
anuppādo nirāmisanti santipade ñāṇaṁ pavattaṁ .pe. upāyāso

page number: 287

sāmisaṁ anupāyāso nirāmisanti santipade ñāṇaṁ uppādo saṅkhārāti
bhayatupaṭṭhāne paññā ādīnave ñāṇaṁ pavattaṁ .pe. upāyāso
saṅkhārāti bhayatupaṭṭhāne paññā ādīnave ñāṇaṁ anuppādo
nibbānanti santipade ñāṇaṁ appavattaṁ .pe. anupāyāso
nibbānanti santipade ñāṇaṁ uppādo saṅkhārā anuppādo
nibbānanti santipade ñāṇaṁ pavattaṁ .pe. upāyāso saṅkhārā
anupāyāso nibbānanti santipade ñāṇaṁ
uppādañca pavattañca nimittaṁ dukkhanti passati
āyūhanaṁ paṭisandhiṁ ñāṇaṁ ādīnave idaṁ
anuppādaṁ appavattaṁ animittaṁ sukhanti ca
anāyūhanaṁ appaṭisandhiṁ ñāṇaṁ santipade idaṁ
idaṁ ādīnave ñāṇaṁ pañcaṭṭhānesu jāyati
pañcaṭṭhāne santipade dasa ñāṇe pajānāti
dvinnaṁ ñāṇānaṁ kusalatā nānādiṭṭhīsu na kampatīti
taṁ ñātaṭṭhena ñāṇaṁ pajānanaṭṭhena paññā tena vuccati
bhayatupaṭṭhāne paññā ādīnave ñāṇanti 1-.
tattha uppādoti purimakammapaccayā idha uppatti. pavattanti
tathā uppannassa pavatti. nimittanti sabbampi saṅkhāranimittaṁ.
āyūhanāti āyatiṁ paṭisandhihetubhūtaṁ kammaṁ. paṭisandhīti āyatiṁ
uppatti. gatīti yāya gatiyā sā paṭisandhi hoti. nibbattīti

footnote: 1. khu. pa. 31/84.

page number: 288

khandhānaṁ nibbattanaṁ. upapattīti samāpannassa vā upapannassa
vāti evaṁ vuttā vipākappavatti. jātīti jarādīnaṁ paccayabhūtā
bhavapaccayā jāti. jarāmaraṇādayo pākaṭāeva. ettha ca
uppādādayo pañceva ādīnavañāṇassa vatthuvasena vuttā sesā
tesaṁ vevacanavasena. nibbatti jātīti idaṁ hi dvayaṁ uppādassa ceva
paṭisandhiyā ca vevacanaṁ gati upapattīti idaṁ dvayaṁ pavattassa
jarādayo nimittassāti. tenāha
uppādañca pavattañca nimittaṁ dukkhanti passati
āyūhanaṁ paṭisandhiṁ ñāṇaṁ ādīnave idanti ca
idaṁ ādīnave ñāṇaṁ pañcaṭṭhānesu jāyatīti ca.
anuppādo khemanti santipade ñāṇantiādi pana ādīnavañāṇassa
paṭipakkhañāṇa dassanatthaṁ vuttaṁ. bhayatupaṭṭhānena vā ādīnavaṁ disvā
ubbiggahadayānaṁ abhayampi atthi khemaṁ nirādīnavanti assāsajananatthampi
etaṁ vuttaṁ. yasmā vā panassa uppādādayo bhayato
supatiṭṭhitā honti tassa tappaṭipakkhaninnaṁ cittaṁ hoti tasmā
bhayatupaṭṭhānavasena siddhassa ādīnavañāṇassa ānisaṁsadassanatthaṁ cetaṁ
vuttanti veditabbaṁ. ettha ca yaṁ bhayaṁ taṁ yasmā niyamato dukkhaṁ
yañca dukkhaṁ taṁ vaṭṭāmisalokāmisakilesāmisehi avippamuttattā
sāmisameva yañca sāmisaṁ taṁ saṅkhāramattameva tasmā uppādo
dukkhanti bhayatupaṭṭhāne paññā ādīnave ñāṇantiādi vuttaṁ.
evaṁ santepi bhayākārena dukkhākārena sāmisākārenāti evaṁ

page number: 289

ākāranānattato pavattivasenettha nānattaṁ veditabbaṁ. dasa ñāṇe
pajānātīti ādīnavañāṇaṁ pajānanto uppādādivatthukāni pañca
anuppādādivatthukāni pañcāti dasa ñāṇāni pajānāti paṭivijjhati
sacchikaroti. dvinnaṁ ñāṇānaṁ kusalatāti ādanavañāṇassa ceva
santipadañāṇassa cāti imesaṁ dvinnaṁ kusalatāya. nānādiṭṭhīsu na
kampatīti paramadiṭṭhadhammanibbānādivasena pavattāsu diṭṭhīsu na vedhati.
sesamettha uttānatthamevāti.
ādīnavānupassanāñāṇaṁ niṭṭhitaṁ.
so evaṁ sabbasaṅkhāre ādīnavato passanto sabbabhavayonigati-
viññāṇaṭṭhitisattāvāsagate sabhedake saṅkhāragate nibbindati
ukkaṇṭhati nābhiramati. seyyathāpi nāma cittakūṭapabbatapādābhirato
suvaṇṇarājahaṁso asucimhi caṇḍālagāmadvāre āvāṭe nābhiramati
sattasu mahāsaresuyeva abhiramati evameva ayampi yogirājahaṁso
suparidiṭṭhādīnave sabhedake saṅkhāragate nābhiramati bhāvanārāmatāya
pana bhāvanāratiyā samannāgatattā sattasu anupassanāsuyeva ramati.
yathā ca suvaṇṇapañjarepi pakkhitto sīho migarājā nābhiramati
tiyojanasahassavitthate pana himavanteyeva ramati evamayaṁ yogisīho
tividhe sugatibhavepi nābhiramati tīsu pana anupassanāsuyeva ramati.
yathā ca sabbaseto sattappatiṭṭho 1- iddhimā vehāsaṅgamo chaddanto
nāgarājā nagaramajjhe nābhiramati himavati chaddantadahagahaneyeva
abhiramati evamayaṁ yogivaravāraṇo sabbasmimpi saṅkhāragate nābhiramati

footnote: 1ßñatthapādavālavatthikosehi bhūmiphusanehi sattahi patiṭṭhitoti sattappatiṭṭhoti ṭīkā.

page number: 290

anuppādo khemantiādinā nayena diṭṭhe santipadeyeva abhiramati
tanninnatappoṇatappabbhāramānaso hotīti.
nibbidānupassanāñāṇaṁ niṭṭhitaṁ.
taṁ panetaṁ purimena ñāṇadvayena atthato ekaṁ. tenāhu
porāṇā bhayatupaṭṭhānaṁ ekameva tīṇi nāmāni labhati sabbasaṅkhāre
bhayato addasāti bhayatupaṭṭhānaṁ nāma jātaṁ tesuyeva saṅkhāresu
ādīnavaṁ uppādetīti ādīnavānupassanā nāma jātaṁ tesuyeva
saṅkhāresu nibbindamānaṁ uppannanti nibbidānupassanā nāma jātanti.
pāliyampi vuttaṁ yā ca bhayatupaṭṭhāne paññā yañca ādīnave
ñāṇaṁ yā ca nibbidā ime dhammā ekatthā byañjanameva
nānanti 1-. iminā pana nibbidāñāṇena imassa kulaputtassa
nibbindantassa ukkaṇṭhantassa anabhiramantassa sabbabhavayonigati-
viññāṇaṭṭhitisattāvāsagatesu sabhedakesu saṅkhāresu ekasaṅkhārepi
cittaṁ na sajjati na laggati na bajjhati sabbasmā saṅkhāragatā muñcitukāmaṁ
nissaritukāmaṁ hoti. yathā kiṁ. yathā nāma jālabbhantaragato
maccho sappamukhagato maṇḍūko pañjarapakkhitto vanakukkuṭo
daḷhapāsavasagato migo ahituṇḍikahatthagato sappo mahāpaṅkapakkhanto 2-
kuñjaro supaṇṇamukhagato nāgarājā rāhumukhappaviṭṭho cando
sapattaparivārito purisoti evamādayo tato tato muñcitukāmā
nissaritukāmāva honti evaṁ tassa yogino cittaṁ sabbasmā

footnote: 1. khu. pa. 31/396. 2. mahāpaṅkapakkhanno.

page number: 291

saṅkhāragatā muñcitukāmaṁ nissaritukāmaṁ hoti. athassa evaṁ
sabbasaṅkhāresu vigatālayassa sabbasmā saṅkhāragatā muñcitukāmassa
uppajjati muñcitukamyatāñāṇanti.
muñcitukamyatāñāṇaṁ niṭṭhitaṁ.
so evaṁ sabbabhavayonigatiṭhitinivāsagatehi sabhedakehi saṅkhārehi
muñcitukāmo sabbasmā saṅkhāragatā muñcituṁ puna teeva saṅkhāre
paṭisaṅkhānupassanāñāṇena tilakkhaṇaṁ āropetvā pariggaṇhati. so
sabbasaṅkhāre anaccantikato tāvakālikato uppādavayaparicchinnato
palokato khaṇikato 1- calato pabhaṅguto addhuvato vipariṇāmadhammato
asārakato vibhavato saṅkhatato maraṇadhammatotiādīhi kāraṇehi aniccāti
passati abhiṇhapaṭipīḷanato dukkhamato dukkhavatthuto rogato gaṇḍato
sallato aghato ābādhato ītito upaddavato bhayato upasaggato
atāṇato aleṇato asaraṇato ādīnavato aghamūlato vadhakato sāsavato
mārāmisato jātidhammato jarādhammato byādhidhammato maraṇadhammato 1-
sokadhammato paridevadhammato upāyāsadhammato saṅkilesikadhammatotiādīhi
kāraṇehi dukkhāti passati ajaññato duggandhato jegucchato
paṭikūlato amaṇḍanahatato virūpato vibhacchatotiādīhi 2- kāraṇehi
dukkhalakkhaṇassa parivārabhūtato asubhato passati parato rittato tucchato
suññato assāmikato anissarato avasavattitotiādīhi kāraṇehi
anattato passati. evaṁ hi passatānena tilakkhaṇaṁ āropetvā

footnote: 1. ma. natthi. 2. ma. vigacchato.

page number: 292

saṅkhārā pariggahitā nāma honti. kasmā panāyamete evaṁ
pariggaṇhatīti. muñcanassaupāyasampādanatthaṁ. tatrāyaṁ upamā.
eko kira puriso macche gaṇhissāmīti macchakhippaṁ gahetvā
udake osāpesi. so khippamukhena hatthaṁ otāretvā antoudake
sappaṁ gīvāyaṁ gahetvā maccho me gahitoti attamano ahosi.
so mahā vata mayā maccho laddhoti ukkhipitvā passanto
sovatthikattayadassanena sappoti sañjānitvā bhīto ādīnavaṁ disvā
gahaṇe nibbiṇṇo muñcitukāmo hutvā muñcanassa upāyaṁ karonto
agganaṅguṭṭhato paṭṭhāya hatthaṁ nibbedhetvā 1- bāhaṁ ukkhipitvā
uparisīse dve tayo vāre āvijjhitvā sappaṁ dubbalaṁ katvā gaccha
duṭṭhasappāti nissajjitvā vegena taḷākapāḷiṁ āruyha mahantassa
vata bho sappassa mukhato muttomhīti āgatamaggaṁ olokayamāno
aṭṭhāsi. tattha tassa purisassa macchoti sappaṁ gīvāyaṁ gahetvā
tuṭṭhakālo viya imassāpi yogino āditova attabhāvaṁ paṭilabhitvā
tuṭṭhakālo. tassa khippamukhato sīsaṁ nīharitvā sovatthikattayadassanaṁ
viya imassa ghanavinibbhogaṁ katvā saṅkhāresu tilakkhaṇadassanaṁ. tassa
bhītakālo viya imassa bhayatupaṭṭhānañāṇaṁ. tato ādīnavadassanaṁ viya
ādīnavānupassanāñāṇaṁ. gahaṇe nibbindanaṁ viya nibbidānupassanāñāṇaṁ.
sappaṁ muñcitukamyatā viya muñcitukamyatāñāṇaṁ. muñcanassa
upāyakaraṇaṁ viya paṭisaṅkhānupassanāñāṇena saṅkhāresu
tilakkhaṇāropanaṁ. yathā hi so puriso sappaṁ āvijjhitvā dubbalaṁ

footnote: 1. nibbeṭhetvā.

page number: 293

katvā nivattitvā ḍaṁsituṁ asamatthabhāvaṁ pāpetvā sumuttaṁ muñcati
evamayaṁ yogāvacaro tilakkhaṇāropanena saṅkhāre āvijjhitvā dubbale
katvā puna niccasukhasubhāttākārena upaṭṭhātuṁ asamatthataṁ pāpetvā
sumuttaṁ muñcati. tena vuttaṁ muñcanassa upāyasampādanatthaṁ evaṁ
pariggaṇhatīti. ettāvatāssa uppannaṁ hoti paṭisaṅkhāñāṇaṁ yaṁ
sandhāya vuttaṁ aniccato manasikaroto kiṁ paṭisaṅkhā ñāṇaṁ uppajjati
dukkhato anattato manasikaroto kiṁ paṭisaṅkhā ñāṇaṁ uppajjati
aniccato manasikaroto nimittaṁ paṭisaṅkhā ñāṇaṁ uppajjati dukkhato
manasikaroto pavattaṁ paṭisaṅkhā ñāṇaṁ uppajjati anattato
manasikaroto nimittañca pavattañca paṭisaṅkhā ñāṇaṁ uppajjatīti 1-.
ettha ca nimittaṁ paṭisaṅkhāti saṅkhāranimittaṁ addhuvaṁ tāvakālikanti
aniccalakkhaṇavasena jānitvā. kāmañca pana paṭhamaṁ jānitvā
pacchā ñāṇaṁ uppajjati vohāravasena pana manañca paṭicca dhamme
ca uppajjati manoviññāṇantiādīni 2- viya evaṁ vuccati.
ekattanayena vā purimañca pacchimañca ekaṁ katvā evaṁ vuttanti
veditabbaṁ. iminā nayena itarasmimpi padadvaye attho veditabboti.
paṭisaṅkhānupassanāñāṇaṁ niṭṭhitaṁ.
so evaṁ paṭisaṅkhānupassanāñāṇena sabbe saṅkhārā suññāti
pariggahetvā puna suññamidaṁ attena vā attaniyena vāti 3-
dvikoṭikaṁ suññataṁ pariggaṇhati. so evaṁ neva attānaṁ na paraṁ

footnote: 1. khu. pa. 31/396. 2. saṁ. saḷā. 18/40. 3. khu. pa. 31/354.

page number: 294

kiñci attano parikkhārabhāve ṭhitaṁ disvā puna nāhaṁ kvacani 1-
kassaci kiñcanatasmiṁ na ca mama kvacani 1- kismiñci kiñcanatatthīti
yā ettha catukoṭikā suññatā kathitā taṁ pariggaṇhati. kathaṁ.
ayaṁ hi nāhaṁ kvacanīti kvaci attānaṁ na passati. kassaci
kiñcanatasminti attano attānaṁ kassaci parassa kiñcanabhāve
upanetabbaṁ na passati bhātikaṭṭhāne bhātaraṁ sahāyaṭṭhāne vā sahāyaṁ
parikkhāraṭṭhāne vā parikkhāraṁ maññitvā upanetabbaṁ na passatīti
attho. na ca mama kvacanīti ettha mamasaddaṁ tāva ṭhapetvā na ca
kvacanīti parassa ca attānaṁ kvaci na passatīti ayamattho. idāni
mamasaddaṁ āharitvā mama kismiñci kiñcanatatthīti so parassa attā
mama kismiñci kiñcanabhāve atthīti na passati attano bhātikaṭṭhāne
bhātaraṁ sahāyaṭṭhāne vā sahāyaṁ parikkhāraṭṭhāne vā parikkhāranti
kasmiñci ṭhāne parassa attānaṁ iminā kiñcanabhāvena upanetabbaṁ
na passatīti attho. evamayaṁ yasmā neva katthaci attānaṁ passati
na taṁ parassa kiñcanabhāve upanetabbaṁ passati na parassa attānaṁ
passati na parassa attānaṁ attano kiñcanabhāve upanetabbaṁ passati
tasmānena catukoṭikā suññatā pariggahitā hotīti.
evaṁ catukoṭikaṁ suññataṁ pariggahetvā puna chahākārehi suññataṁ
pariggaṇhati. kathaṁ. cakkhu suññaṁ attena vā attaniyena vā
niccena vā dhuvena vā sassatena vā avipariṇāmadhammena vā .pe.
mano suñño rūpā suññā .pe. dhammā suññā cakkhuviññāṇaṁ

footnote: 1. kuvacinītipi dissati.

page number: 295

.pe. manoviññāṇaṁ cakkhusamphassoti evaṁ yāva jarāmaraṇānayo
netabbo.
evaṁ chahākārehi suññataṁ pariggahetvā puna aṭṭhahākārehi
pariggaṇhati. seyyathīdaṁ. rūpaṁ asāraṁ nissāraṁ sārāpagataṁ niccasārasārena
vā dhuvasārasārena vā sukhasārasārena vā attasārasārena vā
niccena vā dhuvena vā sassatena vā avipariṇāmadhammena vā
vedanā saññā saṅkhārā viññāṇaṁ cakkhu jarāmaraṇaṁ asāraṁ nissāraṁ
sārāpagataṁ niccasārasārena vā dhuvasārasārena vā sukhasārasārena
vā attasārasārena vā niccena vā dhuvena vā sassatena vā
avipariṇāmadhammena vā yathā naḷo asāro nissāro sārāpagato
yathā eraṇḍo yathā udumbaro yathā setavaccho yathā pālibhaddako
yathā pheṇapiṇḍo yathā udakapubbuḷaṁ yathā marīci yathā kadalikkhandho
yathā māyā asārā nissārā sārāpagatā evameva rūpaṁ .pe.
jarāmaraṇaṁ asāraṁ nissāraṁ sārāpagataṁ niccasārasārena vā .pe.
avipariṇāmadhammena vāti.
so evaṁ aṭṭhahākārehi suññataṁ pariggahetvā puna dasahākārehi
pariggaṇhati. kathaṁ. rūpaṁ rittato passati tucchato suññato anattato
anissariyato akāmakāriyato alabbhanīyato avasavattakato parato vivittato
passati vedanaṁ .pe. viññāṇaṁ rittato passati .pe. vivittato passatīti.
evaṁ dasahākārehi suññataṁ pariggahetvā puna dvādasahākārehi

page number: 296

pariggaṇhati. seyyathīdaṁ. rūpaṁ na satto na jīvo na naro na māṇavo
na itthī na puriso na attā na attaniyaṁ nāhaṁ na mama na aññassa na
kassaci vedanā .pe. viññāṇaṁ .pe. na kassacīti.
evaṁ dvādasahākārehi suññataṁ pariggahetvā puna tīraṇapariññāvasena
dvācattālīsāya ākārehi suññataṁ pariggaṇhati rūpaṁ aniccato
dukkhato rogato gaṇḍato sallato aghato ābādhato parato
palokato ītito upaddavato bhayato upasaggato calato pabhaṅguto
addhuvato atāṇato aleṇato asaraṇato asaraṇībhūtato rittato
tucchato suññato anattato anassādato ādīnavato vipariṇāmadhammato
asārakato aghamūlato vadhakato vibhavato sāsavato saṅkhatato
mārāmisato jātidhammato jarādhammato byādhidhammato maraṇadhammato
sokaparidevadukkhadomanassupāyāsadhammato samudayato atthaṅgamato
nissaraṇato passati vedanaṁ .pe. viññāṇaṁ aniccato .pe.
nissaraṇato passati. vuttampi cetaṁ rūpaṁ aniccato .pe. nissaraṇato
passanto suññato lokaṁ avekkhati vedanaṁ .pe. viññāṇaṁ
aniccato .pe. nissaraṇato passanto suññato lokaṁ avekkhati
suññato lokaṁ avekkhassu mogharāja sadā sato
attānudiṭṭhiṁ ohacca 1- evaṁ maccutaro siyā
evaṁ lokaṁ avekkhantaṁ maccurājā na passatīti 2-.

footnote: 1. ūhacca. 2. khu. cū. 30/245.

page number: 297

evaṁ suññato disvā tilakkhaṇaṁ āropetvā saṅkhāre
pariggaṇhanto bhayañca nandiñca vippahāya saṅkhāresu udāsino 1-
hoti majjhatto ahanti vā mamanti vā na gaṇhāti visaṭṭhabhariyo
viya puriso. yathā nāma purisassa bhariyā bhaveyya iṭṭhā kantā manāpā
so tāya vinā muhuttampi adhivāsetuṁ na sakkuṇeyya ativiya naṁ
mamāyeyya so taṁ itthiṁ aññena purisena saddhiṁ ṭhitaṁ vā nisinnaṁ
vā (nipannaṁ vā) kathentiṁ vā hasantiṁ vā disvā kupito assa
anattamano adhimattaṁ domanassaṁ paṭisaṁvedeyya so aparena samayena
tassā itthiyā dosaṁ disvā muñcitukāmo hutvā taṁ visajjeyya
na naṁ mamāti gaṇheyya tato paṭṭhāya taṁ yenakenaci saddhiṁ
yaṅkiñci kurumānaṁ disvāpi neva kuppeyya na domanassaṁ āpajjeyya
aññadatthuṁ udāsino bhaveyya majjhatto evamevāyaṁ sabbasaṅkhārehi
muñcitukāmo hutvā paṭisaṅkhānupassanāya saṅkhāre pariggaṇhanto
ahaṁ mamāti gahetabbataṁ adisvā bhayañca nandiñca vippahāya
sabbasaṅkhāresu udāsino hoti majjhatto. tassa evaṁ jānato
evaṁ passato tīsu bhavesu catūsu yonīsu pañcasu gatīsu sattasu
viññāṇaṭṭhitīsu navasu sattāvāsesu cittaṁ paṭilīyati paṭikuṭati
paṭivaṭṭati na sampasāriyati upekkhā vā pāṭikulyatā vā saṇṭhāti.
seyyathāpi nāma padumapalāse īsakapoṇe udakaphusitāni paṭilīyanti
paṭikuṭanti paṭivaṭṭanti na sampasāriyanti evameva. seyyathāpi
nāma kukkuṭapattaṁ vā nhārudaddulaṁ vā aggimhi pakkhittaṁ paṭilīyati

footnote: 1. udāsīnotipi dissati.

page number: 298

paṭikuṭati paṭivaṭṭati na sampasāriyati evameva tassa tīsu bhavesu
cittaṁ .pe. upekkhā vā paṭikulyatā vā saṇṭhāti. iccassa
saṅkhārupekkhāñāṇaṁ nāma uppannaṁ hoti.
taṁ panetaṁ sace santipadaṁ nibbānaṁ santato passati sabbaṁ
saṅkhārappavattaṁ visajjetvā nibbānameva pakkhandati no ce nibbānaṁ
santato passati punappunaṁ saṅkhārārammaṇameva hutvā pavattati
sāmuddikānaṁ kāko 1- viya. sāmuddikā kira vāṇijakā nāvaṁ ārohantā
disākākaṁ nāma gaṇhanti. te yadā nāvā vātukkhittā videsaṁ
pakkhandati tīraṁ na paññāyati tadā disākākaṁ visajjenti. so
kūpakayaṭṭhito ākāsaṁ laṅghitvā sabbā disā ca vidisā ca anugantvā
sace tīraṁ passati tadabhimukhova gacchati no ce passati punappunaṁ
āgantvā kūpakayaṭṭhiṁyeva allīyati evameva sace saṅkhārupekkhāñāṇaṁ
santipadaṁ nibbānaṁ santato passati sabbaṁ saṅkhārappavattaṁ visajjetvā
nibbānameva pakkhandati no ce passati punappunaṁ saṅkhārārammaṇameva
hutvā pavattati. tayidaṁ suppagge piṭṭhaṁ vaṭṭayamānaṁ viya nibbaṭṭitakappāsaṁ
vihatamānaṁ 2- viya nānappakārato saṅkhāre pariggahetvā bhayañca
nandiñca pahāya saṅkhāravicinane majjhattaṁ hutvā tividhānupassanāvasena
tiṭṭhati. evaṁ tiṭṭhamānaṁ tividhavimokkhamukhabhāvaṁ āpajjitvā
sattāriyapuggalavibhāgāya paccayo hoti.
tatridaṁ tividhānupassanāvasena pavattanato tiṇṇaṁ indriyānaṁ

footnote: 1. ma. disākāko. 2. ṭīkāpāṭhopi īdiso. vihaṭamānantipi dissati.

page number: 299

adhipateyyavasena tividhavimokkhamukhabhāvaṁ āpajjati nāma. tisso hi
anupassanā tīṇi vimokkhamukhānīti vuccanti. yathāha. tīṇi kho
panimāni vimokkhamukhāni lokaniyyānāya saṁvattanti sabbasaṅkhāre
paricchedaparivaṭumato samanupassanatāya animittāya ca dhātuyā
cittasampakkhandanatāya sabbasaṅkhāresu manosamuttejanatāya appaṇihitāya
ca dhātuyā cittasampakkhandanatāya sabbadhamme parato samanupassanatāya
suññatāya ca dhātuyā cittasampakkhandanatāya imāni tīṇi
vimokkhamukhāni lokaniyyānāya saṁvattantīti 1-.
tattha paricchedaparivaṭumatoti udayabbayavasena paricchedato ceva
parivaṭumato ca. aniccānupassanaṁ hi udayato pubbe saṅkhārā natthīti
paricchinditvā tesaṁgatiṁ samanvesamānaṁ vayato paraṁ na gacchantiettheva
antaradhāyantīti parivaṭumato samanupassati. manosamuttejanatāyāti
cittasaṁvejanatāya. dukkhānupassanena hi saṅkhāresu cittaṁ saṁvejeti.
parato samanupassanatāyāti nāhaṁ na mamāti evaṁ anatatato
samanupassanatāya. iti imāni tīṇi padāni aniccānupassanādīnaṁ
vasena vuttānīti veditabbāni. teneva tadanantare pañhavisajjane
vuttaṁ aniccato manasikaroto khayato saṅkhārā upaṭṭhahanti dukkhato
manasikaroto bhayato saṅkhārā upaṭṭhahanti anattato manasikaroto
suññato saṅkhārā upaṭṭhahantīti 1-. katame pana te vimokkhā yesaṁ
imāni anupassanāni mukhānīti. animitto appaṇihito suññatoti

footnote: 1. khu. pa. 31/373.

page number: 300

ete tayo. vuttañhetaṁ aniccato manasikaronto adhimokkhabahulo
animittavimokkhaṁ paṭilabhati dukkhato manasikaronto passaddhibahulo
appaṇihitavimokkhaṁ paṭilabhati anattato manasikaronto vedabahulo
suññatavimokkhaṁ paṭilabhatīti 1-. ettha ca animitto vimokkhoti
animittākārena nibbānaṁ ārammaṇaṁ katvā pavatto ariyamaggo. so
hi animittāya dhātuyā uppannattā animitto kilesehi ca vimuttattā
vimokkho. eteneva nayena appaṇihitākārena nibbānaṁ ārammaṇaṁ
katvā pavatto appaṇihito suññatākārena nibbānaṁ ārammaṇaṁ
katvā pavatto suññatoti veditabbo. yaṁ pana abhidhamme yasmiṁ samaye
lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya
paṭhamāya bhūmiyā pattiyā vivicceva kāmehi paṭhamaṁ jhānaṁ upasampajja
viharati appaṇihitaṁ suññatanti 2- evaṁ vimokkhadvayameva vuttaṁ taṁ
nippariyāyato vipassanāgamanaṁ sandhāya. vipassanāñāṇaṁ hi kañcāpi
paṭisambhidāmagge aniccānupassanaṁ ñāṇaṁ niccato abhinivesaṁ
muñcatīti suññato vimokkho dukkhānupassanaṁ ñāṇaṁ sukhato abhinivesaṁ
anattānupassanaṁ ñāṇaṁ attato abhinivesaṁ muñcatīti suññato
vimokkhoti 3- evaṁ abhinivesamuñcanavasena suññato vimokkhoti ca
aniccānupassanaṁ ñāṇaṁ niccato nimittaṁ muñcatīti animitto
vimokkho dukkhānupassanaṁ ñāṇaṁ sukhato nimittaṁ anattānupassanaṁ
ñāṇaṁ attato nimittaṁ muñcatīti animitto vimokkhoti 4- evaṁ

footnote: 1. khu.pa. 31/388. 2. abhi.saṁ. 34/105. 3. khu.pa. 31/400. 4. khu.pa. 31/402.

page number: 301

nimittamuñcanavasena animitto vimokkhoti ca aniccānupassanaṁ
ñāṇaṁ niccato paṇidhiṁ muñcatīti appaṇihito vimokkho dukkhānupassanaṁ
ñāṇaṁ sukhato paṇidhiṁ anattānupassanaṁ ñāṇaṁ attato paṇidhiṁ
muñcatīti appaṇihito vimokkhoti 1- evaṁ paṇidhimuñcanavasena
appaṇihito vimokkhoti ca vuttaṁ tathāpi taṁ saṅkhāranimittassa
avijahanato na nippariyāyena animittaṁ nippariyāyena pana
suññatañceva appaṇihitañca. tassa ca āgamanavasena ariyamaggakkhaṇe
vimokkho uddhaṭo. tasmā appaṇihitaṁ suññatanti vimokkhadvayameva
vuttanti veditabbaṁ. ayaṁ tāvettha vimokkhakathā.
yaṁ puna vuttaṁ sattāriyapuggalavibhāgāya paccayo hotīti tattha.
saddhānusārī saddhāvimutto kāyasakkhī ubhatobhāgavimutto dhammānusārī
diṭṭhippatto 2- paññāvimuttoti ime tāva satta ariyapuggalā.
tesaṁ vibhāgāya idaṁ saṅkhārupekkhāñāṇaṁ paccayo hoti. yo hi
aniccato manasikaronto adhimokkhabahulo saddhindriyaṁ paṭilabhati so
sotāpattimaggakkhaṇe saddhānusārī hoti. sesesu sattasu ṭhānesu
saddhāvimutto. yo pana dukkhato manasikaronto passaddhibahulo
samādhindriyaṁ paṭilabhati so sabbattha kāyasakkhī nāma hoti.
arūpajjhānaṁ pana patvā aggaphalappatto ubhatobhāgavimutto nāma hoti.
yo pana anattato manasikaronto vedabahulo paññindriyaṁ paṭilabhati
so sotāpattimaggakkhaṇe dhammānusārī hoti. chasu ṭhānesu

footnote: 1. khu. pa. 31/403. 2. sī. ma. diṭṭhappatto.

page number: 302

diṭṭhippatto. aggaphale paññāvimuttoti. vuttañhetaṁ aniccato
manasikaroto saddhindriyaṁ adhimattaṁ hoti saddhindriyassa adhimattattā
sotāpattimaggaṁ paṭilabhati tena vuccati saddhānusārīti 1-. tathā
aniccato manasikaroto saddhindriyaṁ adhimattaṁ hoti saddhindriyassa
adhimattattā sotāpattiphalaṁ sacchikataṁ hoti tena vuccati
saddhāvimuttotiādi 1-. aparampi vuttaṁ saddahanto vimuttoti
saddhāvimutto phuṭṭhantaṁ sacchikatoti kāyasakkhī diṭṭhantaṁ pattoti
diṭṭhippatto saddahanto vimuccatīti saddhāvimutto jhānaphassaṁ
paṭhamaṁ phusati pacchā nirodhaṁ nibbānaṁ sacchikarotīti kāyasakkhī dukkhā
saṅkhārā sukho nirodhoti ñāṇaṁ hoti ñātaṁ diṭṭhaṁ viditaṁ sacchikataṁ phusitaṁ
paññāyāti diṭṭhippattoti 2-. itaresu pana catūsu saddhaṁ anusarati
saddhāya vā anusarati gacchatīti saddhānusārī tathā paññāsaṅkhātaṁ
dhammaṁ anusarati dhammena vā anusaratīti dhammānusārī arūpajjhānena
ceva ariyamaggena cāti ubhatobhāgena vimuttoti ubhatobhāgavimutto
pajānanto vimuttoti paññāvimuttoti evaṁ vacanaṭṭho veditabboti.
saṅkhārupekkhāñāṇaṁ.
taṁ panetaṁ purimena ñāṇadvayena atthato ekaṁ. tenāhu porāṇā
idaṁ saṅkhārupekkhāñāṇaṁ ekameva tīṇi nāmāni labhati heṭṭhā
muñcitukamyatāñāṇaṁ nāma jātaṁ majjhe paṭisaṅkhānupassanāñāṇaṁ
nāma ante ca sikhāppattaṁ saṅkhārupekkhāñāṇaṁ nāma. pāliyampi

footnote: 1. khu. pa. 31/380. 2. khu. pa. 31/378.

page number: 303

vuttaṁ kathaṁ muñcitukamyatāpaṭisaṅkhāsantiṭṭhanā paññā saṅkhārupekkhāsu
ñāṇaṁ uppādaṁ muñcitukamyatāpaṭisaṅkhāsantiṭṭhanā paññā
saṅkhārupekkhāsu ñāṇaṁ pavattaṁ nimittaṁ .pe. upāyāsaṁ
muñcitukamyatāpaṭisaṅkhāsantiṭṭhanā paññā saṅkhārupekkhāsu ñāṇaṁ uppādo
dukkhanti .pe. bhayanti sāmisanti .pe. uppādo saṅkhārāti .pe.
upāyāso saṅkhārāti muñcitukamyatāpaṭisaṅkhāsantiṭṭhanā paññā
saṅkhārupekkhāsu ñāṇanti 1-. tattha muñcitukamyatā ca sā paṭisaṅkhā ca
santiṭṭhanā cāti muñcitukamyatāpaṭisaṅkhāsantiṭṭhanā. iti pubbabhāge
nibbidāñāṇena nibbiṇṇassa uppādādīni pariccajitukāmatā muñcitukāmatā.
muñcanassa upāyakaraṇatthaṁ majjhe paṭisaṅkhānaṁ paṭisaṅkhā. muñcitvā
avasāne ajjhupekkhanaṁ santiṭṭhanā yaṁ sandhāya uppādo saṅkhārā
te saṅkhāre ajjhupekkhatīti saṅkhārupekkhātiādi 2- vuttaṁ.
evaṁ ekamevidaṁ ñāṇaṁ. apica imāyapi pāliyā idaṁ ekamevāti
veditabbaṁ. vuttañhetaṁ yā ca muñcitukamyatā yā ca paṭisaṅkhānupassanā
yā ca saṅkhārupekkhā ime dhammā ekatthā byañjanameva nānanti 3-.
evaṁ adhigatasaṅkhārupekkhassa pana imassa kulaputtassa vipassanā
sikhāppattā vuṭṭhānagāminī hoti. sikhāppattavipassanāti vā
vuṭṭhānagāminīti vā saṅkhārupekkhādiñāṇattayasseva etaṁ nāmaṁ. sā
hi sikhaṁ uttamabhāvaṁ pattattā sikhāppattā vuṭṭhānaṁ gacchatīti

footnote: 1. khu. pa. 31/87. 2. khu. pa. 31/88. 3. khu. pa. 31/396.

page number: 304

vuṭṭhānagāminī. vuṭṭhānaṁ vuccati bahiddhā nimittabhūtato abhiniviṭṭhavatthuto
ceva ajjhattappavattato ca vuṭṭhahanato maggo taṁ gacchatīti vuṭṭhānagāminī
maggena saddhiṁ ghaṭiyatīti attho.
tatrāyaṁ abhinivesavuṭṭhānānaṁ āvibhāvatthāya mātikā ajjhattaṁ
abhinivisitvā ajjhattā vuṭṭhāti ajjhattaṁ abhinivisitvā bahiddhā
vuṭṭhāti bahiddhā abhinivisitvā bahiddhā vuṭṭhāti bahiddhā
abhinivisitvā ajjhattā vuṭṭhāti rūpe abhinivisitvā rūpā vuṭṭhāti rūpe
abhinivisitvā arūpā vuṭṭhāti arūpe abhinivisitvā arūpā vuṭṭhāti
arūpe avinivisitvā rūpā vuṭṭhāti ekappahārena pañcahi khandhehi
vuṭṭhāti aniccato abhinivisitvā aniccato vuṭṭhāti aniccato
abhinivisitvā dukkhato anattato vuṭṭhāti dukkhato abhinivisitvā
dukkhato aniccato anattato vuṭṭhāti anattato abhinivisitvā
anattato aniccato dukkhato vuṭṭhāti. kathaṁ. idhekacco āditova
ajjhattasaṅkhāresu abhinivisati abhinivisitvā te passati. yasmā
pana na suddhājjhattadassanamatteneva maggavuṭṭhānaṁ hoti bahiddhāpi
daṭṭhabbameva tasmā parassa khandhepi anupādinnakasaṅkhārepi aniccaṁ
dukkhamanattāti passati. so kālena ajjhattaṁ sammasati kālena
bahiddhā. tassevaṁ sammasato ajjhattaṁ sammasanakāle vipassanā
maggena saddhiṁ ghaṭiyati. ayaṁ ajjhattaṁ abhinivisitvā ajjhattā vuṭṭhāti
nāma. sace panassa bahiddhā sammasana kāle vipassanā maggena saddhiṁ
ghaṭiyati. ayaṁ ajjhattaṁ abhinivisitvā bahiddhā vuṭṭhāti nāma. esa

page number: 305

nayo bahiddhā abhinivisitvā bahiddhā ca ajjhattā ca vuṭṭhānepi.
aparo āditova rūpe abhinivisati abhinivisitvā bhūtarūpañca upādāyarūpañca
rāsiṁ katvā passati. yasmā pana na suddharūpadassanamatteneva
vuṭṭhānaṁ hoti arūpampi daṭṭhabbameva tasmā taṁ rūpamārammaṇaṁ katvā
uppannaṁ vedanaṁ saññaṁ saṅkhāre viññāṇañca idaṁ arūpanti arūpaṁ
passati. so kālena rūpaṁ sammasati kālena arūpaṁ.
tassevaṁ sammasato rūpasammasanakāle vipassanā maggena
saddhiṁ ghaṭiyati. ayaṁ rūpe abhinivisitvā rūpā vuṭṭhāti nāma.
sace panassa arūpasammasanakāle vipassanā maggena saddhiṁ ghaṭiyati ayaṁ
rūpe abhinivisitvā arūpā vuṭṭhāti nāma. esa nayo arūpe
abhinivisitvā arūpā ca rūpā ca vuṭṭhānepi. yaṅkiñci samudayadhammaṁ
sabbantaṁ nirodhadhammanti 1- evaṁ abhinivisitvā evameva vuṭṭhānakāle
pana ekappahārena pañcahi khandhehi vuṭṭhāti nāma.
eko āditova aniccato saṅkhāre sammasati. yasmā pana na
aniccato sammasanamatteneva vuṭṭhānaṁ hoti dukkhatopi anattatopi
sammasitabbameva tasmā dukkhatopi anattatopi sammasati. tassevaṁ
paṭipannassa aniccato sammasanakāle vuṭṭhānaṁ hoti. ayaṁ aniccato
abhinivisitvā aniccato vuṭṭhāti nāma. sace panassa dukkhato
anattato sammasanakāle vuṭṭhānaṁ hoti ayaṁ aniccato abhinivisitvā
dukkhato anattato vuṭṭhāti nāma. esa nayo dukkhato anattato

footnote: 1. vi. mahāvagga 4/22.

page number: 306

abhinivisitvā sesavuṭṭhānesupi.
ettha ca yopi aniccato abhiniviṭṭho yopi dukkhato yopi
anattato vuṭṭhānakāle ca aniccato vuṭṭhānaṁ hoti tayopi janā
adhimokkhabahulā honti saddhindriyaṁ paṭilabhanti animittavimokkhena
vimuccanti paṭhamamaggakkhaṇe saddhānusārino honti sattasu ṭhānesu
saddhāvimuttā sace pana dukkhato vuṭṭhānaṁ hoti tayopi janā
passaddhibahulā honti samādhindriyaṁ paṭilabhanti appaṇihitavimokkhena
vimuccanti sabbattha kāyasakkhino honti yassa panettha arūpajjhānaṁ
pādakaṁ so aggaphale ubhatobhāgavimutto hoti atha nesaṁ anattato
vuṭṭhānaṁ hoti tayopi janā vedabahulā honti paññindriyaṁ
paṭilabhanti suññatavimokkhena vimuccanti paṭhamamaggakkhaṇe dhammānusārino
honti chasu ṭhānesu diṭṭhippattā aggaphale paññāvimuttāti.
idāni saddhiṁ purimapacchimañāṇehi imissā vuṭṭhānagāminiyā
vipassanāya āvibhāvatthaṁ dvādasa upamā veditabbā. tāsaṁ idaṁ uddānaṁ
vaggulī kaṇhasappo ca gharaṁ go yakkhi dārako
khuddaṁ pipāsaṁ sītuṇhaṁ andhakāraṁ visena cāti.
imā ca upamā bhayatupaṭṭhānato pabhūti yatthakatthaci ñāṇe
ṭhatvā āharituṁ vaṭṭeyyuṁ. imasmiṁ pana ṭhāne āhariyamānāsu
bhayatupaṭṭhānato yāva phalañāṇā sabbaṁ pākaṭaṁ hoti. tasmā
idheva āharitabbāti vuttā.

page number: 307

vaggulīti. ekā kira vaggulī ettha pupphaṁ vā phalaṁ vā
labhissāmīti pañcasākhe madhukarukkhe nilīyitvā ekaṁ sākhaṁ parimasitvā 1-
na tattha kiñci pupphaṁ vā phalaṁ vā gayhupagaṁ addasa. yathā ca
ekaṁ evaṁ dutiyaṁ tatiyaṁ catutthaṁ pañcamampi sākhaṁ parimasitvā
nāddasa. sā aphalo vatāyaṁ rukkho natthettha kiñci gayhupaganti
tasmiṁ rukkhe ālayaṁ visajjetvā ujukāya sākhāya āruyha viṭapantarena
sīsaṁ nīharitvā uddhaṁ ulloketvā ākāse uppatitvā aññasmiṁ
phalarukkhe nilīyi. tattha vaggulī viya yogāvacaro daṭṭhabbo.
pañcasākho madhukarukkho viya pañcupādānakkhandhā. tattha vagguliyā
nilīyanaṁ viya yogino khandhapañcake abhiniveso. tassā ekekaṁ sākhaṁ
parimasitvā kiñci gayhupagaṁ adisvā avasesasākhāparimasanaṁ viya yogino
rūpakkhandhaṁ sammasitvā tattha kiñci gayhupagaṁ adisvā avasesakkhandhasammasanaṁ.
tassā aphalo vatāyaṁ rukkhoti rukkhe ālayavisajjanaṁ viya
yogino pañcasupi khandhesu aniccalakkhaṇādidassanavasena nibbiṇṇassa
muñcitukamyatādiñāṇattayaṁ. tassā ujukāya sākhāya upari ārohanaṁ
viya yogino anulomaṁ. sīsaṁ nīharitvā uddhaṁ ullokanaṁ viya
gotrabhūñāṇaṁ. ākāse uppatanaṁ viya maggañāṇaṁ. aññasmiṁ
phalarukkhe nilīyanaṁ viya phalañāṇaṁ.
kaṇhasappupamā paṭisaṅkhāñāṇe vuttāva. upamāsaṁsandane
panettha sappavisajjanaṁ viya gotrabhūñāṇaṁ muñcitvā āgatamaggaṁ

footnote: 1. parāmasitvā.

page number: 308

olokentassa ṭhānaṁ viya maggañāṇaṁ gantvā abhayaṭṭhāne ṭhānaṁ
viya phalañāṇanti ayaṁ viseso.
gharanti. gharasāmike kira sāyaṁ bhuñjitvā sayanaṁ āruyha
niddaṁ okkante gharaṁ ādittaṁ. so pabujjhitvā aggiṁ disvā bhīto
sādhu vatassa sace adayhamāno nikkhameyyanti olokayamāno maggaṁ
disvā nikkhamitvā vegena khemaṭṭhānaṁ gantvā ṭhito. tattha
gharasāmikassa bhuñjitvā sayanaṁ āruyha niddokkamanaṁ viya bālaputhujjanassa
khandhapañcake ahaṁ mamāti gahaṇaṁ. pabujjhitvā aggiṁ disvā bhītakālo
viya sammāpaṭipadaṁ paṭipajjitvā tilakkhaṇaṁ disvā bhayatupaṭṭhānañāṇaṁ.
nikkhamanamaggaṁ olokanaṁ viya muñcitukamyatāñāṇaṁ. maggadassanaṁ
viya anulomaṁ. nikkhamanaṁ viya gotrabhūñāṇaṁ. vegena gamanaṁ
viya maggañāṇaṁ. khemaṭṭhāne ṭhānaṁ viya phalañāṇaṁ.
goti. ekassa kira kasakassa rattibhāge niddaṁ okkantassa
vajaṁ bhinditvā goṇā palātā. so paccūsasamaye tattha gantvā
olokento tesaṁ palātabhāvaṁ ñatvā anupadaṁ gantvā rañño goṇe
addasa. te mayhaṁ goṇāti sallakkhetvā āharanto pabhātakāle
nayime mayhaṁ goṇā rājagoṇāti sañjānitvā yāva maṁ coro
ayanti gahetvā rājapurisā na anayabyasanaṁ pāpenti tāvadeva
palāyissāmīti bhīto goṇe pahāya vegena palāyitvā nibbhayaṭṭhāne
aṭṭhāsi. tattha mayhaṁ goṇāti rājagoṇānaṁ gahaṇaṁ viya
bālaputhujjanassa ahaṁ mamāti khandhānaṁ gahaṇaṁ. pabhāte rājagoṇāti

page number: 309

sañjānanaṁ viya yogino tilakkhaṇavasena khandhānaṁ aniccā dukkhā
anattāti sañjānanaṁ. bhītakālo viya bhayatupaṭṭhānañāṇaṁ. visajjetvā
gantukāmatā viya muñcitukamyatā. visajjanaṁ viya gotrabhū. palāyanaṁ
viya maggo. palāyitvā abhayadese ṭhānaṁ viya phalaṁ.
yakkhīti. eko kira puriso yakkhiniyā saddhiṁ saṁvāsaṁ kappesi.
sā rattibhāge sutto ayanti mantvā āmakasusānaṁ gantvā
manussamaṁsaṁ khādati. so kuhiṁ esā gacchatīti anubandhitvā manussamaṁsaṁ
khādamānaṁ disvā tassā amanussībhāvaṁ ñatvā yāva maṁ na khādati
tāva palāyissāmīti bhīto vegena palāyitvā khemaṭṭhāne aṭṭhāsi.
tattha yakkhiniyā saddhiṁ saṁvāso viya khandhānaṁ ahaṁ mamāti gahaṇaṁ.
susāne manussamaṁsaṁ khādamānaṁ disvā yakkhinī ayanti jānanaṁ viya
khandhānaṁ tilakkhaṇaṁ disvā aniccādibhāvajānanaṁ. bhītakālo viya
bhayatupaṭṭhānaṁ. palāyitukāmatā viya muñcitukamyatā. susānavijahanaṁ
viya gotrabhū. vegena palāyanaṁ viya maggo. abhayadese ṭhānaṁ
viya phalaṁ.
dārakoti. ekā kira puttagiddhinī itthī. sā uparipāsāde
nisinnāva antaravīthiyaṁ dārakasaddaṁ sutvā putto nukho me kenaci
viheṭhiyatīti vegasā gantvā attano puttoti saññāya paraputtaṁ
aggahesi. sā paraputto ayanti sañjānitvā ottappamānā ito
cito ca oloketvā mā heva maṁ koci dārakacorī ayanti vadeyyāti
dārakaṁ tattheva oropetvā puna vegasā pāsādaṁ āruyha nisīdi.

page number: 310

tattha attano puttasaññāya paraputtassa gahaṇaṁ viya ahaṁ mamāti
pañcakkhandhaggahaṇaṁ. paraputto ayanti sañjānanaṁ viya tilakkhaṇavasena
nāhaṁ na mamāti sañjānanaṁ. ottappanaṁ viya bhayatupaṭṭhānaṁ.
ito cito ca olokanaṁ viya muñcitukamyatāñāṇaṁ. tattheva dārakassa
oropanaṁ viya anulomaṁ. oropetvā antaravīthiyaṁ ṭhitakālo viya
gotrabhū. pāsādārohanaṁ viya maggo. āruyha nisīdanaṁ viya phalaṁ.
khuddaṁ pipāsaṁ sītuṇhaṁ andhakāraṁ visena cāti imā pana
cha upamā vuṭṭhānagāminiyā vipassanāya ṭhitassa lokuttaradhammā-
bhimukhaninnapoṇapabbhārabhāvadassanatthaṁ vuttā.
yathā hi khuddāya abhibhūto sujighacchito puriso sādhurasaṁ bhojanaṁ
paṭṭheti evamevāyaṁ saṁsāravaṭṭajighacchāya phuṭṭho yogāvacaro amatarasaṁ
kāyagatāsatibhojanaṁ paṭṭheti.
yathā ca pipāsito puriso parisussamānakaṇṭhamukho anekaṅgasambhāraṁ
pānakaṁ paṭṭheti evamevāyaṁ saṁsāravaṭṭapipāsāya phuṭṭho yogāvacaro
ariyaṁ aṭṭhaṅgikamaggapānakaṁ paṭṭheti.
yathā pana sītasamphuṭṭho puriso uṇhaṁ paṭṭheti evamevāyaṁ
saṁsāravaṭṭe taṇhāsinehasītena phuṭṭho yogāvacaro kilesasantāpakaṁ
maggatejaṁ paṭṭheti.
yathā ca uṇhasamphuṭṭho puriso sītaṁ paṭṭheti evamevāyaṁ saṁsāravaṭṭe
ekādasaggisantāpasantatto yogāvacaro ekādasaggivūpasamaṁ nibbānaṁ paṭṭheti.

page number: 311

yathā pana andhakārapareto puriso ālokaṁ paṭṭheti evamevāyaṁ
avijjandhakārena onaddhapariyonaddho yogāvacaro ñāṇālokaṁ
maggabhāvanaṁ paṭṭheti.
yathā ca visasamphuṭṭho puriso visanighātanaṁ bhesajjaṁ paṭṭheti
evamevāyaṁ kilesavisasamphuṭṭho yogāvacaro kilesavisanimmathanaṁ amatosathaṁ
nibbānaṁ paṭṭheti. tena vuttaṁ tassevaṁ jānato evaṁ passato
tīsu bhavesu. pa. navasu sattāvāsesu cittaṁ paṭilīyati paṭikuṭati
paṭivaṭṭati na sampasāriyati upekkhā vā pāṭikulyatā vā saṇṭhāti
seyyathāpi nāma padumapalāse īsakapoṇeti. sabbaṁ pubbe
vuttanayeneva veditabbaṁ. ettāvatā ca panesa paṭilīnacaro nāma hoti
yaṁ sandhāya vuttaṁ
paṭilīnacarassa bhikkhuno
bhajamānassa vivittamāsanaṁ
sāmaggiyamāhu tassa taṁ
yo attānaṁ bhavane na dassayeti 1-.
evamidaṁ saṅkhārupekkhāñāṇaṁ yogino paṭilīnacarabhāvaṁ niyametvā
uttariṁ ariyamaggassāpi bojjhaṅgamaggaṅgajhānaṅgapaṭipadāvimokkhavisesaṁ
niyameti. keci hi therā bojjhaṅgamaggaṅgajhānaṅgānaṁ visesaṁ
pādakajjhānaṁ niyametīti vadanti. keci vipassanāya ārammaṇabhūtā
khandhā niyamentīti vadanti. keci puggalajjhāsayo niyametīti vadanti.

footnote: 1. khu. su. 25/493.

page number: 312

tesampi vādesu ayaṁ pubbabhāgavuṭṭhānagāminīvipassanāvaniyametiyevāti
veditabbā. tatrāyaṁ anupubbikathā.
vipassanāniyamena hi sukkhavipassakassa uppannamaggopi samāpattilābhino
jhānaṁ pādakaṁ akatvā uppannamaggopi paṭhamajjhānaṁ pādakaṁ katvā
pakiṇṇakasaṅkhāre sammasitvā uppāditamaggopi paṭhamajjhānikāva honti.
sabbesu satta bojjhaṅgāni aṭṭha maggaṅgāni pañca jhānaṅgāni honti.
tesampi hi pubbabhāgavipassanā somanassasahagatāpi upekkhāsahagatāpi
hutvā vuṭṭhānakāle saṅkhārupekkhābhāvaṁ patvā somanassasahagatā
hoti. pañcakanaye dutiyatatiyacatutthajjhānāni pādakāni katvā
uppāditamaggesu yathākkameneva jhānaṁ caturaṅgikaṁ tivaṅgikaṁ duvaṅgikañca
hoti. sabbesu pana satta maggaṅgāni honti. catutthe cha bojjhaṅgāni.
ayaṁ viseso pādakajjhānaniyamena ceva vipassanāniyamena ca hoti.
tesampi hi pubbabhāgavipassanā somanassasahagatāpi upekkhāsahagatāpi
hoti. vuṭṭhānagāminī somanassasahagatāva. pañcamajjhānaṁ pādakaṁ
katvā nibbattitamagge pana upekkhācittekaggatāvasena dve
jhānaṅgāni bojjhaṅgamaggaṅgāni cha satta ceva. ayampi viseso
ubhayaniyamavasena hoti. imasmiṁ hi naye pubbabhāgavipassanā
somanassasahagatā vā upekkhāsahagatā vā hoti. vuṭṭhānagāminī
upekkhāsahagatāva. arūpajjhānāni pādakāni katvā uppāditamaggepi
eseva nayo.
evaṁ pādakajjhānato vuṭṭhāya yekeci saṅkhāre sammasitvā

page number: 313

nibbattitamaggassa āsannappadese vuṭṭhitasamāpatti attano sadisabhāvaṁ
karoti bhūmavaṇṇo viya godhāvaṇṇassa. dutiyattheravāde pana yato yato
samāpattito vuṭṭhāya ye ye samāpattidhamme sammasitvā maggo nibbattito
hoti taṁtaṁsamāpattisadisova hoti. sammasitasamāpattisadisotyattho.
sace pana kāmāvacaradhamme sammasati paṭhamajjhānikova hoti. tatrāpi ca
ayaṁ vipassanāniyamo vuttanayeneva veditabbo. tatiyattheravāde pana
attano attano ajjhāsayānurūpena yaṁ yaṁ jhānaṁ pādakaṁ katvā ye ye
jhānadhamme sammasitvā maggo nibbattito taṁtaṁjhānasadisova hoti.
pādakajjhānaṁ pana sammasitajjhānaṁ vā vinā ajjhāsayamatteneva taṁ na ijjhati.
svāyamattho nandakovādakasuttena dīpetabbo.
vuttampi cetaṁ seyyathāpi bhikkhave tadahuposathe paṇṇarase
na hoti bahujanassa kaṅkhā vā vimati vā ūno nukho cando puṇṇoti
athakho puṇṇo candotveva hoti evameva kho bhikkhave tā bhikkhuniyo
nandakassa dhammadesanāya attamanā ceva paripuṇṇasaṅkappā ca tāsaṁ
bhikkhave pañcannaṁ bhikkhunīsatānaṁ yā pacchimakā bhikkhunī sā sotāpannā
avinipātadhammā niyatā sambodhiparāyanāti 1-. tāsu hi yassā
bhikkhuniyā sotāpattiphalassa upanissayo sā sotāpattiphaleneva
paripuṇṇasaṅkappā ahosi yassā sakadāgāmi... .pe. anāgāmi...
arahattassa upanissayo sā arahatteneva evameva attano attano

footnote: 1. ma. u. 14/502.

page number: 314

ajjhāsayānurūpena yaṁ yaṁ jhānaṁ pādakaṁ katvā .pe. vinā
ajjhāsayamatteneva taṁ na ijjhatīti. etthāpi ca vipassanāniyamo
vuttanayeneva veditabbo.
evaṁ tāva saṅkhārupekkhā bojjhaṅgamaggaṅgajhānaṅgāni niyametīti
veditabbā.
sace panāyaṁ ādito kilese vikkhambhayamānā dukkhena
sappayogena sasaṅkhārena vikkhambhetuṁ asakkhi dukkhāpaṭipadā nāma
hoti. vipariyāyena sukhāpaṭipadā. kilese pana vikkhambhetvā
vipassanāparivāsaṁ maggapātubhāvaṁ saṇikaṁ kurumānā dandhābhiññā nāma
hoti. vipariyāyena khippābhiññā. iti ayaṁ saṅkhārupekkhā
āgamanīyaṭṭhāne ṭhatvā attano attano maggassa nāmaṁ deti. tena
maggo cattāri nāmāni labhati. sā panāyaṁ paṭipadā kassaci
bhikkhuno nānā hoti kassaci catūsupi maggesu ekāva. buddhānaṁ
pana cattāropi maggā sukhāpaṭipadā khippābhiññāva ahesuṁ.
tathā dhammasenāpatissa. mahāmoggallānattherassa pana paṭhamamaggo
sukhāpaṭipado khippābhiñño ahosi upari tayo dukkhāpaṭipadā
dandhābhiññā. yathā ca paṭipadā evaṁ adhipatayopi kassaci bhikkhuno
catūsu maggesu nānā honti kassaci catūsupi ekova. evaṁ
saṅkhārupekkhā paṭipadāvisesaṁ niyameti. yathā pana vimokkhavisesaṁ
niyameti taṁ pubbe vuttameva.
apica maggo nāma pañcahi kāraṇehi nāmaṁ labhati sarasena vā

page number: 315

paccanīkena vā saguṇena vā ārammaṇena vā āgamanena vā.
sace hi saṅkhārupekkhā aniccato saṅkhāre sammasitvā vuṭṭhāti
animittavimokkhena vimuccati. sace dukkhato sammasitvā vuṭṭhāti
appaṇihitavimokkhena vimuccati. sace anattato sammasitvā vuṭṭhāti
suññatavimokkhena vimuccati. idaṁ sarasato nāmaṁ nāma.
yasmā panesa aniccānupassanāya saṅkhārānaṁ ghanavinibbhogaṁ katvā
niccanimittadhuvanimittasassatanimittāni pajahanto āgato tasmā
animitto. dukkhānupassanāya pana sukhasaññaṁ pahāya paṇidhiṁ paṭṭhanaṁ
sukkhāpetvā āgatattā appaṇihito. anattānupassanāya
attasattapuggalasaññaṁ pahāya saṅkhārānaṁ suññato diṭṭhattā
suññatoti. idaṁ paccanīkato nāmaṁ nāma.
rāgādīhi panesa suññattā suññato. rūpanimittādīnaṁ
rāganimittādīnaṁyeva vā abhāvena animitto. rāgapaṇidhiādīnaṁ
abhāvato appaṇihitoti. idamassa saguṇato nāmaṁ.
svāyaṁ suññataṁ animittaṁ appaṇihitañca nibbānaṁ ārammaṇaṁ
karotītipi suññato animitto appaṇihitoti vuccati. idamassa
ārammaṇato nāmaṁ.
āgamanaṁ pana duvidhaṁ vipassanāgamanaṁ maggāgamanañca. tattha
magge vipassanāgamanaṁ labbhati phale maggāgamanaṁ. anattānupassanā
hi suññatā nāma. suññatavipassanāya maggo suññato.
aniccānupassanā animittā nāma. animittavipassanāya maggo

page number: 316

animitto. idaṁ pana nāmaṁ na abhidhammapariyāyena labbhati suttantapariyāyeneva
labbhati. tatra hi gotrabhūñāṇaṁ animittaṁ nibbānaṁ ārammaṇaṁ katvā
animittanāmakaṁ hutvā sayaṁ āgamanīyaṭṭhāne ṭhatvā maggassa nāmaṁ detīti
vadanti. tena maggo animittoti vutto. maggāgamanena pana phalaṁ
animittanti yujjatiyeva. dukkhānupassanā saṅkhāresu paṇidhiṁ sukkhāpetvā
āgatattā appaṇihitā nāma. appaṇihitavipassanāya maggo appaṇihito.
appaṇihitamaggassa phalaṁ appaṇihitaṁ. evaṁ vipassanā attano nāmaṁ maggassa
deti maggo phalassāti. idaṁ āgamanato nāmaṁ.
evamayaṁ saṅkhārupekkhā vimokkhavisesaṁ niyametīti.
saṅkhārupekkhāñāṇaṁ niṭṭhitaṁ.
tassa taṁ saṅkhārupekakhāñāṇaṁ āsevantassa bhāventassa
bahulīkarontassa adhimokkhasaddhā balavatarā nibbattati viriyaṁ supaggahitaṁ hoti
sati supatiṭṭhitā cittaṁ susamāhitaṁ tikkhatarā saṅkhārupekkhā uppajjati.
tassa idāni maggo uppajjissatīti saṅkhārupekkhā saṅkhāre aniccāti
vā dukkhāti vā anattāti vā sammasitvā bhavaṅgaṁ otarati.
bhavaṅgānantaraṁ saṅkhārupekkhāya katanayeneva saṅkhāre aniccāti vā
dukkhāti vā anattāti vā ārammaṇaṁ kurumānaṁ uppajjati manodvārāvajjanaṁ.
tato bhavaṅgaṁ āvaṭṭetvā uppannassa tassa kiriyacittassānantaraṁ
avīcikaṁ santatimanuppabandhamānaṁ tatheva saṅkhāre ārammaṇaṁ katvā
uppajjati paṭhamaṁ javanacittaṁ yaṁ parikammanti vuccati. tadanantaraṁ tatheva

page number: 317

saṅkhāre ārammaṇaṁ katvā uppajjati dutiyaṁ javanacittaṁ yaṁ upacāranti
vuccati. tadanantarampi tatheva saṅkhāre ārammaṇaṁ katvā uppajjati tatiyaṁ
javanacittaṁ yaṁ anulomanti vuccati. idaṁ nesaṁ pāṭiyekkaṁ nāmaṁ.
avisesena pana tividhampetaṁ āsevanantipi parikammantipi upacārantipi
anulomantipi vattuṁ vaṭṭati. kissānulomaṁ. purimabhāgapacchimabhāgānaṁ.
tañhi purimānaṁ aṭṭhannaṁ vipassanāñāṇānaṁ tathakiccatāya ca anulometi
upari ca sattatiṁsāya bodhipakkhiyadhammānaṁ. tañhi aniccalakkhaṇādivasena
saṅkhāre ārabbha pavattattā udayabbayavantānaṁyeva vata dhammānaṁ
udayabbayañāṇaṁ uppādavaye addasāti ca bhaṅgavantānaṁyeva vata
bhaṅgānupassanaṁ bhaṅgamaddasāti ca sabhayaṁyeva vata bhayatupaṭṭhānassa bhayato
upaṭṭhitanti ca sādīnaveyeva vata ādīnavānupassanaṁ ādīnavamaddasāti
ca nibbinditabbeyeva vata nibbidāñāṇaṁ nibbiṇṇanti ca
muñcitabbamhiyeva vata muñcitukamyatāñāṇaṁ muñcitukāmaṁ jātanti ca
paṭisaṅkhātabbaṁyeva vata paṭisaṅkhāñāṇena paṭisaṅkhātanti ca
upekkhitabbaṁyeva vata saṅkhārupekkhāya upekkhitanti ca atthato vadamānaṁ
viya imesañca aṭṭhannaṁ ñāṇānaṁ tathakiccatāya anulometi upari ca
sattatiṁsāya bodhipakkhiyadhammānaṁ tāya paṭipattiyā pattabbattā.
yathā hi dhammiko rājā vinicchayaṭṭhāne nisinno aṭṭhannaṁ
vohārikamahāmattānaṁ vinicchayaṁ sutvā agatigamanaṁ pahāya majjhatto
hutvā evaṁ hotūti anumodamāno tesañca vinicchayassa anulometi
porāṇassa ca rājadhammassa evaṁ sampadamidaṁ veditabbaṁ. rājā viya

page number: 318

hi anulomañāṇaṁ. aṭṭha vohārikamahāmattā viya aṭṭha ñāṇāni.
porāṇo rājadhammo viya sattatiṁsa bodhipakkhiyā. tattha yathā
rājā evaṁ hotūti vadamāno vohārikānañcavi nicchayassa rājadhammassa ca
anulometi evamidaṁ aniccādivasena saṅkhāre ārabbha uppajjamānaṁ
aṭṭhannañca ñāṇānaṁ tathakiccatāya anulometi upari ca sattatiṁsāya
bodhipakkhiyadhammānaṁ. teneva saccānulomikañāṇanti vuccatīti.
anulomañāṇaṁ niṭṭhitaṁ.
idañca pana anulomañāṇaṁ saṅkhārārammaṇāya vuṭṭhānagāminiyā
vipassanāya pariyosānaṁ hoti. sabbena sabbaṁ pana gotrabhūñāṇaṁ
vuṭṭhānagāminiyā vipassanāya pariyosānaṁ. idāni tassāyeva
vuṭṭhānagāminiyā vipassanāya asammohatthaṁ ayaṁ suttasaṁsandanā veditabbā.
seyyathīdaṁ. ayañhi vuṭṭhānagāminī vipassanā saḷāyatanavibhaṅgasutte
atammayataṁ bhikkhave nissāya atammayataṁ āgamma yāyaṁ upekkhā
ekattā ekattasitā taṁ pajahatha taṁ samatikkamathāti 1- evaṁ
atammayatāti vuttā alagaddūpamasutte nibbindaṁ virajjati virāgā
vimuccatīti 2- evaṁ nibbidāti vuttā susimasutte pubbe kho susima
dhammaṭṭhitiñāṇaṁ pacchā nibbāne ñāṇanti 3- evaṁ dhammaṭṭhitiñāṇanti
vuttā poṭṭhapādasutte saññā kho poṭṭhapāda paṭhamaṁ uppajjati
pacchā ṇāṇanti 4- evaṁ saññagganti vuttā dasuttarasutte
paṭipadāñāṇadassanavisuddhi pārisuddhipadhāniyaṅganti 5- evaṁ

footnote: 1. ma. u. 14/407. 2. ma. mū. 12/276. 3. saṁ. nidāna. 16/151.
footnote: 4. dī. sī. 9/230. 5. dī. pāṭi. 11/329.

page number: 319

pārisuddhipadhāniyaṅganti vuttā paṭisambhidāmagge yā ca muñcitukamyatā yā
ca paṭisaṅkhānupassanā yā ca saṅkhārupekkhā ime dhammā ekatthā
byañjanameva nānanti 1- evaṁ tīhi nāmehi vuttā paṭṭhāne anulomaṁ
gotrabhussa anulomaṁ vodānassāti 2- evaṁ tīhi nāmehi 3- vuttā
rathavinītasutte kiṁ panāvuso paṭipadāñāṇadassanavisuddhatthaṁ bhagavati
brahmacariyaṁ vussatīti 4- evaṁ paṭipadāñāṇadassanavisuddhīti vuttā.
itinekehi nāmehi kittitā yā mahesinā
vuṭṭhānagāminī santā parisuddhā vipassanā
vuṭṭhātukāmo saṁsāra- dukkhapaṅkā mahabbhayā
kareyya satataṁ tattha yogaṁ paṇḍitajātikoti.
iti sādhujanapāmujjatthāya kate visuddhimagge paññābhāvanādhikāre
paṭipadāñāṇadassanavisuddhiniddeso nāma ekavīsatimo paricchedo.
Ñāṇadassanavisuddhiniddeso
ito paraṁ gotrabhūñāṇaṁ hoti. taṁ maggassa āvajjanaṭṭhānīyattā
neva paṭipadāñāṇadassanavisuddhiṁ na ñāṇadassanavisuddhiṁ bhajati antarā
abbohārikameva hoti vipassanāsote patitattā pana
vipassanāti saṅkhaṁ gacchati. sotāpattimaggo sakadāgāmimaggo
anāgāmimaggo arahattamaggoti imesu pana catūsu maggesu ñāṇaṁ

footnote: 1. khu. pa. 31/397. 2. abhi. pa. 40/173. 3. anulomagotrabhuvodāna-
footnote: saṅkhātehi tīhi nāmehīti ṭīkā. 4. ma. mū. 12/291.

page number: 320

Ñāṇadassanavisuddhi nāma.
tattha paṭhamamaggañāṇaṁ tāva sampādetukāmena aññaṁ kiñci
kātabbaṁ nāma natthi. yañhi anena kātabbaṁ siyā taṁ anulomāvasānaṁ
vipassanaṁ uppādentena katameva. evaṁ uppannānulomañāṇassa
panassa tehi tīhipi anulomañāṇehi attano balānurūpena thūlathūle
saccapaṭicchādake tamamhi antaradhāpite sabbasaṅkhāragate cittaṁ na
pakkhandati na santiṭṭhati nādhimuccati na sajjati na laggati na
bajjhati padumapalāsato udakaṁ viya paṭilīyati paṭikuṭati paṭivaṭṭati.
sabbaṁ nimittārammaṇampi sabbaṁ pavattārammaṇampi palibodhato
upaṭṭhāti. athassa sabbasmiṁ nimittapavattārammaṇe palibodhato
upaṭṭhite anulomañāṇassa āsevanante animittaṁ appavattaṁ
visaṅkhāraṁ nirodhaṁnibbānaṁārammaṇaṁkurumānaṁ puthujjanagottaṁ puthujjanasaṅkhaṁ
puthujjanabhūmiṁ atikkamamānaṁ ariyagottaṁ ariyasaṅkhaṁ ariyabhūmiṁ okkamamānaṁ
nibbānārammaṇe paṭhamāvajjanapaṭhamābhogapaṭhamasamannāhārabhūtaṁ
maggassa anantarasamanantarāsevanaupanissayanatthivigatavasena chahi
ākārehi paccayabhāvaṁ sādhayamānaṁ sikhāppattaṁ vipassanāya muddhabhūtaṁ
apunarāvattakaṁ uppajjati gotrabhūñāṇaṁ yaṁ sandhāya vuttaṁ kathaṁ
bahiddhāvuṭṭhānavivaṭṭane paññā gotrabhūñāṇaṁ uppādaṁ
abhibhuyyatīti gotrabhū pavattaṁ .pe. upāyāsaṁ abhibhuyyatīti gotrabhū
bahiddhā saṅkhāranimittaṁ abhibhuyyatīti gotrabhū anuppādaṁ pakkhandatīti
gotrabhū appavattaṁ .pe. anupāyāsaṁ nirodhaṁ nibbānaṁ pakkhandatīti

page number: 321

gotrabhū uppādaṁ abhibhuyyitvā anuppādaṁ pakkhandatīti gotrabhūti 1-.
sabbaṁ vitthāretabbaṁ.
tatrāyaṁ ekāvajjanena ekavīthiyaṁ pavattamānānampi anulomagotrabhūnaṁ
nānārammaṇe pavattanākāradīpikā upamā. yathā hi mahāmātikaṁ
laṅghitvā paratīre patiṭṭhātukāmo puriso vegena dhāvitvā mātikāya
orimatīre rukkhasākhāya bandhitvā olambitaṁ rajjuṁ vā yaṭṭhiṁ vā
gahetvā ullaṅghitvā paratīraninnapoṇapabbhārakāyo hutvā paratīrassa
uparibhāgaṁ patto taṁ muñcitvā vedhamāno paratīre patitvā saṇikaṁ
patiṭṭhāti evamevāyaṁ yogāvacaropi bhavayonigatiṭhitinivāsānaṁ
paratīrabhūte nibbāne patiṭṭhātukāmo udayabbayānupassanādinā
vegena dhāvitvā attabhāvarukkhasākhāya bandhitvā olambitaṁ rūparajjuṁ
vā vedanādīsu aññataradaṇḍaṁ vā aniccanti vā dukkhanti vā
anattāti vā anulomāvajjanena gahetvā taṁ amuñcamānova paṭhamena
anulomacittena ullaṅghitvā dutiyena paratīraninnapoṇapabbhārakāyo
viya nibbānaninnapoṇapabbhāramānaso hutvā tatiyena paratīrassa
uparibhāgaṁ patto viya idāni pattabbassa nibbānassa āsanno
hutvā tassa cittassa nirodhena taṁ saṅkhārārammaṇaṁ muñcitvā
gotrabhūcittena visaṅkhāre paratīrabhūte nibbāne patati ekārammaṇe
pana aladdhāsevanatāya vedhamāno so puriso viya na tāva supatiṭṭhito
hoti tato maggañāṇena patiṭṭhātīti.

footnote: 1. khu. pa. 31/95.

page number: 322

tattha anulomaṁ saccapaṭicchādakaṁ kilesatamaṁ vinodetuṁ sakkoti na
nibbānamārammaṇaṁ kātuṁ. gotrabhū nibbānameva ārammaṇaṁ kātuṁ sakkoti na
saccapaṭicchādakaṁ tamaṁ vinodetuṁ. tatrāyaṁ upamā. eko kira cakkhumā
puriso nakkhattayogaṁ jānissāmīti rattibhāge nikkhamitvā candaṁ passituṁ uddhaṁ
ullokesi. tassa balāhakehi paṭicchannattā cando na paññāyittha.
atheko vāto uṭṭhahitvā thūlathūle balāhake viddhaṁsesi. aparo majjhime.
aparo sukhumepi. tato so puriso vigatabalāhake nabhe candaṁ disvā
nakkhattayogaṁ aññāsi. tattha tayo balāhakā viya saccapaṭicchādakathūlamajjhimasukhuma-
kilesandhakāraṁ. tayo vātā viya tīṇi anulomacittāni. cakkhumā
puriso viya totrabhūñāṇaṁ. cando viya nibbānaṁ. ekekassa vātassa
yathākkamena balāhakattayavaddhaṁsanaṁ viya ekekassa anulomacittassa
saccapaṭicchādakatamavinodanaṁ. vigatabalāhake nabhe tassa purisassa
visuddhacandadassanaṁ viya vigate saccapaṭicchādake tame gotrabhūñāṇassa
visuddhanibbānadassanaṁ. yatheva hi tayo vātā candapaṭicchādake
balāhakeyeva viddhaṁsetuṁ sakkonti na candaṁ daṭṭhuṁ evamanulomāni
saccapaṭicchādakaṁ tamaṁyeva vinodetuṁ sakkonti na nibbānaṁ daṭṭhuṁ.
yathā so puriso candameva daṭṭhuṁ sakkoti na balāhake viddhaṁsetuṁ
evaṁ gotrabhūñāṇaṁ nibbānameva daṭṭhuṁ sakkoti na kilesatamaṁ vinodetuṁ.
teneva cetaṁ maggassa āvajjananti vuccati.
tañhi anāvajjanampi samānaṁ āvajjanaṭṭhāne ṭhatvā evaṁ

page number: 323

nibbattāhīti maggassa saññaṁ datvā viya nirujjhati. maggopi tena
dinnasaññaṁ amuñcitvāva avīcisantativasena taṁ ñāṇaṁ anubuddhamāno 1-
anibbiddhapubbaṁ appadālitapubbaṁ lobhakkhandhaṁ dosakkhandhaṁ mohakkhandhaṁ
nibbijjhamānova padālayamānova nibbattati. tatrāyaṁ upamā.
eko kira issāso aṭṭhausabhamatte padese phalakasataṁ ṭhapāpetvā
vatthena mukhaṁ veṭhetvā saraṁ sannayhitvā cakkayante aṭṭhāsi.
añño puriso cakkayantaṁ āvijjhitvā yadā issāsassa phalakaṁ
abhimukhaṁ hoti tadā tattha daṇḍakena saññaṁ deti. issāso
daṇḍakasaññaṁ amuñcitvāva saraṁ khipitavā phalakasataṁ nibbijjhati.
tattha daṇḍakasaññā viya gotrabhūñāṇaṁ. issāso viya maggañāṇaṁ.
issāsassa daṇḍakasaññaṁ amuñcitvāva phalakasatanibbijjhanaṁ viya
maggañāṇassa gotrabhūñāṇena dinnasaññaṁ amuñcitvāva nibbānaṁ
ārammaṇaṁ katvā anibbiddhapubbānaṁ appadālitapubbānaṁ
lobhadosamohakkhandhānaṁ nibbijjhanapadālanaṁ.
na kevalañcesa maggo lobhakkhandhādīnaṁ nibbijjhanameva karoti.
apica kho anamataggasaṁsāravaṭṭadukkhasamuddaṁ soseti sabbāpāyadvārāni
pidahati sattannaṁ ariyadhanānaṁ sammukhībhāvaṁ karoti aṭṭhaṅgikaṁ
micchāmaggaṁ pajahati sabbaverabhayāni vūpasameti sammāsambuddhassa
orasaputtabhāvaṁ upaneti aññesañca anekasatānaṁ ānisaṁsānaṁ
paṭilābhāya saṁvattatīti. eva anekānisaṁsadāyakena sotāpattimaggena

footnote: 1. ma. anubandhamāno.

page number: 324

sampayuttaṁ ñāṇaṁ sotāpattimagge ñāṇanti.
paṭhamañāṇaṁ niṭṭhitaṁ.
imassa pana ñāṇassa anantaraṁ tasseva vipākabhūtāni dve tīṇi vā
phalacittāni uppajjanti. anantaravipākattāyeva hi lokuttarakusalānaṁ
samādhimānantarikaññamāhūti 1- ca dandhaṁ ānantarikaṁ pāpuṇāti
āsavānaṁ khayāyāti 2- ca ādi vuttaṁ. keci pana ekaṁ dve tīṇi
cattāri vā phalacittānīti vadanti. taṁ na gahetabbaṁ. anulomassa
hi āsevanante gotrabhūñāṇaṁ uppajjati tasmā sabbantimena
paricchedena dvīhi anulomacittehi bhavitabbaṁ. na hi ekaṁ
āsevanapaccayaṁ labhati sattacittaparamā ca ekāvajjanavīthi tasmā
yassa dve anulomāni tassa tatiyaṁ gotrabhū catutthaṁ maggacittaṁ tīṇi
phalacittāni honti yassa tīṇi anulomāni tassa catutthaṁ gotrabhū pañcamaṁ
maggacittaṁ dve phalacittāni honti. tena vuttaṁ dve tīṇi vā phalacittāni
uppajjantīti. keci pana yassa cattāri anulomāni tassa pañcamaṁ
gotrabhū chaṭṭhaṁ maggacittaṁ ekaṁ phalacittanti vadanti. taṁ pana yasmā
catutthaṁ pañcamaṁ vā appeti na tato paraṁ āsannabhavaṅgattāti
paṭikkhittaṁ tasmā na sārato paccetabbaṁ.
ettāvatā panesa sotāpanno nāma dutiyo ariyapuggalo
hoti. bhusappamattopi hutvā sattakkhattuṁ devesu ca manussesu ca
sandhāvitvā saṁsaritvā dukkhassantakaraṇasamattho hoti.

footnote: 1. khu. khu. 25/6. 2. aṅ. catukka. 21/200.

page number: 325

phalapariyosāne panassa cittaṁ bhavaṅgaṁ otarati. tato bhavaṅgaṁ upacchinditvā
maggapaccavekkhaṇatthāya uppajjati manodvārāvajjanaṁ tasmiṁ niruddhe
paṭipāṭiyā satta maggapaccavekkhaṇajavanānīti. puna bhavaṅgaṁ otaritvā
teneva nayena phalādīnaṁ paccavekkhaṇatthāya āvajjanādīni uppajjanti
yesaṁ uppattiyā esa maggaṁ paccavekkhati. phalaṁ paccavekkhati pahīnakilese
paccavekkhati. avasiṭṭhakilese paccavekkhati. nibbānaṁ paccavekkhati.
so hi iminā vatāhaṁ maggena āgatoti maggaṁ paccavekkhati tato
ayaṁ me ānisaṁso laddhoti phalaṁ paccavekkhati tato ime nāma
me kilesā pahīnāti pahīnakilese paccavekkhati tato ime nāma
me kilesā avasiṭṭhāti uparimaggattayavajjhe kilese paccavekkhati
avasāne ca ayaṁ me dhammo ārammaṇato paṭividdhoti amataṁ nibbānaṁ
paccavekkhati. iti sotāpannassa ariyasāvakassa pañca paccavekkhaṇāni
honti. yathā ca sotāpannassa evaṁ sakadāgāmianāgāmīnampi.
arahato pana avasiṭṭhakilesapaccavekkhaṇaṁ nāma natthīti. evaṁ
sabbānipi ekūnavīsati paccavekkhaṇāni nāma. ukkaṭṭhaparicchedoyeva
ceso. pahīnāvasiṭṭhakilesapaccavekkhaṇañhi sekkhānampi hoti vā
na vā. tassa hi paccavekkhaṇassa abhāveneva mahānāmo bhagavantaṁ
pucchi kosu nāma me dhammo ajjhattaṁ appahīno yena me ekadā
lobhadhammāpi cittaṁ pariyādāya tiṭṭhantīti 1-. sabbaṁ vitthārato veditabbaṁ.

footnote: 1. ma. mū. 12/179.

page number: 326

evaṁ paccavekkhitvā pana so sotāpanno ariyasāvako tasmiṁyeva
āsane nisinno aparena vā samayena kāmarāgabyāpādānaṁ tanubhāvāya
dutiyāya bhūmiyā pattiyā yogaṁ karoti. so indriyabalabojjhaṅgāni
samodhānetvā tadeva rūpavedanāsaññāsaṅkhāraviññāṇabhedaṁ saṅkhāragataṁ
aniccaṁ dukkhamanattāti ñāṇena parimaddati parivatteti vipassanāvīthiṁ
ogāhati. tassevaṁ paṭipannassa vuttanayeneva saṅkhārupekkhāvasāne
ekāvajjanena anulomagotrabhūñāṇesu uppannesu gotrabhūanantaraṁ
sakadāgāmimaggo uppajjati. tena sampayuttaṁ ñāṇaṁ
sakadāgāmimagge ñāṇanti.
dutiyañāṇaṁ niṭṭhitaṁ.
imassāpi ñāṇassa anantaraṁ vuttanayeneva phalacittāni
veditabbāni. ettāvatā cesa sakadāgāmī nāma catuttho ariyapuggalo
hoti sakideva imaṁ lokaṁ āgantvā dukkhassantakaraṇasamattho.
tato paraṁ paccavekkhaṇaṁ vuttanayameva. evaṁ paccavekkhitvā ca so
sakadāgāmī ariyasāvako tasmiṁyeva āsane nisinno aparena vā
samayena kāmarāgabyāpādānaṁ anavasesappahānāya tatiyāya bhūmiyā
pattiyā yogaṁ karoti. so indriyabalabojjhaṅgāni samodhānetvā
tadeva saṅkhāragataṁ aniccaṁ dukkhamanattāti ñāṇena parimaddati
parivatteti vipassanāvīthiṁ ogāhati. tassevaṁ paṭipannassa vuttanayeneva
saṅkhārupekkhāvasāne ekāvajjanena anulomagotrabhūñāṇesu uppannesu
gotrabhūanantaraṁ anāgāmimaggo uppajjati. tena sampayuttaṁ ñāṇaṁ

page number: 327

anāgāmamagge ñāṇanti.
tatiyañāṇaṁ niṭṭhitaṁ.
imassāpi ñāṇassa anantaraṁ vuttanayeneva phalacittāni
veditabbāni. ettāvatā cesa anāgāmī nāma chaṭṭho ariyapuggalo
hoti opapātiko tattha parinibbāyī anāvattidhammo paṭisandhivasena na 1-
imaṁ lokaṁ puna āgantvā 1-. tato paraṁ paccavekkhaṇaṁ vuttanayameva.
evaṁ paccavekkhitvā ca so anāgāmī ariyasāvako tasmiṁyeva āsane
nisinno aparena vā samayena rūparāgārūparāgamānauddhaccāvijjānaṁ
anavasesappahānāya catutthāya bhūmiyā pattiyā yogaṁ karoti. so
indriyabalabojjhaṅgāni samodhānetvā tadeva saṅkhāragataṁ aniccaṁ
dukkhamanattāti ñāṇena parimaddati parivatteti vipassanāvīthiṁ ogāhati.
tassevaṁ paṭipannassa vuttanayeneva saṅkhārupekkhāvasāne ekāvajjanena
anulomagotrabhūñāṇesu uppannesu gotrabhūanantaraṁ arahattamaggo
uppajjati. tena sampayuttaṁ ñāṇaṁ arahattamagge ñāṇanti.
catutthañāṇaṁ niṭṭhitaṁ.
imassāpi ñāṇassa anantaraṁ vuttanayeneva phalacittāni
veditabbāni. ettāvatā cesa arahā nāma aṭṭhamo ariyapuggalo
hoti mahākhīṇāsavo antimadehadhārī ohitabhāro anuppattasadattho
parikkhīṇabhavasaṁyojano sammadaññā vimutto sadevakassa lokassa
aggadakkhiṇeyyoti. iti yaṁ vuttaṁ sotāpattimaggo sakadāgāmimaggo
anāgāmimaggo arahattamaggoti imesu pana catūsu maggesu ñāṇaṁ

footnote: 1. imaṁ lokaṁ punānāgantātipi dissati.

page number: 328

Ñāṇadassanavisuddhi nāmāti taṁ imāni iminā anukkamena pattabbāni
cattāri ñāṇāni sandhāya vuttaṁ.
idāni imissāyeva catuñāṇāya ñāṇadassanavisuddhiyā
ānubhāvavijānanatthaṁ
paripuṇṇabodhipakkhiyabhāvo vuṭṭhāna balasamāyogo
ye yena pahātabbā dhammā tesaṁ pahānañca
kiccāni pariññādīni yāni vuttāni abhisamayakāle
tāni ca yathāsabhāvena jānitabbāni sabbānīti.
tattha paripuṇṇabodhipakkhiyabhāvoti bodhipakkhiyānaṁ paripuṇṇabhāvo.
cattāro satipaṭṭhānā cattāro sammappadhānā cattāro iddhipādā
pañcindriyāni pañca balāni satta bojjhaṅgā ariyo aṭṭhaṅgiko
maggoti hi ime sattattiṁsa dhammā bujjhanaṭṭhena bodhoti
laddhanāmassa ariyamaggassa pakkhe bhavattā bodhipakkhiyā
nāma. pakkhe bhavattāti upakārabhāve ṭhitattā.
tesu ārammaṇesu okkanditvā pakkhanditvā upaṭṭhānato
paṭṭhānaṁ. satiyeva paṭṭhānaṁ satipaṭṭhānaṁ. kāyavedanācittadhammesu
panassā asubhadukkhāniccānattākāraggahaṇavasena subhasukhaniccāttasaññā-
pahānakiccasādhanavasena ca pavattito catudhā bhedo hoti tasmā
cattāro satipaṭṭhānāti vuccati. padahanti etenāti padhānaṁ.
sobhaṇaṁ padhānaṁ sammappadhānaṁ. sammā vā padahanti etenāti
sammappadhānaṁ. sobhaṇaṁ vā taṁ kilesavirūpattavirahato padhānañca

page number: 329

hitasukhanipphādakaṭṭhena seṭṭhabhāvāvahanato padhānabhāvakaraṇato cāti
sammappadhānaṁ. viriyassetaṁ adhivacanaṁ. tayidaṁ uppannānuppannānaṁ
akusalānaṁ pahānānuppattikiccaṁ anuppannuppannānañca kusalānaṁ
uppattiṭhitikiccaṁ sādhayatīti catubbidhaṁ hoti tasmā cattāro
sammappadhānāti vuccati. pubbe vuttena ijjhanaṭṭhena iddhi.
tassā sampayuttāya pubbaṅgamaṭṭhena phalabhūtāya pubbabhāgakaraṇaṭṭhena
ca iddhiyā pādoti iddhipādo. so chandādivasena catubbidho
hoti tasmā cattāro iddhipādāti vuccati. yathāha. cattāro
iddhipādā chandiddhipādo viriyiddhipādo cittiddhipādo
vīmaṁsiddhipādoti 1-. ime lokuttarāva. lokiyā pana chandañca
bhikkhu adhipatiṁ karitvā labhati samādhiṁ labhati cittassekaggataṁ ayaṁ vuccati
chandasamādhītiādivacanato 2- chandādiadhipativasena paṭiladdhadhammāpi honti.
assaddhiyakosajjapamādavikkhepasammohānaṁ abhibhavanato abhibhavanasaṅkhātena
adhipatiyaṭṭhena indriyaṁ assaddhiyādīhi ca anabhibhavanīyato akampiyaṭṭhena balaṁ.
tadubhayampi saddhādivasena pañcavidhaṁ hoti tasmā pañcindriyāni pañca balānīti
vuccati. bujjhanakasattassa pana aṅgabhāvena satiādayo satta bojjhaṅgā.
niyyānikaṭṭhena ca sammādiṭṭhiādayo aṭṭha maggaṅgā honti. tena
vuttaṁ satta bojjhaṅgā ariyo aṭṭhaṅgiko maggoti.
iti ime sattattiṁsa bodhipakkhiyadhammā pubbabhāge

footnote: 1. abhi. vi. 35/301. 2. abhi. vi. 35/292.

page number: 330

lokiyavipassanāya pavattamānāya cuddasavidhena kāyaṁ pariggaṇhato ca
kāyānupassanāsatipaṭṭhānaṁ navavidhena vedanaṁ pariggaṇhato ca
vedanānupassanāsatipaṭṭhānaṁ soḷasavidhena cittaṁ pariggaṇhato ca
cittānupassanāsatipaṭṭhānaṁ pañcavidhena dhammena pariggaṇhato ca
dhammānupassanāsatipaṭṭhānaṁ imasmiṁ attabhāve anuppannapubbaṁ parassa
uppannaṁ akusalaṁ disvā yathā paṭipannassetaṁ uppannaṁ na tathā
paṭipajjissāmi evaṁ me etaṁ nuppajjissatīti tassa anuppādāya
vāyamanakāle paṭhamaṁ sammappadhānaṁ attano samudācārappattaṁ akusalaṁ
disvā tassa pahānāya vāyamanakāle dutiyaṁ imasmiṁ attabhāve
anuppannapubbaṁ jhānaṁ vā vipassanaṁ vā uppādetuṁ vāyamantassa
tatiyaṁ uppannaṁ yathā na parihāyati evaṁ punappunaṁ uppādentassa
catutthaṁ sammappadhānaṁ chandiddhipādādīsu taṁ taṁ dhuraṁ katvā
kusaluppādanakāle chandiddhipādādayo micchāvācādīhi viramaṇakāle
sammāvācādayoti evaṁ nānācittesu labbhanti imesaṁ pana catunnaṁ ñāṇānaṁ
uppattikāle ekacitte labbhanti. phalakkhaṇe ṭhapetvā cattāro
sammappadhāne avasesā tettiṁsa labbhanti. evaṁ ekacitte
labbhamānesu cetesu ekāva nibbānārammaṇā sati kāyādīsu
subhasaññādipahānakiccasādhanavasena cattāro satipaṭṭhānāti vuccati.
ekameva viriyaṁ anuppannānaṁ anuppādādikiccasādhanavasena cattāro
sammappadhānāti vuccati. sesesupi hāpanavaḍḍhanaṁ natthi.
apica tesu

page number: 331

nava ekavidhā eko dvedhātha catupañcadhā
aṭṭhadhā navadhā ceva iti chadhā bhavanti te.
nava ekavidhāti chando cittaṁ pīti passaddhi upekkhā saṅkappo
vācā kammanto ājīvoti ime nava chandiddhipādādivasena ekavidhāva
honti na aññaṁ koṭṭhāsaṁ bhajanti. eko dvedhāti saddhā
indriyabalavasena dvedhā ṭhitā. atha catupañcadhāti athañño
eko catudhā añño pañcadhā ṭhitoti attho. tattha samādhi eko
indriyabalabojjhaṅgamaggaṅgavasena catudhā ṭhito paññā tesaṁ
catunnaṁ iddhipādakoṭṭhāsassa ca vasena pañcadhā. aṭṭhadhā navadhā
cevāti aparo eko aṭṭhadhā eko navadhā ṭhitoti attho.
catusatipaṭṭhānaindriyabalabojjhaṅgamaggaṅgavasena sati aṭṭhadhā ṭhitā.
catusammappadhānaiddhipādaindriyabalabojjhaṅgamaggaṅgavasena viriyaṁ
navadhāti.
evaṁ
cuddaseva asambhinnā honti te bodhipakkhiyā
koṭṭhāsato sattavidhā sattatiṁsa pabhedato
sakiccanipphādanato sarūpena ca vuttito
sabbeva ariyamaggassa sambhave sambhavanti teti.
evaṁ tāvettha paripuṇṇabodhipakkhiyabhāvo jānitabbo.
vuṭṭhānabalasamāyogoti vuṭṭhānañceva balasamāyogo ca.
lokiyavipassanā hi nimittārammaṇattā ceva pavattakāraṇassa ca samudayassa

page number: 332

asamucchindanato neva nimittā na pavattā vuṭṭhāti. gotrabhūñāṇaṁ
samudayassa asamucchindanato pavattā na vuṭṭhāti nibbānārammaṇato
pana nimittā vuṭṭhātīti ekatovuṭṭhānaṁ hoti. tenāha
bahiddhāvuṭṭhānavivaṭṭane paññā gotrabhūñāṇanti 1-. tathā
uppādā vivaṭṭitvā anuppādaṁ pakkhandatīti gotrabhū pavattā
vivaṭṭitvāti 2-. sabbaṁ veditabbaṁ. imāni pana cattāripi
ñāṇāni animittārammaṇattā nimittato vuṭṭhahanti samudayassa
samucchindanato pavattā vuṭṭhahantīti dubhatovuṭṭhānāni honti.
tena vuttaṁ kathaṁ dubhato vuṭṭhānavivaṭṭane paññā magge ñāṇaṁ
sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti
tadanuvattakakilesehi ca khandhehi ca vuṭṭhāti bahiddhā ca sabbanimittehi
vuṭṭhāti tena vuccati dubhatovuṭṭhānavivaṭṭane paññā magge ñāṇanti
abhiniropanaṭṭhena sammāsaṅkappo micchāsaṅkappā pariggahaṭṭhena
sammāvācā micchāvācāya samuṭṭhānaṭṭhena sammākammanto
vodānaṭṭhena sammāājīvo paggahaṭṭhena sammāvāyāmo
upaṭṭhānaṭṭhena sammāsati avikkhepanaṭṭhena sammāsamādhi micchāsamādhito
vuṭṭhāti tadanuvattakakilesehi ca khandhehi ca vuṭṭhāti bahiddhā ca
sabbanimittehi vuṭṭhāti tena vuccati dubhato vuṭṭhānavivaṭṭane
paññā magge ñāṇanti sakadāgāmimaggakkhaṇe dassanaṭṭhena
sammādiṭṭhiavikkhepanaṭṭhena sammāsamādhi oḷārikā kāmarāgasaṁyojanā

footnote: 1. khu. pa. 31/95. 2. khu. pa. 31/95.

page number: 333

paṭighasaṁyojanā oḷārikā kāmarāgānusayā paṭighānusayā vuṭṭhāti
anāgāmimaggakkhaṇe dassanaṭṭhena sammādiṭṭhi avikkhepanaṭṭhena
sammāsamādhi aṇusahagatā kāmarāgasaṁyojanā paṭighasaṁyojanā aṇusahagatā
kāmarāgānusayā paṭighānusayā vuṭṭhāti .pe. arahattamaggakkhaṇe
dassanaṭṭhena sammādiṭṭhi avikkhepanaṭṭhena sammāsamādhi rūparāgā
arūparāgā mānā uddhaccā avijjāya mānānusayā bhavarāgānusayā
avijjānusayā vuṭṭhāti tadanuvattakakilesehi ca khandhehi ca vuṭṭhāti
bahiddhā ca sabbanimittehi vuṭṭhāti tena vuccati dubhatovuṭṭhānavivaṭṭane
paññā magge ñāṇanti 1-.
lokiyānañca aṭṭhannaṁ samāpattīnaṁ bhāvanākāle samathabalaṁ adhikaṁ
hoti. aniccānupassanādīnaṁ bhāvanākāle vipassanābalaṁ.
ariyamaggakkhaṇe pana yuganaddhā te dhammā vattanti aññamaññaṁ
anativattanaṭṭhena. tasmā imesu catūsupi ñāṇesu ubhayabalasamāyogo
hoti. yathāha. uddhaccasahagatakilesehi ca khandhehi ca vuṭṭhahato cittassa
ekaggatā avikkhepo samādhi nirodhagocaro avijjāsahagatakilesehi
ca khandhehi ca vuṭṭhahato anupassanaṭṭhena vipassanā nirodhagocarā
iti vuṭṭhānaṭṭhena samathavipassanā ekarasā honti yuganaddhā honti
aññamaññaṁ nātivattantīti tena vuccati vuṭṭhānaṭṭhena samathavipassanaṁ
yuganaddhaṁ bhāvetīti 2-. evamettha vuṭṭhānabalasamāyogo veditabbo.
ye yena pahātabbā dhammā tesaṁ pahānañcāti imesu ca pana

footnote: 1. khu. pa. 31/99. 2. khu. pa. 31/442.

page number: 334

catūsu ñāṇesu ye dhammā yena ñāṇena pahātabbā tesaṁ pahānañca
jānitabbaṁ. etāni hi yathāyogaṁ saṁyojanakilesamicchattalokadhammamacchariya-
vipallāsagaṇṭha 1- agati āsava ogha yoga nīvaraṇa parāmāsa
upādānānusayamalākusalakammapathacittuppādasaṅkhātānaṁ dhammānaṁ pahānakarāni.
tattha saṁyojanānīti khandhehi khandhānaṁ phalena kammassa dukkhena vā
sattānaṁ saṁyojakattā rūparāgādayo dasa dhammā vuccanti. yāvañhi
te tāva etesaṁ anuparamoti. tatrāpi rūparāgo arūparāgo māno
uddhaccaṁ avijjāti ime pañca uddhaṁ nibbattanakakhandhādisaṁyojakattā
uddhambhāgiyasaṁyojanāni nāma. sakkāyadiṭṭhi vicikicchā sīlabbataparāmāso
kāmarāgo paṭighoti ime pañca adho nibbattanakakhandhādisaṁyojakattā
adhobhāgiyasaṁyojanāni nāma.
kilesāti sayaṁ saṅkiliṭṭhattā sampayuttadhammānañca saṅkilesikattā
lobho doso moho māno diṭṭhi vicikicchā thīna uddhaccaṁ ahirikaṁ
anottappanti ime dasa dhammā.
micchattāti micchāpavattanato micchādiṭṭhi micchāsaṅkappo
micchāvācā micchākammanto micchāājīvo micchāvāyāmo micchāsati
micchāsamādhīti ime aṭṭha dhammā micchāvimuttimicchāñāṇehi vā
saddhiṁ dasa.
lokadhammāti lokappavattiyā sati anuparamadhammakattā lābho
alābho yaso ayaso sukhaṁ dukkhaṁ nindā pasaṁsāti ime aṭṭha.
idha pana kāraṇopacārena lābhādivatthukassa anunayassa

footnote: 1. ---kantha---itipi.

page number: 335

alābhādivatthukassa paṭighassa cetaṁ lokadhammaggahaṇena gahaṇaṁ katanti veditabbaṁ.
macchariyānīti āvāsamacchariyaṁ kulamacchariyaṁ lābhamacchariyaṁ
dhammamacchariyaṁ vaṇṇamacchariyanti imāni āvāsādīsu aññesaṁ
sādhāraṇabhāvaṁ asahanākārena pavattāni pañca macchariyāni.
vipallāsāti aniccadukkhānattāsubhesuyeva vatthūsu niccaṁ sukhaṁ
attā subhanti evaṁ pavattā saññāvipallāso cittavipallāso
diṭṭhivipallāsoti ime tayo.
gaṇṭhāti 1- nāmakāyassa ceva rūpakāyassa ca gaṇṭhanato 2- abhijjhādayo
cattāro. tathā hi te abhijjhā kāyagaṇṭho byāpādo kāyagaṇṭho
sīlabbataparāmāso kāyagaṇṭho idaṁsaccābhiniveso kāyagaṇṭho icceva 3-
vuttā.
agatīti chandadosamohabhayehi akattabbakaraṇassa kattabbākaraṇassa
ca adhivacanaṁ. tañhi ariyehi agantabbattā agatīti vuccati.
āsavāti ārammaṇavasena ā gotrabhuto okāsavasena
ā bhavaggato ca savanā. asaṁvutehi vā dvārehi ghaṭacchiddehi
udakaṁ viya savanato niccapaggharaṇaṭṭhena saṁsāradukkhassa vā savanato
kāmarāgabhavarāgamicchādiṭṭhiavijjānametaṁ adhivacanaṁ. bhavasāgare
ākaḍḍhanaṭṭhena duruttaraṇaṭṭhena ca oghātipi ārammaṇaviyogassa
ceva dukkhaviyogassa ca appadānato yogātipi tesaṁyeva adhivacanaṁ.
nīvaraṇānīti cittassa āvaraṇanīvaraṇapaṭicchādanaṭṭhena

footnote: 1. ganthātipi dissati. evamuparipi. 2. ganthanatotipi. 3. abhi. vi. 35/505.

page number: 336

kāmacchandādayo pañca.
parāmāsoti tassa tassa dhammassa sabhāvaṁ atikkamma parato
abhūtasabhāvaṁ āmasanākārena pavattanato micchādiṭṭhiyā etaṁ adhivacanaṁ.
upādānānīti sabbākārena paṭiccasamuppādaniddese vuttāni
kāmupādānādīni cattāri.
anusayāti thāmagataṭṭhena kāmarāgānusayo paṭighamānadiṭṭhi-
vicikicchābhavarāgāvijjānusayoti evaṁ vuttā kāmarāgādayo satta.
te hi thāmagatattā punappunaṁ kāmarāgādīnaṁ uppattihetubhāvena
anusentiyevāti anusayā.
malāti telañjanakalalaṁ viya sayañca asuddhattā aññesañca
asuddhabhāvakaraṇato lobhadosamohā tayo.
akusalakammapathāti akusalakammabhāvena ceva duggatīnañca pathabhāvena
pāṇātipāto adinnādānaṁ kāmesumicchācāro musāvādo pisuṇavācā
pharusavācā samphappalāpo abhijjhā byāpādo micchādiṭṭhīti ime dasa.
akusalacittuppādāti lobhamūlā aṭṭha dosamūlā dve mohamūlā
dveti ime dvādasa.
iti etesaṁ saṁyojanādīnaṁ dhammānaṁ etāni yathāyogaṁ pahānakarāni.
kathaṁ. saṁyojanesu tāva sakkāyadiṭṭhivicikicchāsīlabbataparāmāso
apāyagamanīyā ca kāmarāgapaṭighāti ete pañca dhammā paṭhamañāṇa
vajjhā sesā kāmarāgapaṭighā oḷārikā dutiyañāṇavajjhā

page number: 337

sukhumā tatiyañāṇavajjhā rūparāgādayo pañcapi catutthañāṇavajjhāeva.
paratopi ca yattha evasaddena niyamaṁ na karissāma tattha yaṁ yaṁ
upariñāṇavajjhoti vakkhāma so so purimañāṇehi hatāpāyagamanīyādibhāvova
hutvā upariñāṇavajjho hotīti veditabbo. kilesesu diṭṭhivicikicchā
paṭhamañāṇavajjhā doso tatiyañāṇavajjho lobhamohamāna thīnauddhaccāhirika
anottappāni catutthañāṇavajjhāni. micchattesu micchādiṭṭhi musāvādo
micchākammanto micchāājīvoti ime paṭhamañāṇavajjhā micchāsaṅkappo
pisuṇavācā pharusavācāti ime tatiyañāṇavajjhā. cetanāyeva cettha
vācāti veditabbā. samphappalāpamicchāvāyāmasatisamādhivimuttiñāṇāni
catutthañāṇavajjhāni. lokadhammesu paṭigho tatiyañāṇavajjho anunayo
catutthañāṇavajjho. yase ca pasaṁsāya ca anunayo catutthañāṇavajjhoti
eke. macchariyāni paṭhamañāṇavajjhāneva. vipallāsesu anicce
niccaṁ anattani attāti ca saññācittadiṭṭhivipallāsā dukkhe sukhaṁ asubhe
subhanti diṭṭhivipallāso cāti ime paṭhamañāṇavajjhā asubhe subhanti
saññācittavipallāsā tatiyañāṇavajjhā dukkhe sukhanti saññācittavipallāsā
catutthañāṇavajjhā. gaṇṭhesu sīlabbataparāmāsaidaṁsaccābhinivesakāyagaṇṭhā
paṭhamañāṇavajjhā byāpādakāyagaṇṭho tatiyañāṇavajjho itaro catutthañāṇavajjho.
agati paṭhamañāṇavajjhāva. āsavesu diṭṭhāsavo paṭhamañāṇavajjho kāmāsavo
tatiyañāṇavajjho itare dve catutthañāṇavajjhā. oghayogesupi

page number: 338

eseva nayo. nīvaraṇesu vicikicchānīvaraṇaṁ paṭhamañāṇavajjhaṁ kāmacchando
byāpādo kukkuccanti tīṇi tatiyañāṇavajjhāni thīnamiddhauddhaccāni
catutthañāṇavajjhāni. parāmāso paṭhamañāṇavajjhova. upādānesu
sabbesampi lokiyadhammānaṁ vatthukāmavasena kāmāti āgatattā
rūpārūparāgopi kāmupādāne patatīti tasmā taṁ catutthañāṇavajjhaṁ
sesāni paṭhamañāṇavajjhāni. anusayesu diṭṭhivicikicchānusayā
paṭhamañāṇavajjhāva kāmarāgapaṭighānusayā tatiyañāṇavajjhā
mānabhavarāgāvijjānusayā catutthañāṇavajjhā. malesu dosamalaṁ
tatiyañāṇavajjhaṁ itarāni catutthañāṇavajjhāni. akusalakammapathesu
pāṇātipāto adinnādānaṁ kāmesumicchācāro musāvādomicchādiṭṭhīti
ime paṭhamañāṇavajjhā pisuṇavācā pharusavācā byāpādoti tayo
tatiyañāṇavajjhā samphappalāpābhijjhā catutthañāṇavajjhā.
akusalacittuppādesu cattāro diṭṭhisampayuttā vicikicchāsampayutto
cāti pañca paṭhamañāṇavajjhāva dve paṭighasampayuttā tatiyañāṇavajjhā
sesā catutthañāṇavajjhāti. yañca yena vajjhaṁ taṁ tena pahātabbaṁ
nāma. tena vuttaṁ iti etesaṁ saṁyojanādīnaṁ dhammānaṁ etāni
yathāyogaṁ pahānakarānīti.
kiṁ panetāni ete dhamme atītānāgate pajahanti udāhu
paccuppanneti. kiṁ panettha yadi tāva atītānāgate aphalo
vāyāmo āpajjati kasmā pahātabbānaṁ natthitāya atha paccuppanne
tathāpi aphalo vāyāmena saddhiṁ pahātabbānaṁ atthitāya saṅkilesikā ca

page number: 339

maggabhāvanā āpajjati vippayuttatā vā kilesānaṁ na ca
paccuppannakileso cittavippayutto nāma atthīti. nāyaṁ āveṇikā
codanā. pāliyaṁyeva hi svāyaṁ kilese pajahati atīte kilese pajahati
anāgate kilese pajahati paccuppanne kilese pajahatīti 1- vatvā puna
hañci atīte kilese pajahati tenahi khīṇaṁ khepeti niruddhaṁ nirodheti
vigataṁ vigameti atthaṅgataṁ atthaṅgameti atītaṁ yaṁ natthi taṁ pajahatīti
ca vatvā na atīte kilese pajahatīti 1- paṭikkhittaṁ. tathā
hañci anāgate kilese pajahati tenahi ajātaṁ pajahati anibbattaṁ
pajahati anuppannaṁ pajahati apātubhūtaṁ pajahati anāgataṁ yaṁ natthi
taṁ pajahatīti ca vatvā na anāgate kilese pajahatīti 1- paṭikkhittaṁ.
tathā hañci paccuppanne kilese pajahati tenahi ratto rāgaṁ
pajahati duṭṭho dosaṁ muḷho mohaṁ vinibandho mānaṁ parāmaṭṭho
diṭṭhiṁ vikkhepagato uddhaccaṁ aniṭṭhaṅgato vicikicchaṁ thāmagato
anusayaṁ pajahati kaṇhasukkā dhammā yuganaddhā vattanti saṅkilesikā
maggabhāvanā hotīti 1- ca vatvā na atīte kilese pajahati na
anāgate kilese pajahati na paccuppanne kilese pajahatīti 2-
sabbaṁ paṭikkhipitvā tenahi natthi maggabhāvanā natthi phalasacchikiriyā
natthi kilesappahānaṁ natthi dhammābhisamayoti pañhapariyosāne na
hi atthi maggabhāvanā .pe. atthi dhammābhisamayoti paṭijānitvā
yathā kathaṁ viyāti vutte idaṁ vuttaṁ seyyathāpi taruṇo rukkho

footnote: 1. khu. pa. 31/605. 2. khu. pa. 31/606.

page number: 340

ajātaphalo tamenaṁ puriso mūle chindeyya ye tassa rukkhassa
ajātaphalā te ajātāyeva na jāyanti anibbattāyeva na nibbattanti
anuppannāyeva na uppajjanti apātubhūtāyeva na pātubhavanti
evameva uppādo hetu uppādo paccayo kilesānaṁ nibbattiyā
uppāde ādīnavaṁ disvā anuppāde cittaṁ pakkhandati anuppāde
cittassa pakkhandattā ye uppādapaccayā kilesā nibbatteyyuṁ te
ajātāyeva na jāyanti .pe. apātubhūtāyeva na pātubhavanti evaṁ
hetunirodhā dukkhanirodho pavattaṁ hetu nimittaṁ hetu āyūhanā
hetu .pe. anāyūhane cittassa pakkhandattā ye āyūhanapaccayā
kilesā nibbatteyyuṁ te ajātā .pe. apātubhūtāyeva na
pātubhavanti evaṁ hetunirodhā dukkhanirodho evaṁ atthi maggabhāvanā
atthi phalasacchikiriyā atthi kilesappahānaṁ atthi dhammābhisamayoti 1-.
etena kiṁ dīpitaṁ hoti. bhūmiladdhānaṁ kilesānaṁ pahānaṁ dīpitaṁ
hoti. bhūmiladdhā pana kiṁ atītānāgatā udāhu paccuppannāti.
bhūmiladdhuppannāyeva nāma te. uppannaṁ hi vattamānabhūtāpagatokāsa-
katabhūmiladdhavasena anekappabhedaṁ. tattha sabbampi uppāda
jarābhaṅgasamaṅgisaṅkhātaṁ vattamānuppannaṁ nāma. ārammaṇarasamanubhavitvā
niruddhaṁ anubhūtāpagatasaṅkhātaṁ kusalākusalaṁ uppādādittayamanuppatvā
niruddhaṁ bhūtāpagatasaṅkhātaṁ sesaṁ saṅkhatañca bhūtāpagatuppannaṁ nāma.
yānissa tāni pubbe katāni kammānīti evamādinā nayena

footnote: 1. khu. pa. 31/606.

page number: 341

vuttaṁ kammaṁ atītampi samānaṁ aññaṁ vipākaṁ paṭibāhitvā attano
vipākassokāsaṁ katvā ṭhitattā tathā katokāsañca vipākaṁ
anuppannampi samānaṁ evaṁ kate okāse ekantena uppajjanato
okāsakatuppannaṁ nāma. tāsu tāsu bhūmīsu asamūhataṁ akusalaṁ
bhūmiladdhuppannaṁ nāma. ettha ca bhūmiyā bhūmiladdhassa ca nānattaṁ
veditabbaṁ. bhūmīti hi vipassanāya ārammaṇabhūtā tebhūmikā
pañcakkhandhā. bhūmiladdhaṁ nāma tesu khandhesu uppattirahaṁ 1- kilesajātaṁ.
tena hi sā bhūmi laddhā nāma hotīti tasmā bhūmiladdhanti vuccati.
sā ca kho na ārammaṇavasena. ārammaṇavasena hi sabbepi
atītānāgate pariññātepi ca khīṇāsavānaṁ khandhe ārabbha
kilesā uppajjanti mahākaccānauppalavaṇṇādīnaṁ khandhe ārabbha
soreyyaseṭṭhinandamāṇavakādīnaṁ viya. yadi ca taṁ bhūmiladdhaṁ nāma siyā
tassa appaheyyato na koci bhavamūlaṁ pajaheyya. vatthuvasena pana
bhūmiladdhaṁ veditabbaṁ. yattha yattha hi vipassanāya apariññātā khandhā
uppajjanti tattha tattha uppādato pabhūti tesu vaṭṭamūlaṁ kilesajātaṁ
anuseti taṁ appahīnaṭṭhena bhūmiladdhanti veditabbaṁ. tattha ca
yassa yesu khandhesu appahīnaṭṭhena anusayitā kilesā tassa teeva
khandhā tesaṁ kilesānaṁ vatthu na aññesaṁ santakā khandhā.
atītakkhandhesu ca appahīnānusayitānaṁ kilesānaṁ atītakkhandhāeva vatthu
na itare. esa nayo anāgatādīsu. tathā kāmāvacarakkhandhesu
appahīnānusayitānaṁ kilesānaṁ kāmāvacarakkhandhāva vatthu na itare.

footnote: 1. yu. uppattārahaṁ.

page number: 342

esa nayo rūpārūpāvacaresu. sotāpannādīsu pana yassa yassa
ariyapuggalassa khandhesu taṁ taṁ vaṭṭamūlaṁ kilesajātaṁ tena tena
maggena pahīnaṁ tassa tassa te te khandhā pahīnānaṁ tesaṁ tesaṁ
vaṭṭamūlakilesānaṁ avatthuto bhūmīti saṅkhaṁ na labhanti. puthujjanassa
sabbaso vaṭṭamūlakilesānaṁ appahīnattā yaṅkiñci kariyamānaṁ kammaṁ kusalaṁ
akusalaṁ vā hoti. iccassa kammakilesapaccayā vaṭṭaṁ vaṭṭati.
tassetaṁ vaṭṭamūlaṁ rūpakkhandheyeva na vedanākkhandhādīsu .pe.
viññāṇakkhandheyeva vā na rūpakkhandhādīsūti na vattabbaṁ. kasmā.
avisesena pañcasupi khandhesu anusayitattā. kathaṁ. paṭhavīrasādi viya
rukkhe. yathā hi mahārukkhe paṭhavītalaṁ adhiṭṭhāya paṭhavīrasañca
āporasañca nissāya tappaccayā mūlakhandhasākhapasākhapallavapalāsapupphaphalehi
vaḍḍhitvā nabhaṁ pūretvā yāva kappāvasānā bījaparamparāya rukkhappaveṇiṁ
santānayamāne 1- ṭhite taṁ paṭhavīrasādi mūleyeva na khandhādīsu .pe.
phaleyeva vā na mūlādīsūti na vattabbaṁ. kasmā. avisesena
sabbesu mūlādīsu anugatattāti. yathā pana tasseva rukkhassa
pupphaphalādīsu nibbiṇṇo koci puriso catūsu disāsu maṇḍūkakaṇṭakaṁ 2-
nāma visakaṇṭakaṁ ākoṭeyya atha so rukkho tena visasamphassena
phuṭṭho paṭhavīrasāaporasānaṁ pariyādiṇṇattā appasavanadhammataṁ āgamma
puna santānaṁ nibbattetuṁ na sakkuṇeyya evameva khandhappavattiyaṁ
nibbiṇṇo kulaputto tassa purisassa catūsu disāsu rukkhe visayojanaṁ

footnote: 1. ma. sandhāyamāne. 2. maṇḍūkaṇṭakoti eko macchakaṇṭakoti vadantīti ṭīkā.

page number: 343

viya attano santāne catumaggabhāvanaṁ ārabhati athassa so khandhasantāno
tena catumaggavisasamphassena phuṭṭho sabbaso vaṭṭamūlakilesānaṁ pariyādiṇṇattā
kiriyabhāvamattaṁ 1- upagatakāyakammādisabbakammappabhedo hutvā āyatiṁ
punabbhavānabhinibbattanadhammataṁ āgamma bhavantarasantānaṁ nibbattetuṁ na sakkoti
kevalaṁ carimaviññāṇanirodhena nirindhano viya jātavedo anupādāno
parinibbāyati. evaṁ bhūmiyā bhūmiladdhassa ca nānattaṁ veditabbaṁ.
apica aparampi samudācārāarammaṇādhiggahitāvikkhambhita
asamūhatavasena catubbidhamuppannaṁ. tattha vattamānuppannameva
samudācāruppannaṁ. cakkhādīnaṁ pana āpāthagate ārammaṇe
pubbabhāge anuppajjamānampikilesajātaṁārammaṇassādhiggahitattāeva
aparabhāgeekantenauppattito ārammaṇādhiggahituppannanti vuccati
kalyāṇagāme piṇḍāya carato mahātissattherassa visabhāgarūpadassanena
uppannakilesajātaṁ viya. samathavipassanānaṁ aññataravasena avikkhambhitaṁ
kilesajātaṁ cittasantatimanāruḷhampi uppattinivārakassa hetuno abhāvā
avikkhambhituppannaṁ nāma. samathavipassanāvasena pana vikkhambhitampi
ariyamaggena asamūhatattā uppattidhammataṁ anatītatāya asamūhatuppannanti
vuccati ākāsena gacchantassa aṭaṭhasamāpattilābhino therassa
kusumitarukakhe upavane pupphāni uccinantassa madhurena sarena gāyato
mātugāmassa gītasavanena uppannakilesajātaṁ viya. tividhampī cetaṁ

footnote: 1. sa. kiriyabhāvamattaupagata....

page number: 344

ārammaṇādhiggahitāvikkhambhitāsamūhatuppannaṁ bhūmiladdheneva saṅgahaṁ
gacchatīti veditabbaṁ. iccetasmiṁ vuttappabhede uppanne yadetaṁ
vattamānabhūtāpagatokāsakatasamudācārasaṅkhātaṁ catubbidhaṁ uppannaṁ taṁ
amaggavajjhattā kenacipi ñāṇena pahātabbaṁ na hoti. yampanetaṁ
bhūmiladdhārammaṇādhiggahitāvikkhambhitāsamūhatasaṅkhātaṁ uppannaṁ tassa
taṁ taṁ uppannabhāvaṁ vināsayamānaṁ yasmā taṁ taṁ lokiyalokuttarañāṇaṁ
uppajjati tasmā taṁ sabbampi pahātabbaṁ hotīti. evamettha ye
yena pahātabbā dhammā tesaṁ pahānañca jānitabbaṁ.
kiccāni pariññādīni yāni vuttāni abhisamayakāle
tāni ca yathāsabhāvena jānitabbāni sabbānīti
saccābhisamayakālasmiṁ hi etesu catūsu ñāṇesu ekekasmiṁ
ekakkhaṇena 1- pariññā pahānaṁ sacchikiriyā bhāvanāti etāni
pariññādīni cattāri cattāri kiccāni vuttāni tāni yathāsabhāvena
jānitabbāni. vuttañhetaṁ porāṇehi yathā padīpo apubbaṁ acarimaṁ
ekakkhaṇena cattāri kiccāni karoti vaṭṭiṁ jhāpeti andhakāraṁvidhamati
ālokaṁ parividaṁseti sinehaṁ pariyādiyati evameva maggañāṇaṁ apubbaṁ
acarimaṁ ekakkhaṇena cattāri saccāni abhisameti dukkhaṁ
pariññābhisamayena abhisameti samudayaṁ pahānābhisamayena abhisameti maggaṁ
bhāvanābhisamayena abhisameti nirodhaṁ sacchikiriyābhisamayena abhisameti
kiṁ vuttaṁ hoti nirodhaṁ ārammaṇaṁ karitvā cattāripi saccāni

footnote: 1. ma. ekakkhaṇe.

page number: 345

pāpuṇāti passati paṭivijjhatīti. vuttampi cetaṁ yo bhikkhave dukkhaṁ passati
dukkhasamudayampi so passati dukkhanirodhampi passati dukkhanirodhagāminīpaṭipadampi
passatīti 1-. sabbaṁ veditabbaṁ. aparampi vuttaṁ maggasamaṅgissa ñāṇaṁ
dukkhepetaṁ ñāṇaṁ dukkhasamudayepetaṁ ñāṇaṁ dukkhanirodhepetaṁ ñāṇaṁ
dukkhanirodhagāminiyā paṭipadāyapetaṁ ñāṇanti 2-. tattha yathā padīpo
vaṭṭiṁ jhāpeti evaṁ maggañāṇaṁ dukkhaṁ parijānāti yathā andhakāraṁ vidhamati
evaṁ samudayaṁ pajahati yathā ālokaṁ parividaṁseti evaṁ sahajātādipaccayatāya
sammāsaṅkappādidhammasaṅkhātaṁ maggaṁ bhāveti yathā sinehaṁ pariyādiyati evaṁ
kilesapariyādānaṁ nirodhaṁ sacchikarotīti evaṁ upamāsaṁsandanaṁ veditabbaṁ.
aparo nayo. yathā suriyo udayanto apubbaṁ acarimaṁ saha pātubhāvā
cattāri kiccāni karoti rūpagatāniobhāseti andhakāraṁ vidhamati
ālokaṁdasseti sītaṁpaṭippassambheti evamevamaggañāṇaṁ .pe. nirodhaṁ
sacchiriyābhisamayena abhisameti. idhāpi yathā suriyo rūpagatāni obhāseti
evaṁ maggañāṇaṁ dukkhaṁ parijānāti yathā andhakāraṁ vidhamati evaṁ samudayaṁ
pajahati yathā ālokaṁ dasseti evaṁ sahajātādipaccayatāya maggaṁ bhāveti
yathā sītaṁ paṭippassambheti evaṁ kilesapaṭippassaddhiṁ nirodhaṁ sacchikarotīti
evaṁ upamāsaṁsandanaṁ veditabbaṁ.
aparo nayo. yathā nāvā apubbaṁ acarimaṁ ekakkhaṇena
cattāri kiccāni karoti orimaṁ tīraṁ pajahati sotaṁ chindati bhaṇḍaṁ

footnote: 1. saṁ. mahāvāra. 19/547. 2. khu. pa. 31/174.

page number: 346

vahati pārimaṁ tīraṁ appeti evameva maggañāṇaṁ .pe. nirodhaṁ
sacchikiriyābhisamayena abhisameti. etthāpi yathā nāvā orimaṁ tīraṁ
pajahati evaṁ maggañāṇaṁ dukkhaṁ parijānāti yathā sotaṁ chindati evaṁ
samudayaṁ pajahati yathā bhaṇḍaṁ vahati evaṁ sahajātādipaccayatāya
maggaṁ bhāveti yathā pārimaṁ tīraṁ appeti evaṁ pārimatīrabhūtaṁ nirodhaṁ
sacchikarotīti evaṁ upamāsaṁsandanaṁ veditabbaṁ.
evaṁ saccābhisamayakālasmiṁ ekakkhaṇena catunnaṁ kiccānaṁ vasena
pavattañāṇassa cassa soḷasahi ākārehi tathaṭṭhena cattāriva
saccāni ekapaṭivedhāni honti. yathāha. kathaṁ tathaṭṭhena cattāri
saccāni ekapaṭivedhāni soḷasahi ākārehi tathaṭṭhena cattāri
saccāni ekapaṭivedhāni dukkhassa pīḷanaṭṭho saṅkhataṭṭho santāpaṭṭho
vipariṇāmaṭṭho tathaṭṭho samudayassa āyūhanaṭṭho nidānaṭṭho saṁyogaṭṭho
palibodhaṭṭho tathaṭṭho nirodhassa nissaraṇaṭṭho vivekaṭṭho asaṅkhataṭṭho
amataṭṭho tathaṭṭho maggassa niyyānaṭṭho hetvaṭṭho dassanaṭṭho
adhipateyyaṭṭho tathaṭṭho imehi soḷasahi ākārehi tathaṭṭhena
cattāri saccāni ekasaṅgahitāni yaṁ ekasaṅgahitaṁ taṁ ekattaṁ
yaṁ ekattaṁ taṁ ekena ñāṇena paṭivijjhatīti cattāri saccāni
ekapaṭivedhānīti 1-.
tattha siyā yadā dukkhādīnaṁ aññepi rogagaṇḍādayo atthā
atthi atha kasmā cattāroyeva vuttāti. ettha vadāma

footnote: 1. khu. pa. 31/452.

page number: 347

aññasaccadassanavasena āvibhāvato. tattha katamaṁ dukkhe ñāṇaṁ dukkhaṁ
ārabbha yā uppajjati paññā pajānanātiādinā 1- hi nayena
ekekasaccārammaṇavasenāpi saccañāṇaṁ vuttaṁ yo bhikkhave dukkhaṁ passati
dukkhasamudayampi so passatītiādinā 2- nayena ekaṁ saccamārammaṇaṁ
katvā sesesupi kiccanipphattivasenāpi vuttaṁ. tattha yadā ekekaṁ
saccamārammaṇaṁ karoti tadā samudayadassanena tāva sabhāvato
pīḷanalakkhaṇassāpi dukkhassa yasmā taṁ āyūhanalakkhaṇena samudayena
āyūhitaṁ saṅkhataṁ rāsīkataṁ tasmāssa so saṅkhataṭṭho āvibhavati. yasmā
pana maggo kilesasantāpaharo susītalo tasmāssa maggadassanena
santāpaṭṭho āvibhavati āyasmato nandassa accharādassanena sundariyā
anabhirūpabhāvo viya. avipariṇāmadhammassa pana nirodhassa dassanenassa
vipariṇāmaṭṭho avibhavatīti vattabbamevettha natthi.
tathā sabhāvato āyūhanalakkhaṇassāpi samudayassa dukkhadassanena
nidānaṭṭho āvibhavati asappāyabhojanato uppannabyādhidassanena
bhojanassa byādhinidānabhāvo viya visaṁyogabhūtassa nirodhassa dassanena
saṁyogaṭṭho niyyānabhūtassa ca maggassa dassanena palibodhaṭṭhoti.
tathā nissaraṇalakkhaṇassāpi nirodhassa avivekabhūtassa samudayassa
dassanena vivekaṭṭho āvibhavati. maggadassanena asaṅkhataṭṭho. iminā
hi anamatagge saṁsāre maggo na diṭṭhapubbo sopi ca sappaccayattā
saṅkhatoyevāti appaccayadhammassa asaṅkhatabhāvo ativiya pākaṭo hoti.

footnote: 1. khu. pa. 31/174. 2. saṁ. mahāvāra. 19/574.

page number: 348

dukkhadassanena panassa amataṭṭho āvibhavati. dukkhaṁ hi visaṁ
amataṁ nibbānanti.
tathā niyyānalakkhaṇassāpi maggassa samudayadassanena nāyaṁ
hetu nibbānassa pattiyā ayaṁ hetūti hetvaṭṭho āvibhavati.
nirodhadassanena dassanaṭṭho paramasukhumāni rūpāni passato vippasannaṁ
vata me cakkhunti cakkhussa vippasannabhāvo viya. dukkhadassanena
adhipateyyaṭṭho anekarogāturakapaṇajanadassanena issarajanassa
oḷārabhāvo viyāti.
evamettha salakkhaṇavasena ekekassa aññasaccadassanavasena
ca itaresaṁ tiṇṇaṁ tiṇṇaṁ āvibhāvato ekekassa cattāro cattāro
atthā vuttā. maggakkhaṇe pana sabbepete atthā ekeneva
dukkhādīsu catukiccena ñāṇena paṭivedhaṁ gacchantīti. ye pana
nānābhisamayamicchanti tesaṁ uttaraṁ abhidhamme kathāvatthusmiṁ vuttameva.
idāni yāni tāni pariññādīni cattāri kiccāni vuttāni tesu
tividhā hoti pariññā tathā pahānampi sacchikiriyāpi
dve bhāvanā abhimatā vinicchayo tattha ñātabbo.
tividhā hoti pariññāti ñātapariññā tīraṇapariññā pahānapariññāti
evaṁ pariññā tividhā hoti. tattha abhiññāpaññā ñātaṭṭhena
ñāṇanti 1- evaṁ uddisitvā ye ye dhammā abhiññātā
honti te te dhammā ñātā hontīti 1- evaṁ saṅkhepato sabbaṁ

footnote: 1. khu. pa. 31/127.

page number: 349

bhikkhave abhiññeyyaṁ kiñca bhikkhave sabbaṁ abhiññeyyaṁ cakkhuṁ bhikkhave
abhiññeyyantiādinā 1- nayena vitthārato vuttā ñātapariññā nāma.
tassā sappaccayanāmarūpābhajānanaṁ āveṇikābhūmi. pariññāpaññā
tīraṇaṭṭhena ñāṇanti 2- evaṁ uddisitvā pana ye ye dhammā
pariññātā honti te te dhammā tīritā hontīti 2- evaṁ saṅkhepato
sabbaṁ bhikkhave pariññeyyaṁ kiñca bhikkhave sabbaṁ pariññeyyaṁ
cakkhuṁ bhikkhave pariññeyyantiādinā 3- nayena vitthārato vuttā
tīraṇapariññā nāma. tassā kalāpasammasanato paṭṭhāya aniccaṁ
dukkhamanattāti tīraṇavasena pavattamānāya yāva anulomā
āveṇikābhūmi. pahānapaññā pariccāgaṭṭhena ñāṇanti 4- evaṁ pana
uddisitvā ye ye dhammā pahīnā honti te te dhammā pariccattā
hontīti 4- evaṁ vitthārato vuttā aniccānupassanāya niccasaññaṁ
pajahatītiādinayappavattā pahānapariññā. tassā bhaṅgānupassanato
paṭṭhāya yāva maggañāṇā bhūmi. ayaṁ idha adhippetā. yasmā vā
ñātatīraṇapariññāyopi tadatthāyeva yasmā ca ye dhamme pajahati
te niyamato ñātā ceva tīratā ca honti tasmā pariññāttayampi
iminā pariyāyena maggañāṇassa kiccanti veditabbaṁ.
tathā pahānampīti pahānampi hi vikkhambhanappahānaṁ
tadaṅgappahānaṁ samucchedappahānanti pariññā viya tividhameva hoti.
tattha yaṁ sasevāle udake pakkhittena ghaṭena sevālassa viya

footnote: 1. khu.pa. 31/6. 2.khu.pa. 31/128. 3. khu.pa. 31/33. 4. khu.pa. 31/128.

page number: 350

tena tena lokiyasamādhinā nīvaraṇādīnaṁ paccanīkadhammānaṁ vikkhambhanamidaṁ
vikkhambhanappahānaṁ nāma. pāliyaṁ pana vikkhambhanappahānañca
nīvaraṇānaṁ paṭhamajjhānaṁ bhāvayatoti 1- nīvaraṇānaṁyeva vikkhambhanaṁ vuttaṁ.
taṁ pākaṭattā vuttanti veditabbaṁ. nīvaraṇāni hi jhānassa
pubbabhāgepi pacchābhāgepi na sahasā cittaṁ ajjhottharanti vitakkādayo
appitakkhaṇeyeva tasmā nīvaraṇānaṁ vikkhambhanaṁ pākaṭaṁ.
yampana rattibhāge samujjalitena padīpena andhakārassa viya tena
tena vipassanāya avayavabhūtena ñāṇaṅgena paṭipakkhavaseneva tassa
tassa pahātabbadhammassa pahānamidaṁ tadaṅgappahānaṁ nāma. seyyathīdaṁ.
nāmarūpaparicchedena tāva sakkāyadiṭṭhiyā paccayapariggahena
ahetuvisamahetudiṭṭhiyā ceva kaṅkhāmalassaca kalāpasammasanena ahaṁ
mamātisamūhagāhassa maggāmaggavavaṭṭhānena amagge maggasaññāya
udayadassanena ucchedadiṭṭhiyā vayadassanena sassatadiṭṭhiyā
bhayatupaṭṭhānena sabhaye abhayasaññāya ādīnavadassanena assādasaññāya
nibbidānupassanena abhiratisaññāya muñcitukamyatāya amuñcitukāma
bhāvassa paṭisaṅkhāñāṇena appaṭisaṅkhānassa upekkhāya anupekkhanassa
anulomena saccapaṭilomagāhassa pahānaṁ. yaṁ vā pana aṭṭhārasasu
mahāvipassanāsu aniccānupassanāya niccasaññāya dukkhānupassanāya
sukhasaññāya anattānupassanāya attasaññāya nibbidānupassanāya
nandiyā virāgānupassanāya rāgassa nirodhānupassanāya samudayassa

footnote: 1. khu. pa. 31/39.

page number: 351

paṭinissaggānupassanāya ādānassa khayānupassanāya ghanasaññāya
vayānupassanāya āyūhanassa vipariṇāmānupassanāya dhuvasaññāya
animittānupassanāya nimittassa appaṇihitānupassanāya paṇidhiyā
suññatānupassanāya abhinivesassa adhipaññādhammavipassanāya
sārādānābhinivesassa yathābhūtañāṇadassanena sammohābhinivesassa
ādīnavānupassanāya ālayābhinivesassa paṭisaṅkhānupassanāya
appaṭisaṅkhāya vivaṭṭānupassanāya saṁyogābhinivesassa pahānaṁ idampi
tadaṅgappahānameva. tattha yathā aniccānupassanādīhi sattahi niccasaññādīnaṁ
pahānaṁ hoti taṁ bhaṅgānupassane vuttameva. khayānupassanāti pana
ghanavinibbhogaṁ katvā aniccaṁ khayaṭṭhenāti evaṁ khayaṁ passato ñāṇaṁ
tena ghanasaññāya pahānaṁ hoti. vayānupassanāti
ārammaṇānvayena ubho ekavavaṭṭhānā
nirodhe adhimuttatā vayalakkhaṇavipassanāti 1-.
evaṁ vuttā paccavekkhato ceva anvayato ca saṅkhārānaṁ bhaṅgaṁ disvā
tasmiṁyeva bhaṅgasaṅkhāte nirodhe adhimuttatā tāya āyūhanassa pahānaṁ
hoti. yesaṁ hi atthāya āyūheyya te evaṁ vayadhammāti vipassato
āyūhane cittaṁ na namati. vipariṇāmānupassanāti rūpasattakādivasena
taṁ taṁ paricchedaṁ atikkamma aññathā pavattidassanaṁ uppannassa vā
jarāya ceva maraṇena ca dvīhākārehi vipariṇāmadassanaṁ
tāya dhuvasaññāya pahānaṁ hoti. animittānupassanāti

footnote: 1. khu. pa. 31/84.

page number: 352

aniccānupassanāva tāya niccanimittassa pahānaṁ hoti.
appaṇihitānupassanāti dukkhānupassanāva tāya sukhapaṇidhi sukhapaṭṭhanā
pahānaṁ hoti. suññatānupassanāti anattānupassanāva tāya atthi
attāti abhinivesappahānaṁ hoti. adhipaññādhammavipassanāti
ārammaṇañca paṭisaṅkhā bhaṅgañca anupassati
suññato ca upaṭṭhānaṁ adhipaññā vipassanāti 1-
evaṁ vuttā rūpādiārammaṇaṁ jānitvā tassa ca ārammaṇassa
tadārammaṇassa ca cittassa bhaṅgaṁ disvā saṅkhārāva bhijjanti saṅkhārānaṁ
maraṇaṁ na añño koci atthīti bhaṅgavasena suññataṁ gahetvā pavattā
vipassanā. sā adhipaññā ca dhammesu ca vipassanāti katvā
adhipaññādhammavipassanāti vuccati. tāya niccasārābhāvassa
ca attasārābhāvassa ca suṭṭhu diṭṭhattā sārādānābhinivesassa
pahānaṁ hoti. yathābhūtañāṇadassananti sappaccayanāmarūpassa
pariggaho tena ahosiṁ nukho ahaṁ atītamaddhānantiādivasena 2-
ceva issarato loko sambhotītiādivasena ca pavattassa
sammohābhinivesassa pahānaṁ hoti. ādīnavānupassanāti bhayatupaṭṭhānavasena
uppannaṁ sabbabhavādīsu ādīnavadassanañāṇaṁ tena kiñci allīyitabbaṁ
na dissatīti ālayābhinivesassa pahānaṁ hoti. paṭisaṅkhānupassanāti
muñcanassa upāyakaraṇaṁ paṭisaṅkhāñāṇaṁ tena appaṭisaṅkhāya pahānaṁ
hoti. vivaṭṭānupassanāti saṅkhārupekkhā ceva anulomañca.

footnote: 1. khu. pa. 31/84. 2. ma. mū. 12/14.

page number: 353

tadā hissa cittaṁ īsakapoṇe padumapalāse udakavindu viya
sabbasmā saṅkhāragatā paṭilīyati paṭikuṭati paṭivaṭṭatīti vuttaṁ.
tasmā tāya saṁyogābhinivesassa pahānaṁ hoti. kāmasaṁyogādikassa
kilesābhinivesassa kilesappavattiyā pahānaṁ hotīti attho. evaṁ
vitthārato tadaṅgappahānaṁ veditabbaṁ. pāliyampana tadaṅgappahānañca
diṭṭhigatānaṁ nibbedhabhāgiyaṁ samādhiṁ bhāvayatoti 1- saṅkhepeneva vuttaṁ.
yampana 2- asanivicakkābhihatassa rukkhassa viya ariyamaggañāṇena
saṁyojanādīnaṁ dhammānaṁ yathā na puna pavattanti evaṁ pahānamidaṁ
samucchedappahānaṁ nāma yaṁ sandhāya vuttaṁ samucchedappahānañca
lokuttaraṁ khayagāmimaggaṁ bhāvayatoti 1-.
iti imesu tīsu pahānesu samucchedappahānameva idha adhippetaṁ.
yasmā cassa yogino pubbabhāge vikkhambhanatadaṅgappahānānipi
tadatthāneva tasmā pahānattayampi iminā pariyāyena maggañāṇassa
kiccanti veditabbaṁ. paṭirājānaṁ vadhitvā rajjaṁ pattena hi yampi tato
pubbe kataṁ sabbaṁ idañcidañca raññā katantiyeva vuccati.
sacchikiriyāpīti lokiyasacchikiriyā lokuttarasacchikiriyāti dvedhā bhinnāpi
lokuttarāya dassanabhāvanāvasena bhedato tividhāva hoti. tattha paṭhamassa
jhānassa lābhimhi vasimhi paṭhamaṁ jhānaṁ sacchikataṁ mayātiādinā 3-
nayena āgatā paṭhamajjhānādīnaṁ phassanā lokiyasacchikiriyā
nāma. phassanāti adhigantvā idaṁ mayā adhigatanti paccakkhato

footnote: 1. khu. pa. 31/39. 2. asanimaṇḍalanti ṭīkā. 3. vi. mahāvibhaṅga. 1/178.

page number: 354

Ñāṇaphassena phusanā. imameva hi atthaṁ sandhāya sacchikiriyā
paññāphassanaṭṭhena ñāṇanti 1- uddisitvā ye ye dhammā sacchikatā
honti te te dhammā phusitā hontīti 1- sacchikiriyāya niddeso
vutto. apica attasantāne anuppādetvāpi ye dhammā kevalaṁ
aparapaccayena ñāṇena ñātā te sacchikatāva honti. teneva
hi sabbaṁ bhikkhave sacchikātabbaṁ kiñca bhikkhave sabbaṁ sacchikātabbaṁ
cakkhuṁ bhikkhave sacchikātabbantiādi 2- vuttaṁ. aparampi vuttaṁ rūpaṁ
passanto sacchikaroti vedanaṁ .pe. viññāṇaṁ passanto sacchikaroti
cakkhuṁ jarāmaraṇaṁ amatogadhaṁ nibbānaṁ passanto sacchikarotīti ye ye
dhammā sacchikatā honti te te dhammā phusitā hontīti 3-.
paṭhamamaggakkhaṇe pana nibbānadassanaṁ dassanasacchikiriyā sesamaggakkhaṇesu
bhāvanāsacchikiriyāti. sā duvidhāpi idha adhippetā. tasmā
dassanabhāvanāvasena nibbānassa sacchikiriyā imassa ñāṇassa kiccanti
veditabbaṁ.
dve bhāvanā abhimatāti bhāvanā pana lokiyabhāvanā lokuttarabhāvanāti
dveyeva abhimatā. tattha lokiyānaṁ sīlasamādhipaññānaṁ uppādanaṁ
tāhi ca santānavāsanaṁ lokiyabhāvanā lokuttarānaṁ uppādanaṁ tāhi
ca santānavāsanaṁ lokuttarabhāvanā. tāsu idha lokuttarā
adhippetā. lokuttarāni hi sīlādīni catubbidhampetaṁ ñāṇaṁ
uppādesi tesaṁ sahajātapaccayāditāya tehi ca santānaṁ vāsetīti

footnote: 1. khu. pa. 31/178. 2. khu. pa. 31/51.

page number: 355

lokuttarabhāvanāvassa kiccanti. evaṁ
kiccāni pariññādīni yāni vuttāni abhisamayakāle
tāni ca yathāsabhāvena jānitabbāni sabbānīti.
ettāvatā ca sīle patiṭṭhāya naro sapañño cittaṁ paññañca
bhāvayanti evaṁ sarūpeneva āgatāya 1- paññābhāvanāya vidhānadassanatthaṁ
yaṁ vuttaṁ mūlabhūtā dve visuddhiyo sampādetvā sarīrabhūtā pañca
visuddhiyo sampādentena bhāvetabbāti taṁ vitthāritaṁ hoti. kathaṁ
bhāvetabbāti ayañca pañho visajjitoti.
iti sādhujanapāmujjatthāya kate visuddhimagge paññābhāvanādhikāre
ñāṇadassanavisuddhiniddeso nāma bāvīsatimo paricchedo.
paññābhāvanānisaṁsaniddeso
yampana vuttaṁ paññābhāvanāya ko ānisaṁsoti tattha vadāma.
ayañhi paññābhāvanā nāma anekasatānisaṁsā. tassā dīghenāpi
addhunā na sukaraṁ vitthārato ānisaṁsaṁ pakāsetuṁ. saṅkhepato panassā
nānākilesaviddhaṁsanaṁ ariyaphalarasānubhavanaṁ nirodhasamāpattisamāpajjanasamatthatā
āhuneyyabhāvādisiddhīti ayaṁ ānisaṁso veditabbo.
tattha yaṁ nāmarūpaparicchedato paṭṭhāya sakkāyadiṭṭhādīnaṁ vasena
nānākilesaviddhaṁsanaṁ vuttaṁ ayaṁ lokikāya paññābhāvanāya ānisaṁso.

footnote: 1. ma. ābhatāya.

page number: 356

yaṁ ariyamaggakkhaṇe saṁyojanādīnaṁ vasena nānākilesaviddhaṁsanaṁ vuttaṁ
ayaṁ lokuttarāya paññābhāvanāya ānisaṁsoti veditabbo.
bhīmavegānupattā 1- asanīva siluccaye
vāyuvegasamuṭṭhito araññamiva pāvako
andhakāraṁ viya ravi satejujjalamaṇḍalo 2-
dīgharattānupatitaṁ sabbānatthavidhāyakaṁ
kilesajālaṁ paññā hi viddhaṁsayati bhāvitā
sandiṭṭhikamato jaññā ānisaṁsamimaṁ idha.
ariyaphalarasānubhavananti na kevalañca kilesaviddhaṁsanaṁyeva
ariyaphalarasānubhavanampi paññābhāvanāya ānisaṁso. ariyaphalanti hi
sotāpattiphalādi sāmaññaphalaṁ vuccati. tassa dvīhākārehi rasānubhavanaṁ
hoti maggavīthiyañca phalasamāpattivasena ca pavattiyaṁ. tatrassa
maggavīthiyaṁ pavatti dassitāyeva. apica ye saṁyojanappahānamattameva
phalaṁ nāma na koci añño dhammo atthīti vadanti tesaṁ anunayatthaṁ
idaṁ suttampi dassetabbaṁ kathaṁ payogapaṭippassaddhipaññā phale ñāṇaṁ
sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti
tadanuvattakakilesehi ca khandhehi ca vuṭṭhāti bahiddhā ca sabbanimittehi
vuṭṭhāti taṁpayogapaṭippassaddhattā uppajjati sammādiṭṭhimaggassetaṁ
phalanti 3-. vitthāretabbaṁ. cattāro ariyamaggā cattāri ca

footnote: 1. sakalaṁ lokaṁ bhindantena viya bhīmena bhayānakena vegena sahasā patitāti ṭīkā.
footnote: 2. saradakālasamiddhena attano tejasā samujajaladuddikkhamaṇḍaloti ṭīkā.
footnote: 3. khu. pa. 31/102.

page number: 357

sāmaññaphalāni ime dhammā appamāṇārammaṇā 1- mahaggato dhammo
appamāṇassa dhammassa anantarapaccayena paccayoti 2- evamādīnipi
cettha sādhakāni.
phalasamāpattiyaṁ pavattidassanatthaṁ panassa idaṁ pañhākammaṁ kā
phalasamāpatti ke taṁ samāpajjanti ke na samāpajjanti kasmā samāpajjanti
kathañcassā samāpajjanaṁ hoti kathaṁ ṭhānaṁ kathaṁ vuṭṭhānaṁ kiṁ phalassa anantaraṁ
kassa ca phalaṁ anantaranti.
tattha kā phalasamāpattīti yā ariyaphalassa nirodhe appanā.
ke taṁ samāpajjanti ke na samāpajjantīti sabbepi puthujjanā
na samāpajjanti. kasmā. anadhigatattā. ariyā pana sabbepi
samāpajjanti. kasmā. adhigatattā. uparimā pana heṭṭhimaṁ na
samāpajjanti puggalantarabhāvupagamanena paṭippassaddhattā. heṭṭhimā ca
uparimaṁ anadhigatattā. attano attanoyeva pana phalaṁ samāpajjantīti
iṁdamettha sanniṭṭhānaṁ. keci pana sotāpannasakadāgāminopi na
samāpajjanti uparimā dveyeva samāpajjantīti vadanti. idañca
nesaṁ kāraṇaṁ ete hi samādhismiṁ paripūrīkārino. taṁ puthujjanassāpi
attanā paṭiladdhalokiyasamādhisamāpajjanato akāraṇameva. kiṁ
cettha kāraṇākāraṇacintāya. nanu pāliyaṁyeva vuttaṁ
katame dasa gotrabhūdhammā vipassanāvasena uppajjanti
sotāpattimaggapaṭilābhatthāya uppādaṁ pavattaṁ .pe. upāyāsaṁ bahiddhā

footnote: 1. abhi. saṁ. 34/346. 2. abhi. paṭṭhāna. 41/431.

page number: 358

saṅkhāranimittaṁ abhibhuyyatīti gotrabhū sotāpattiphalasamāpattatthāya sakadāgāmimagga
.pe. arahattaphalasamāpattatthāya suññatavihārasamāpattatthāya
animittavihārasamāpattatthāya uppādaṁ .pe. bahiddhā saṅkhāranimittaṁ
abhibhuyyatīti gotrabhūti 3- tasmā sabbepi ariyā attano attano
phalaṁ samāpajjantīti niṭṭhamettha gantabbaṁ.
kasmā samāpajjantīti diṭṭhadhammasukhavihāratthaṁ. yathā hi
rājā rajjasukhaṁ devatā dibbasukhamanubhavanti evaṁ ariyā ariyaṁ
lokuttarasukhamanubhavissāmāti addhānaparicchedaṁ katvā icchiticchitakkhaṇe
phalasamāpattiṁ samāpajjanti.
kathañcassā samāpajjanaṁ hoti kathaṁ ṭhānaṁ kathaṁ vuṭṭhānanti.
dvīhi tāva ākārehi assā samāpajjanaṁ hoti nibbānato aññassa
ārammaṇassa amanasikārā nibbānassa ca manasikārā. yathāha.
dve kho āvuso paccayā animittāya cetovimuttiyā samāpattiyā
sabbanimittānañca amanasikāro animittāya ca dhātuyā manasikāroti 2-.
ayaṁ panettha samāpajjanakkamo 3-. phalasamāpattatthikena hi ariyasāvakena
rahogatena paṭisallīnena udayabbayādivasena saṅkhārā vipassitabbā.
tassa pavattānupubbavipassanassa saṅkhārārammaṇagotrabhūñāṇānantaraṁ
phalasamāpattivasena nirodhe cittaṁ appeti. phalasamāpattininnatāya
cettha sekhassāpi phalameva uppajjati na maggo. ye pana vadanti
sotāpanno phalasamāpattiṁ samāpajjissāmīti vipassanaṁ paṭṭhapetvā

footnote: 1. khu. pa. 31/98. 2. ma. mū. 12/543. 3. ma. lamāpajjanakkhamo.

page number: 359

sakadāgāmī hoti sakadāgāmī ca anāgāmīti te vattabbā evaṁ
sati anāgāmī arahā bhavissati arahā paccekabuddho paccekabuddho
ca buddhoti. tasmā na kiñci etaṁ pālivaseneva ca
paṭikkhittantipi na gahetabbaṁ. idameva pana gahetabbaṁ sekhassāpi
phalameva uppajjati na maggo. phalañcassa sace anena
paṭhamajjhāniko maggo adhigato hoti paṭhamajjhānikameva uppajjati
sace dutiyādīsu aññatarajjhāniko dutiyādīsu aññatarajjhānikamevāti.
evaṁ tāvassā samāpajjanaṁ hoti.
tayo kho āvuso paccayā animittāya cetovimuttiyā ṭhitiyā
sabbanimittānañca amanasikāro animittāya ca dhātuyā manasikāro
pubbe ca abhisaṅkhāroti 1- vacanato panassā tīhākārehi ṭhānaṁ hoti.
tattha pubbe ca abhisaṅkhāroti samāpattito pubbe kālaparicchedo.
asukasmiṁ nāma kāle vuṭṭhahissāmīti paricchinnattā hissa yāva
so kālo nāgacchati tāva ṭhānaṁ hoti evamassā ṭhānaṁ hotīti.
dve kho āvuso paccayā animittāya cetovimuttiyā vuṭṭhānāya
sabbanimittānañca manasikāro animittāya ca dhātuyā amanasikāroti 3-
vacanato panassā dvīhākārehi vuṭṭhānaṁ hoti. tattha
sabbanimittānanti rūpanimittavedanāsaññāsaṅkhāraviññāṇanimittānaṁ.
kāmañca na sabbānevetāni ekato manasikarota sabbasaṅgāhikavasena
panetaṁ vuttaṁ. tasmā yaṁ bhavaṅgassa ārammaṇaṁ hoti taṁ manasikaroto

footnote: 1. ma. mū. 12/543.

page number: 360

phalasamāpattito vuṭṭhānaṁ hotīti. evamassā vuṭṭhānaṁ veditabbaṁ.
kiṁ phalassa anantaraṁ kassa ca phalaṁ anantaranti. phalassa tāva
phalameva vā anantaraṁ hoti bhavaṅgaṁ vā. phalaṁ pana atthi maggānantaraṁ
atthi phalānantaraṁ atthi gotrabhūanantaraṁ atthi nevasaññānāsaññā-
yatanānantaraṁ. tattha maggavīthiyaṁ maggānantaraṁ purimassa purimassa
pacchimaṁ pacchimaṁ phalānantaraṁ phalasamāpattīsu purimaṁ purimaṁ gotrabhūanantaraṁ.
gotrabhūti cettha anulomaṁ veditabbaṁ. vuttañhetaṁ paṭṭhāne arahato
anulomaṁ phalasamāpattiyā anantarapaccayena paccayo 1- sekhānaṁ anulomaṁ
phalasamāpattiyā anantarapaccayena paccayoti 2-. yena phalena nirodhā
vuṭṭhānaṁ hoti taṁ nevasaññānāsaññāyatanānantaranti. tattha ṭhapetvā
maggavīthiyaṁ uppannaṁ phalaṁ avasesaṁ sabbaṁ phalasamāpattivasena pavattaṁ nāma.
evametaṁ maggavīthiyaṁ phalasamāpattiyaṁ vā uppajjanavasena
paṭippassaddhadarathaṁ amatārammaṇaṁ subhaṁ
vantalokāmisaṁ santaṁ sāmaññaphalamuttamaṁ
ojavantena sucinā sukhena abhisanditaṁ
yena sātātisātena amatena madhuṁ viya
taṁ sukhantassa ariyassa rasabhūtamanuttaraṁ
phalassa paññaṁ bhāvetvā yasmā vindati paṇḍito
tasmā ariyaphalassetaṁ rasānubhavanaṁ idha

footnote: 1. abhi. pa. 40/163. 2. abhi. pa. 40/162.

page number: 361

vipassanābhāvanāya ānisaṁsoti vuccati.
nirodhasamāpattisamāpajjanasamatthatāti na kevalañca
ariyaphalarasānubhavanaṁyeva ayampana nirodhasamāpattiyā samāpajjanasamatthatāpi
imissā paññābhāvanāya ānisaṁsoti veditabbā. tatridaṁ
nirodhasamāpattiyā vibhāvanatthaṁ pañhākammaṁ kā nirodhasamāpatti ke
taṁ samāpajjanti ke na samāpajjanti kattha samāpajjanti kasmā
samāpajjanti kathañcassā samāpajjanaṁ hoti kathaṁ ṭhānaṁ kathaṁ
vuṭṭhānaṁ vuṭṭhitassa kinninnaṁ cittaṁ hoti matassa ca samāpannassa ca
ko viseso nirodhasamāpatti kiṁ saṅkhatā asaṅkhatā lokiyā
lokuttarā nipphannā anipphannāti.
tattha kā nirodhasamāpattīti yā anupubbanirodhavasena
cittacetasikānaṁ dhammānaṁ appavatti.
ke taṁ samāpajjanti ke na samāpajjantīti. sabbepi puthujjanā
sotāpannasakadāgāmino sukkhavipassakā ca anāgāmiarahanto na
samāpajjanti. aṭṭhasamāpattilābhino pana anāgāmino ca khīṇāsavā
ca samāpajjanti. dvīhi balehi samannāgatattā tayo ca saṅkhārānaṁ
paṭippassaddhiyā soḷasahi ñāṇacariyāhi navahi samādhicariyāhi vasībhāvatāpaññā
nirodhasamāpattiyā ñāṇanti 1- hi vuttaṁ. ayañca sampadā
ṭhapetvā aṭṭhasamāpattilābhino anāgāmikhīṇāsave aññesaṁ natthi.
tasmā teyeva samāpajjanti na aññe. katamāni panettha dve

footnote: 1. khu. pa. 31/2.

page number: 362

balāni .pe. katamā vasībhāvatāti. na ettha kiñci amhehi vattabbaṁ
atthi sabbamidaṁ etassa uddesassa niddese vuttameva. yathāha.
dvīhi balehīti dve balāni samathabalaṁ vipassanābalaṁ katamaṁ
samathabalaṁ nekkhammavasena cittassekaggatā avikkhepo samathabalaṁ
abyāpādavasena ālokasaññāvasena avikkhepavasena .pe.
paṭinissaggānupassīassāsavasena paṭinissaggānupassīpassāsavasena
cittassekaggatā avikkhepo samathabalaṁ. samathabalanti kenatthena
samathabalaṁ paṭhamajjhānena nīvaraṇe na kampatīti samathabalaṁ dutiyajjhānena
vitakkavicāre .pe. nevasaññānāsaññāyatanasamāpattiyā
ākiñcaññāyatanasaññāya na kampatīti samathabalaṁ uddhacce ca
uddhaccasahagatakilese ca khandhe ca na kampati na calati na vedhatīti samathabalaṁ
idaṁ samathabalaṁ. katamaṁ vipassanābalaṁ aniccānupassanā vipassanābalaṁ
dukkhānupassanā anattānupassanā nibbidānupassanā virāgānupassanā
nirodhānupassanā paṭinissaggānupassanā vipassanābalaṁ rūpe aniccānupassanā
rūpe paṭinissaggānupassanā vipassanābalaṁ vedanāya saññāya saṅkhāresu
viññāṇe .pe. cakkhusmiṁ jarāmaraṇe aniccānupassanā jarāmaraṇe
paṭinissaggānupassanā vipassanābalaṁ. vipassanābalanti kenatthena
vipassanābalaṁ aniccānupassanāya niccasaññāya na kampatīti vipassanābalaṁ
dukkhānupassanāya sukhasaññāya na kampatīti anattānupassanāya
attasaññāya na kampatīti nibbidānupassanāya nandiyā na kampatīti
virāgānupassanāya rāge na kampatīti nirodhānupassanāya samudaye

page number: 363

na kampatīti paṭinissaggānupassanāya ādāne na kampatīti vipassanābalaṁ
avijjāya ca avijjāsahagatakilese ca khandhe ca na kampati na calati
na vedhatīti vipassanābalaṁ idaṁ vipassanābalaṁ.
tayo ca saṅkhārānaṁ paṭippassaddhiyāti katamesaṁ tiṇṇannaṁ saṅkhārānaṁ
paṭippassaddhiyā dutiyajjhānaṁ samāpannassa vitakkavicārā vacīsaṅkhārā
paṭippassaddhā honti catutthajjhānaṁ samāpannassa assāsapassāsā
kāyasaṅkhārā paṭippassaddhā honti saññāvedayitanirodhaṁ samāpannassa
saññā ca vedanā ca cittasaṅkhārā paṭippassaddhā honti imesaṁ tiṇṇannaṁ
saṅkhārānaṁ paṭippassaddhiyā.
soḷasahi ñāṇacariyāhīti katamāhi soḷasahi ñāṇacariyāhi
aniccānupassanā ñāṇacariyā dukkhā ... anattā ... nibbidā ... virāgā
nirodhā ... paṭinissaggā ... vivaṭṭānupassanā ñāṇacariyā sotāpattimaggo
ñāṇacariyā sotāpattiphalasamāpatti ñāṇacariyā sakadāgāmimaggo
.pe. arahattaphalasamāpatti ñāṇacariyā imāhi soḷasahi
ñāṇacariyāhi.
navahi samādhicariyāhīti katamāhi navahi samādhicariyāhi paṭhamajjhānaṁ
samādhicariyā dutiyajjhānaṁ .pe. nevasaññānāsaññāyatanasamāpatti
samādhicariyā paṭhamajjhānapaṭilābhatthāya vitakko ca vicāro ca pīti ca sukhañca
cittekaggatā ca .pe. nevasaññānāsaññāyatanasamāpattipaṭilābhatthāya
vitakko ca vicāro ca pīti ca sukhañca cittekaggatā ca imāhi
navahi samādhicariyāhi.

page number: 364

vasīti pañca vasiyo āvajjanavasī samāpajjanavasī adhiṭṭhānavasī
vuṭṭhānavasī paccavekkhaṇavasī. paṭhamajjhānaṁ yatthicchakaṁ yadicchakaṁ
yāvaticchakaṁ āvajjati āvajjanāya dandhāyitattaṁ natthīti āvajjanavasī
paṭhamajjhānaṁ yatthicchakaṁ yadicchakaṁ yāvaticchakaṁ samāpajjati samāpajjanāya
dandhāyitattaṁ natthīti samāpajjanavasī adhiṭṭhāti adhiṭṭhāne vuṭṭhāti
vuṭṭhāne paccavekkhati paccavekkhaṇāya dandhāyitattaṁ natthīti
paccavekkhaṇavasī dutiyaṁ .pe. nevasaññānāsaññāyatanasamāpattiṁ
yatthicchakaṁ yadicchakaṁ yāvaticchakaṁ āvajjati .pe. paccavekkhati
paccavekkhaṇāya dandhāyitattaṁ natthīti paccavekkhaṇavasī imā pañca
vasiyoti 1-.
ettha hi soḷasahi ñāṇacariyāhīti ukkaṭṭhaniddeso esa. anāgāmino
pana cuddasahi ñāṇacariyāhi hoti. yadi evaṁ sakadāgāmino dvādasahi
sotāpannassa ca dasahi kiṁ na hotīti. na hoti samādhipāripanthikassa
pañcakāmaguṇikarāgassa appahīnattā. tesaṁ hi so appahīno tasmā
samathabalaṁ na paripuṇṇaṁ hoti tasmiṁ aparipuṇṇe dvīhi balehi samāpajjitabbaṁ
nirodhasamāpattiṁ balavekallena samāpajjituṁ na sakkonti. anāgāmissa
pana so pahīno tasmā esa paripuṇṇabalo hoti paripuṇṇabalattā sakkoti.
tenāha bhagavā nirodhā vuṭṭhahantassa nevasaññānāsaññāyatanakusalaṁ
phalasamāpattiyā anantarapaccayena paccayoti 2-. idaṁ

footnote: 1. khu. pa. 31/143. 2. abhi. pa. 40/163.

page number: 365

hi paṭṭhāne mahāpakaraṇe anāgāminova nirodhā vuṭṭhānaṁ sandhāya vuttanti.
kattha samāpajjantīti. pañcavokārabhave. kasmā.
anupubbasamāpattisabhāvato. catuvokārabhave pana paṭhamajjhānādīnaṁ
uppatti natthi tasmā na sakkā tattha samāpajjitunti. keci
pana vatthussa abhāvāti vadanti.
kasmā samāpajjantīti. saṅkhārānaṁ pavattibhede ukkaṇṭhitvā
diṭṭheva dhamme acittakā hutvā nirodhaṁ nibbānaṁ patvā sukhaṁ
viharissāmāti samāpajjanti.
kathañcassā samāpajjanaṁ hotīti. samathavipassanānaṁ vasena
ussakkitvā katapubbakiccassa nevasaññānāsaññāyatanaṁ nirodhayato.
evamassā samāpajjanaṁ hoti.
yo hi samathavaseneva ussakkati so nevasaññānāsaññāyatanasamāpattiṁ
patvā tiṭṭhati yo pana vipassanāvaseneva ussakkati so phalasamāpattiṁ
patvā tiṭṭhati yo pana ubhayavaseneva ussakkitvā pubbakiccaṁ katvā
nevasaññānāsaññāyatanaṁ nirodheti so taṁ samāpajjatīti ayamettha saṅkhepo.
ayampana vitthāro. idha bhikkhu nirodhaṁ samāpajjitukāmo
katabhattakicco sudhotahatthapādo pavivitte okāse supaññattamhi
āsane nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ
satiṁ upaṭṭhapetvā so paṭhamaṁ jhānaṁ samāpajjitvā vuṭṭhāya tattha

page number: 366

saṅkhāre aniccato dukkhato anattato vipassati.
vipassanā panesā tividhā hoti saṅkhārapariggaṇhaṇakavipassanā
phalasamāpattivipassanā nirodhasamāpattivipassanāti. tattha
saṅkhārapariggaṇhaṇakavipassanā mandā vā hotu tikkhā vā maggassa
padaṭṭhānaṁ hotiyeva. phalasamāpattivipassanā tikkhāva vaṭṭati
maggabhāvanāsadisā. nirodhasamāpattivipassanā pana nātimandā nātitikkhā
vaṭṭati. tasmā esa nātimandāya nātitikkhāya vipassanāya te
saṅkhāre vipassati. tato dutiyajjhānaṁ samāpajjitvā vuṭṭhāya tattha
saṅkhāre tatheva vipassati. tato tatiyajjhānaṁ .pe. tato
viññāṇañcāyatanaṁ samāpajjitvā vuṭṭhāya tattha saṅkhāre tatheva
vipassati. atha ākiñcaññāyatanaṁ samāpajjitvā vuṭṭhāya catubbidhaṁ
pubbakiccaṁ karoti nānābaddhāvikopanaṁ saṅghapaṭimānanaṁ satthu pakkosanaṁ
addhānaparicchedanti.
tattha nānābaddhāvikopananti yaṁ iminā bhikkhunā saddhiṁ
ekābaddhaṁ na hoti nānābaddhaṁ hutvā ṭhitaṁ pattacīvaraṁ vā mañcapīṭhaṁ
vā nivāsanagehaṁ vā aññaṁ vā pana kiñci parikkhārajātaṁ taṁ
yathā na vikuppati aggiudakavātacoraundūrādīnaṁ vasena na vinassati
evaṁ adhiṭṭhātabbaṁ. tatridaṁ adhiṭṭhānavidhānaṁ idañcidañaca imasmiṁ
sattāhabbhantare mā agginā jhāyatu mā udakena vuyhatu mā
vātena viddhaṁsatu mā corehi hariyatu mā undūrādīhi khajjatūti.
etaṁ adhiṭṭhite taṁ sattāhaṁ tassa na koci parissayo hoti.

page number: 367

anadhiṭṭhahato pana aggiādīhi vinassati mahānāgattherassa viya. thero
kira mātūpāsikāya gāmaṁ piṇḍāya pāvisi. upāsikā yāguṁ datvā
āsanasālāyaṁ nisīdāpesi. thero nirodhaṁ samāpajjitvā nisīdi.
tasmiṁ nisinne āsanasālā agginā gahitā. sesabhikkhū attano
attano nisinnāsanaṁ gahetvā palāyiṁsu. gāmavāsikā sannipatitvā
theraṁ disvā alasasamaṇo alasasamaṇoti āhaṁsu. aggi tiṇaveḷukaṭṭhāni
jhāpetvā theraṁ parikkhipitvā aṭṭhāsi. manussā ghaṭehi udakaṁ
āharitvā nibbāpetvā chārikaṁ apanetvā paribhaṇḍaṁ katvā
pupphāni vikīritvā namassamānā aṭṭhaṁsu. thero paricchinnakālavasena
vuṭṭhāya te disvā pākaṭomhi jātoti vehāsaṁ uppatitvā piyaṅgudīpaṁ
agamāsi. idaṁ nānābaddhāvikopanaṁ nāma. yampana ekābaddhaṁ
hoti nivāsanapāvuraṇaṁ vā nisinnāsanaṁ vā tattha visuṁ adhiṭṭhānakiccaṁ
natthi. samāpattivaseneva naṁ rakkhati āyasmato sañjīvassa viya.
vuttampi cetaṁ āyasmato sañjīvassa samādhivipphārā iddhi
āyasmato sārīputtassa samādhivipphārā iddhīti 1-.
saṅghapaṭimānananti saṅghassa paṭimānanaṁ udikkhaṇaṁ. yāva eko
bhikkhu nāgacchati tāva saṅghakammassa akaraṇanti attho. ettha ca
paṭimānanaṁ etassa na pubbakiccaṁ. paṭimānanāvajjanaṁ pana pubbakiccaṁ.
tasmā evaṁ āvajjitabbaṁ sace mayi sattāhaṁ nirodhaṁ samāpajjitvā
nisinne saṅgho ñattikammādīsu kiñcideva kammaṁ kattukāmo hoti

footnote: 1. khu. pa. 31/598.

page number: 368

yāva maṁ koci bhikkhu āgantvā na pakkosati tāvadeva vuṭṭhahissāmīti.
evaṁ katvā samāpanno hi tasmiṁ samaye so vuṭṭhātiyeva. yo pana
evaṁ na karoti saṅgho ca sannipatitvā taṁ apassanto asuko bhikkhu
kuhinti nirodhaṁ samāpannoti vutte saṅgho kañci bhikkhuṁ peseti gaccha
naṁ saṅghassa vacanena pakkosāhīti. athassa tena bhikkhukhā savanupacāre
ṭhatvā saṅgho taṁ āvuso paṭimānetīti vuttamatteva vuṭṭhānaṁ hoti.
evaṁ garukā hi saṅghassa āṇā nāma. tasmā taṁ āvajjitvā yathā
sayameva vuṭṭhāti evaṁ samāpajjitabbaṁ.
satthu pakkosananti idhāpi satthu pakkosanāvajjanameva imassa
kiccaṁ. tasmā tampi evaṁ āvajjitabbaṁ sace mayi sattāhaṁ nirodhaṁ
samāpajjitvā nisinne satthā otiṇṇe vatthusmiṁ sikkhāpadaṁ vā
paññapeti tathārūpāya vā atthuppattiyā dhammaṁ deseti yāva maṁ
koci āgantvā na pakkosati tāvadeva vuṭṭhahissāmīti. evaṁ
katvā nisinno hi tasmiṁ samaye so vuṭṭhātiyeva. yo pana evaṁ
na karoti satthā ca saṅghe sannipatite taṁ apassanto asuko
bhikkhu kuhinti nirodhaṁ samāpannoti vutte kañci bhikkhuṁ peseti
gaccha naṁ mama vacanena pakkosāti. athassa tena bhikkhunā savanupacāre
ṭhatvā satthā āyasmantaṁ āmantetīti vuttamatteva vuṭṭhānaṁ
hoti. evaṁ garukaṁ hi satthu pakkosanaṁ. tasmā taṁ āvajjitvā
yathā sayameva vuṭṭhāti evaṁ samāpajjitabbaṁ.

page number: 369

addhānaparicchedoti jīvitaddhānassa paricchedo. iminā hi
bhikkhunā addhānaparicchede sukusalena bhavitabbaṁ. attano
āyusaṅkhārā sattāhaṁ pavattissanti na pavattissantīti āvajjitvāva
samāpajjitabbaṁ. sace hi sattāhabbhantare nirujjhanake āyusaṅkhāre
anāvajjitvāva samāpajjati nāssa nirodhasamāpatti maraṇaṁ paṭibāhituṁ
sakkoti. antonirodhe maraṇassa natthitāya antarāva samāpattito
vuṭṭhāti. tasmā etaṁ āvajjitvāva samāpajjitabbaṁ. avasesaṁ hi
anāvajjitumpi vaṭṭati idampana āvajjitabbamevāti vuttaṁ.
so evaṁ ākiñcaññāyatanaṁ samāpajjitvā vuṭṭhāya imaṁ
pubbakiccaṁ katvā nevasaññānāsaññāyatanaṁ samāpajjati. athekaṁ vā
dve vā cittavāre atikkamitvā acittako hoti nirodhaṁ phusati. kasmā
panassa dvinnaṁ cittānaṁ upari cittāni nappavattantīti. nirodhassa
payogattā. idaṁ hi imassa bhikkhuno dve samathavipassanādhamme
yuganaddhe katvā aṭṭhasamāpattiārohanaṁ anupubbanirodhassa payogo
na nevasaññānāsaññāyatanasamāpattiyāti nirodhassa payogattā dvinnaṁ
cittānaṁ upari nappavattanti. yo pana bhikkhu ākiñcaññāyatanato
vuṭṭhāya idaṁ pubbakiccaṁ akatvā nevasaññānāsaññāyatanaṁ
samāpajjati so parato acittako bhavituṁ na sakkoti.
paṭinivattitvā pana ākiñcaññāyataneyeva patiṭṭhāti. maggaṁ
agatapubbapurisupamā cettha vattabbā. eko kira puriso ekaṁ maggaṁ
agatapubbo antarā udakakandaraṁ vā gambhīraṁ udakacikkhallaṁ atikkamitvā

page number: 370

ßēhapitaṁ caṇḍātapasantattaṁ pāsāṇaṁ vā kanadaraṁ vā āgamma taṁ
nivāsanapāvuraṇaṁ asaṇṭhapetvāva kandaraṁ oruḷho parikkhāratemanabhayena
punadeva tīre patiṭṭhāti pāsāṇaṁ akkamitvāpi santattapādo
punadeva orabhāge patiṭṭhāti. tattha yathā hi so puriso
asaṇṭhapitanivāsanapāvuraṇattā kandaraṁ otiṇṇamattova tattapāsāṇaṁ
akkantamattoeva ca paṭinivattitvā orabhāgeva patiṭṭhāti evaṁ
yogāvacaropi pubbakiccassa akatattā nevasaññānāsaññāyatanaṁ
samāpannamattova paṭinivattitvā ākiñcaññāyatane patiṭṭhāti.
yathā pana pubbepi taṁ maggaṁ gatapubbapuriso taṁ ṭhānaṁ āgamma ekaṁ
sāṭakaṁ daḷhaṁ nivāsetvā aparaṁ hatthena gahetvā kandaraṁ otaritvā
tattapāsāṇaṁ vā akkantamattameva karitvā parato gacchati evameva
katapubbakicco bhikkhu nevasaññānāsaññāyatanaṁ samāpajjitvāva parato
acittako hoti nirodhaṁ phusitvā viharati.
kathaṁ ṭhānanti evaṁ samāpannāya panassā kālaparicchedavasena ceva
antarā āyukkhayasaṅghapaṭimānanasatthupakkosanābhāvena ca ṭhānaṁ hoti.
kathaṁ vuṭṭhānanti anāgāmissa anāgāmiphaluppattiyā arahato
arahattaphaluppattiyāti evaṁ dvedhā vuṭṭhānaṁ hoti.
vuṭṭhitassa kinninnaṁ cittaṁ hotīti nibbānaninnaṁ. vuttañhetaṁ
saññāvedayitanirodhasamāpattiyā vuṭṭhitassa kho āvuso visākha bhikkhuno
vivekaninnaṁ cittaṁ hoti vivekapoṇaṁ vivekapabbhāranti 1-.

footnote: 1. ma. mū. 12/552.

page number: 371

matassa ca samāpannassa ca ko visesoti ayampi attho sutte
vuttoyeva. yathāha. yvāyaṁ āvuso mato kālakato tassa
kāyasaṅkhārāniruddhā paṭippassaddhā vacīsaṅkhārā .pe. cittasaṅkhārā
niruddhā paṭippassaddhā āyu parikkhīṇo usmāvūpasantā indriyāni
paribhinnāni yvāyaṁ bhikkhu saññāvedayitanirodhaṁ samāpanno tassapi
kāyasaṅkhārā niruddhā paṭippassaddhā vacīsaṅkhārā .pe. cittasaṅkhārā
niruddhā paṭippassaddhā āyu aparikkhīṇo usmā avūpasantā
indriyāni aparibhinnānīti 1-.
nirodhasamāpatti saṅkhatā asaṅkhatātiādipucchāyaṁ pana saṅkhatātipi
asaṅkhatātipi lokiyātipi lokuttarātipi na vattabbā. kasmā.
sabhāvato natthitāya. yasmā pana sā samāpajjantassa vasena samāpannā
nāma hoti tasmā nipphannāti vattuṁ vaṭṭati no anipphannā.
iti santaṁ samāpattiṁ imaṁ ariyasevitaṁ
diṭṭheva dhamme nibbāna- miti saṅkhaṁ upāgataṁ
bhāvetvā ariyapaññaṁ samāpajjanti paṇḍitā
yasmā tasmā imissāpi samāpattisamatthatā
ariyamaggesu paññāya ānisaṁsoti vuccatīti.
āhuneyyabhāvādisiddhīti na kevalañca nirodhasamāpattiyā
samāpajjanasamatthatāva ayampana āhuneyyabhāvādisiddhipi imissā
lokuttarapaññābhāvanāya ānisaṁsoti veditabbā. avisesena hi

footnote: 1. ma. mū. 12/542.

page number: 372

catubbidhāyapi etissā bhāvitattā bhāvitapañño puggalo sadevakassa
lokassa āhuneyyo hoti pāhuneyyo dakkhiṇeyyo añjalīkaraṇīyo
anuttaraṁ puññakkhettaṁ lokassa. visesato panettha paṭhamamaggapaññaṁ
tāva bhāvetvā mandāya vipassanāya āgato mudindriyopi
sattakkhattuparamo nāma hoti satta sugatibhave saṁsaritvā dukkhassantaṁ
karoti. majjhimāya vipassanāya āgato majjhimindriyo kolaṅkolo
nāma hoti dve vā tīṇi vā kulāni sandhāvitvā saṁsaritvā dukkhassantaṁ
karoti. tikkhāya vipassanāya āgato tikkhindriyo ekabījī nāma
hoti evaṁyeva mānusakaṁ bhavaṁ nibbattetvā dukkhassantaṁ karoti.
dutiyamaggapaññaṁ bhāvetvā sakadāgāmī nāma hoti sakideva imaṁ lokaṁ
āgantvā dukkhassantaṁ karoti. tatiyamaggapaññaṁ bhāvetvā anāgāmī
nāma hoti. so indriyavemattatāvasena antarāparinibbāyī
upahaccaparinibbāyī asaṅkhāraparinibbāyī sasaṅkhāraparinibbāyī
uddhaṁsotoakaniṭṭhagāmīti pañcadhā idha vihāya niṭṭho hoti 1-. tattha
antarāparinibbāyīti yatthakatthaci suddhāvāsabhave uppajjitvā āyuvemajjhaṁ
appatvāva parinibbāyati. upahaccaparinibbāyīti āyuvemajjhaṁ atikkamitvā
parinibbāyati. asaṅkhāraparinibbāyīti asaṅkhārena appayogena
uparimaggaṁ nibbatteti. sasaṅkhāraparinibbāyīti sasaṅkhārena sappayogena
uparimaggaṁ nibbatteti. uddhaṁsotoakaniṭṭhagāmīti yatthuppanno tato

footnote: 1. pañcadhā idha vihāya niṭṭho hotīti so anāgāmī antarāparinibbāyiādibhāvena
footnote: pañcappakārena imaṁ lokaṁ pajahitvā parinibbāyanako hotīti ṭīkā.

page number: 373

uddhaṁ yāva akaniṭṭhabhavā āruyha tattha parinibbāyati. catutthamaggapaññaṁ
bhāvetvā koci saddhāvimutto hoti koci paññāvimutto koci
ubhatobhāgavimutto koci tevijjo koci chaḷabhiñño koci
paṭisambhidappabhedappatto mahākhīṇāsavo yaṁ sandhāya vuttaṁ maggakkhaṇe
panesa taṁ jaṭaṁ vijaṭeti nāma phalakkhaṇe vijaṭitajaṭo sadevakassa
lokassa aggadakkhiṇeyyo hotīti.
evaṁ anekānisaṁsā ariyapaññāya bhāvanā
yasmā tasmā kareyyātha ratiṁ tattha vicakkhaṇo.
ettāvatā ca
sīle patiṭṭhāya naro sapañño cittaṁ paññañca bhāvayaṁ
ātāpī nipako bhikkhu so imaṁ vijaṭaye jaṭanti
imissā gāthāya sīlasamādhipaññāmukhena desite visuddhimagge
sānisaṁsā paññābhāvanā paridīpitā hotīti.
iti sādhujanapāmujjatthāya kate visuddhimagge
paññābhāvanānisaṁsaniddeso nāma tevīsatimo paricchedo.
ettāvatā ca
sīle patiṭṭhāya naro sapañño cittaṁ paññañca bhāvayaṁ
ātāpī nipako bhikkhu so imaṁ vijaṭaye jaṭanti
imaṁ gāthaṁ nikkhipitvā yadavocumhā
imissādāni gāthāya kathitāya mahesinā
vaṇṇayanto yathābhūtaṁ atthaṁ sīlādibhedanaṁ

page number: 374

sudullabhaṁ labhitvāna pabbajjaṁ jinasāsane
sīlādisaṅgahaṁ khemaṁ ujuṁ maggaṁ visuddhiyā
yathābhūtaṁ ajānantā suddhikāmāpi ye idha
visuddhiṁ nādhigacchanti vāyamantāpi yogino
tesaṁ pāmujjakaraṇaṁ suvisuddhavinicchayaṁ
mahāvihāravāsīnaṁ desanānayanissitaṁ
visuddhimaggaṁ bhāsissaṁ tamme sakkacca bhāsato
visuddhikāmā sabbepi nisāmayatha sādhavoti
svāyaṁ bhāsito hoti. tattha ca
tesaṁ sīlādibhedānaṁ atthānaṁ yo vinicchayo
pañcannampi nikāyānaṁ vutto aṭṭhakathānaye
samāharitvā taṁ sabbaṁ yebhuyyena sa nicchayo 1-
sabbasaṅkaradosehi mutto yasmā pakāsito
tasmā visuddhikāmehi suddhapaññehi yogibhi
visuddhimagge etasmiṁ karaṇīyova ādaroti.
vibhajjavādiseṭṭhānaṁ theriyānaṁ yasassinaṁ
mahāvihāravāsīnaṁ vaṁsajassa vibhāvino
bhadantasaṅghapālassa sucisallekhavuttino
vinayācārayuttassa yuttassa paṭipattiyaṁ
khantisoraccamettādi- guṇabhūsitacetaso

footnote: 1. so nicchayoti ṭīkā.

page number: 375

ajjhesanaṁ gahetvāva karontena imaṁ mayā
saddhammaṭṭhitikāmena yo patto puññasañcayo
tassa tejena sabbepi sukhamedhenti pāṇino
visuddhimaggo esova antarāyaṁ vinā idha
niṭṭhito aṭṭhapaññāsa- bhāṇavārāya pāliyā
yathā tatheva lokassa sabbe kalyāṇanissitā
anantarāyā ijjhantu sīghaṁ sīghaṁ manorathāti.
visuddhamaggappakaraṇaṁ niṭṭhitaṁ
paramavisuddhasaddhābuddhiviriyapaṭimaṇḍitena sīlācārajjavamaddavādiguṇasamudaya-
samuditena sakasamayasamayantaragahanajjhogāhaṇasamatthena
paññāveyyattiyasamannāgatena tipiṭakapariyattippabhede sāṭṭhakathe
satthu sāsane appaṭihatañāṇappabhāvena mahāveyyākaraṇena
karaṇasampattijanitasukhaviniggatamadhurodāravacanalāvaṇṇayuttena
yuttamuttavādinā vādīvarena mahākavinā pabhinnapaṭisambhidāparivāre
chaḷabhiññādibhedaguṇapaṭimaṇḍite uttarimanussadhamme appaṭihatabuddhīnaṁ
theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena
vipulavisuddhabuddhinā buddhaghosoti garūhi gahitanāmadheyyena therena
muraṇḍakheṭaka 1- vattabbena kato visuddhimaggo nāma
tāva tiṭṭhatu lokasmiṁ lokanittharaṇesinaṁ
dassento kulaputtānaṁ nayaṁ sīlādisuddhiyā

footnote: 1. ma. mudantakhedaka.... sī. moraṇḍaceṭaka....

page number: 376

yāva buddhoti nāmampi suddhacittassa tādino
lokasmiṁ lokajeṭṭhassa pavattati mahesinoti.
------------

page number: 377

buddhaghosappavattikathā
buddhassa bhagavato parinibbānato navannaṁ vassasatānamupari
chapaññāsāya saṁvaccharesu atikkantesu mahānāmo nāma rājā
laṅkādīpe rajjaṁ kāresi. tasmiṁ kira samaye jambūdīpe majjhimadese
bodhimaṇḍasamīpe ekasmiṁ brāhmaṇakule nibbatto eko brāhmaṇamāṇavo
ahosi 1-. so sabbasippesu visārado tīsu vedesu pāragato
jambūdīpe gāmanigamajanapadarājadhāniyo vicaritvā yattha yattha
paṇḍitā samaṇabrāhmaṇā vasanti tattha tattha gantvā sākacchaṁ
karoti. tena puṭṭhapañhaṁ aññe kathetuṁ na sakkonti. so
pana aññehi puṭṭhapañhaṁ visajjesi. evaṁ so sakalajambūdīpampi
pariggaṇhitvā ekaṁ vihāraṁ pāpuṇi.
tasmiṁ pana vihāre anekasatabhikkhū vasanti. tesaṁ bhikkhūnaṁ
saṅghatthero āyasmā revato 2- mahākhīṇāsavo ahosi pattapaṭisambhido
parappavādamaddano. athakho brāhmaṇamāṇavo rattiṁ pātañjalīmantaṁ
sampuṇṇapadaparimaṇḍalaṁ parivatteti. athakho thero brāhmaṇassa
sajjhāyantassa saddaṁ sutvā ayaṁ brāhmaṇo mahāpañño

footnote: 1. tassa pitā kesī nāma rañño purohito ahosi tassa mātā kesinī nāma
footnote: kucchito nikkhamanakāle hissa dāsakammakarādayo brāhmaṇaparisā ghosaravaṁ aññamaññaṁ
footnote: uddīrayuṁ tasmā ghosoti nāmaṁ kariṁsūti vaṁsamāliniyaṁ ayamattho. so kira ghosagāme

nibabatato imināpi kāraṇena ghoso nāma. 2. dhammaghosotipi.

page number: 378

taṁ dametuṁ vaṭṭatīti ñatvā taṁ āmantetvā evamāha brāhmaṇa ko nukho
gadrabharavaṁ viravatīti. bho pabbajita gadrabhānaṁ ravaṁ kiṁ jānāsīti. āma
jānāmīti. so pana tīsu vedesu itihāsapañcamesu yāni gaṇṭhiṭṭhānāni
tesaṁ nayaṁ neva attanā passati nāpissa ācariyo addasa. tesu so
theraṁ pucchi. thero hi pakatiyāpi tiṇṇaṁ vedānaṁ pāragū hutvā
idāni pana paṭisambhidappatto ahosi tenassa natthi tesaṁ pañhānaṁ
visajjane bhāroti tāvadeva te pañhe visajjetvā brāhmaṇaṁ āha
ko brāhmaṇa ahaṁ tayā bahuṁ pucchito idāni taṁ ekapañhaṁ pucchāmi
byākarissasi me pañhanti. āma bho pabbajita pucchāti. thero
cittayamake imaṁ pañhaṁ pucchi yassa cittaṁ uppajjati na nirujjhati tassa
cittaṁ nirujjhissati na uppajjissati yassa vā pana cittaṁ nirujjhissati
na uppajjissati tassa cittaṁ uppajjati na nirujjhatīti 1-. brāhmaṇamāṇavo
uddhaṁ vā adho vā dhāretuṁ asakkonto kiṁ nāma bho pabbajita idanti
āha. buddhamanto nāmāyaṁ brāhmaṇāti. sakkā panimaṁ bho
mayhampi dātunti. sakkā brāhmaṇa amhehi gahitapabbajjaṁ
gaṇhantassa dātunti. tato brāhmaṇamāṇavo mantatthāya
pabbajjaṁ yāci. thero taṁ pabbājetvā upasampādetvā tepiṭakaṁ
buddhavacanaṁ uggaṇhāpesi. so buddhaghosoti loke pākaṭo ahosi.

footnote: 1. abhi. yu. 39/1.

page number: 379

so tattha vasanto vihāre ñāṇodayaṁ nāma pakaraṇaṁ katvā
abhidhammasaṅgaṇiyā aṭṭhakathañca aṭṭhasāliniṁ nāma parittaṭṭhakathañca
kātumārabhanto ahosi. athakho thero taṁ disvā evamāha
idhāvuso buddhaghosa jambūdīpe piṭakattayapālamattameva atthi tassa
aṭṭhakathā ca theravādo ca na vijjanti sīhalaṭṭhakathā pana
saṅgītittayamāruḷhā sārīputtādīhi katā mahindena kathāmaggaṁ
oloketvā sīhalabhāsāya katā sīhaladīpe pavattati tvampi tattha
gantvā sabbaṁ upaparikkhitvā māgadhāya niruttiyā parivattehi sā
aṭṭhakathā sabbalokahitāvahā bhavissatīti. evaṁ vutte āyasmā
buddhaghoso pītisomanassappatto hutvā upajjhāyañca bhikkhusaṅghañca
vanditvā āpucchitvā anugamanena paṭṭanaṁ sampāpuṇitvā nāvaṁ
abhiruyhitvā mahāsamuddamajjhe buddhadattattheraṁ paṭipathaṁ āgacchantaṁ
disvā gathāsallāpaṁ katvā tato paraṁ gantvā laṅkāpaṭṭanaṁ pāpuṇi.
tadā mahānāmo nāma rājā laṅkādīpe rajjaṁ patto. athakho
āyasmā buddhaghoso anurādhapure mahāvihāre bhikkhusaṅghaṁ passitvā
mahāpadhānaghare saṅghapālattherassa 1- santikaṁ gantvā sabbaṁ sīhalaṭṭhakathaṁ
theravādañca sutvā ayaṁ dhammasāmissa buddhassa adhippāyoti
nicchayaṁ katvā tasmiṁ vihāre saṅghasannipātaṁ gantvā evamāha
sādhu bhante mama piṭakaṭṭhakathaṁ kātuṁ potthake dethāti.
athakho bhikkhusaṅgho tassa samatthabhāvaṁ vīmaṁsituṁ gāthādvayaṁ

footnote: 1. ayaṁ tadā anurādhapure saṅgharājā ahosi.

page number: 380

datvā evamāha ettha tvaṁ sāmatthiyaṁ dassehi tava samatthabhāvaṁ
disvā sabbepi potthake demāti. athakho āyasmā buddhaghoso
piṭakattayapāliñca tassa aṭṭhakathañca disvā visuddhimaggaṁ nāma
pakaraṇaṁ saṅgahetvā akāsi. tadā devatā tassa nepuññaṁ
mahājane pakāsetuṁ taṁ potthakaṁ antaradhāpesi. sopi aññaṁ akāsi.
tampi devatā antaradhāpesi. sopi tikkhattuṁ akāsiyeva. tasmiṁ
khaṇe devatā dve potthake tassa adāsi. tadā tayo potthakā
ahesuṁ. athakho āyasamā buddhaghoso tayo potthake gahetvā
bhikkhusaṅghassa niyyādesi. tadā bhikkhusaṅgho tayo potthake ekato
vācesi. gaṇṭhato vā akkharato vā padato vā byañjato vā
atthato vā pubbāparavasena vā theravādādīhi vā pālīhi vā tesu
potthakesu aññathattaṁ nāhosi. evaṁ niṭṭhāpitesu kirāyasmatā
buddhaghosena tīsu potthakesu devatā sādhukāraṁ akaṁsu. tena kho
pana samayena mahāvihāre anekabhikkhusahassāni sannipatitvā taṁ mahabbhūtaṁ
disvā tuṭṭhahaṭṭhā sādhukāraṁ datvā ayaṁ nissaṁsayaṁ metteyyo
bodhisatto āgatoti ugghosesuṁ.
tato mahārājā taṁ sutvā mahatiyā rājaparisāya parivuto
nagarā nikkhamitvā mahāvihāraṁ gantvā saṅghaṁ vanditvā āyasmantaṁ
buddhaghosaṁ vanditvā nimantesi sādhu bhante yāva dhammapariyosānā
mama gehe bhikkhaṁ gaṇhathāti. so tuṇhībhāvena adhivāsesi.
athakho bhikkhusaṅgho piṭakattayapālipotthake saddhiṁ sīhalaṭṭhakathāpotthakehi

page number: 381

adāsi. athakho āyasmā buddhaghoso sabbe potthake gahetvā
mahāvihārassa dakkhiṇabhāge padhānaghare nāma ekasmiṁ pāsāde vasanto
sabbaṁ sīhalaṭṭhakathaṁ parivattetvā mūlabhāsāya māgadhikāya niruttiyā
piṭakattayassa aṭṭhakathaṁ akāsiyeva.
sīhalaṭṭhakathā hi tividhā hoti mahāaṭṭhakathā ca paccariyaṭṭhakathā ca
kurundaṭṭhakathā cāti. mahāaṭṭhakathā nāma mahāsaṅgītimāruḷhā
mahāmahindena netvā sīhalabhāsāya katā aṭṭhakathā. paccariyaṭṭhakathā
nāma paccariyaṁ nāma sīhalabhāsāya uḷumpaṁ atthi tasmiṁ sannisīditvā
katā aṭṭhakathā. kurundaṭṭhakathā nāma kurundiveḷuvihāro atthi
tasmiṁ sannisīditvā kathā aṭṭhakathā. pubbe therikācariyādīhi pālinayaṁ
gahetvā kato theravādo nāma.
āyasmā hi buddhaghoso tāva kurundaṭṭhakathaṁ sīhalabhāsato
parivattetvā mūlabhāsāya māgadhikāya niruttiyā samantapāsādikā nāma
vinayapiṭakaṭṭhakathā akāsi. tadanantaraṁ suttantapiṭake mahāaṭṭhakathaṁ
sīhalabhāsato parivattetvā sumaṅgalavilāsiniṁ nāma dīghanikāyaṭṭhakathaṁ
ṭhapesi tathā papañcasūdaniṁ nāma majjhimaṭṭhakathañca sāratthappakāsiniṁ
nāma saṁyuttanikāyaṭṭhakathañca manorathapūraṇiṁ nāma aṅguttaranikāyaṭṭhakathañca.
tadanantaraṁ abhidhammapiṭake paccariyaṭṭhakathaṁ sīhalabhāsato parivattetvā
mūlabhāsāya māgadhikāya niruttiyā aṭṭhasāliniṁ nāma dhammasaṅgaṇīaṭṭhakathaṁ
ṭhapesi tathā sammohavinodaniṁ vibhaṅgappakaraṇaṭṭhakathañca
paramatthadīpaniṁ nāma pañcappakaraṇaṭṭhakathañca. iccevaṁ

page number: 382

āyasmā buddhaghoso sabbampi sīhalaṭṭhakathaṁ mūlabhāsāya māgadhikāya
niruttiyā piṭakattayassa aṭṭhakathaṁ akāsiyeva. sāpi aṭṭhakathā
sabbadesantaravāsīnaṁ hitāvahā ahosi. piṭakattayaṭṭhakathāya
parivattanāvasāne paṭhavīkampo ahosi. evaṁ kariyamānā piṭakaṭṭhakathā
ekasaṁvacchareneva niṭṭhitā.
athakho āyasmā buddhaghoso katakicco hutvā mahābodhiṁ
vanditukāmo bhikjusaṅghaṁ vanditvā āpucchitvā jambūdīpameva paccāgamīti.
āhu cettha saṅgahagāthā
sambuddhaparinibbānā navavassasatesu ca
chapaññāsātikkantesu mahānāmo narādhipo
dhammena dasavidhena laṅkārajjamakārayi.
bodhimaṇḍasamīpamhi jāto brāhmaṇamāṇavo
vijjāsippakalāvedī tīsu vedesu pāragū
sammā viññātasamayo sabbavādavisārado
vādatthī jambudīpamhi āhiṇḍanto pavādiko
vihāramekaṁ āgamma rattiṁ pātañjalīmataṁ
parivatteti sampuṇṇa- padaṁ suparimaṇḍalaṁ.
tattheko revato nāma mahāthero vijāniya
mahāpañño ayaṁ satto dametuṁ vaṭṭatīti so
ko nu gadrabharāvena viravantoti abravi.

page number: 383

gadrabhānaṁ rave atthaṁ kiṁ jānāsīti āha taṁ
ahaṁ jāneti vutto so otāresi sakammataṁ.
puṭṭhaṁ puṭṭhaṁ viyākāsi viraddhampi ca dassayi
tenahi tvaṁ sakaṁ vāda- motārehīti codito
pālimahābhidhammassa atthamassa na sodhitā
āha kassesa mantoti buddhamantoti so bravi
dehīti vutto no vesa- dhārino dammi taṁ iti.
codito pubbahetūhi mantatthāya sa pabbaji
upasampādayitvā so uggaṇhi piṭakattayaṁ
ekāyano ayaṁ maggo 1- iti pacchā tamaggahi
aggiva pākaṭo āsi candova suriyova so
buddhassa viya gambhīraṁ yo sattānaṁ viyākari 2-
buddhaghosoti so hoti buddho viya mahītale.
tattha ñāṇodayaṁ nāma katvā pakaraṇaṁ tadā
dhammasaṅgaṇiyākāsi kacchaṁ so aṭṭhasāliniṁ
parittaṭṭhakathañceva kātumārabhi buddhimā.
taṁ disvā revato thero idaṁ vacanamabravi
pālimattamidhānītaṁ natthi aṭṭhakathā idha
tathācariyavādā ca bhinnarūpā na vijjare

footnote: 1. mahāvaṁse idaṁ pādadvayaṁ dissati. 2. mahāvaṁse pana buddhassa viya gambhīra-
footnote: ghosattā naṁ viyākaruṁ buddhaghosoti hi buddho viya mahītaleti evaṁ vuttaṁ.

page number: 384

sīhalaṭṭhakathā suddhā mahindena matīmatā
saṅgītittayamāruḷhaṁ sammāsambuddhadesitaṁ
sārīputtādigītañca kathāmaggaṁ samekkhiya
katā sīhalabhāsāya sīhalesu pavattati
taṁ tattha gantvā sutvā tvaṁ māgadhāya niruttiyā
parivattehi sā hoti sabbalokahitāvahā.
evaṁ vutte pasanno so nikkhamitvā tato imaṁ
dīpamāgā imasseva rañño kāle mahāmati
mahāvihāraṁ sampatto vihāraṁ sabbasādhunaṁ
mahāpadhānagharaṁ gantvā saṅghapālassa santikā
sīhalaṭṭhakathaṁ sutvā theravādañca sabbaso
dhammasāmissa esova adhippāyoti nicchiya
tattha saṅghaṁ samānetvā kātumaṭṭhakathaṁ mama
potthake detha sabbeti āha vīmaṁsituṁ satiṁ
saṅgho gāthādvayaṁ tassā- dāsi sāmatthiyaṁ tava
ettha dassehi taṁ disvā sabbe demāti potthake.
piṭakattayamettheva saddhimaṭṭhakathāya so
visuddhimaggaṁ nāmākā saṅgahetvā samāsato
tato saṅghaṁ samūhetvā sambuddhamatakovidaṁ
mahābodhisamīpamhi so taṁ vācetumārabhi.
devatā tassa nepuññaṁ pakāsetuṁ mahājane

page number: 385

chādesuṁ potthakaṁ sopi dvattikkhattumpi taṁ akā.
vācetuṁ tatiye vāre potthake samudāhaṭe
potthakadvayamaññampi saṇṭhapesuṁ tahiṁ marū.
vācayiṁsu tadā bhikkhū potthakattayamekato
gaṇṭhato atthato cāpi pubbāparavasena vā
theravādehi pālīhi padehi byañjanehi ca
aññathattamahu neva potthakesupi tīsupi.
atha ugghosayi saṅgho tuṭṭhahaṭṭho visesako
nissaṁsayaṁyaṁ metteyyo iti vatvā punappunaṁ
saddhimaṭṭhakathāyādā potthake piṭakattaye.
gaṇṭhākare vasanto so vihāre durasaṅkare
parivattesi sabbāpi sīhalaṭṭhakathā tadā
sabbesaṁ mūlabhāsāya māgadhāya niruttiyā.
sattānaṁ sabbabhāsānaṁ sā ahosi hitāvahā
theriyācariyā sabbe pāliṁ viya tamaggahuṁ.
atha kattabbakiccesu gatesu pariniṭṭhitiṁ
vandituṁ so mahābodhiṁ jambūdīpamupāgami.
bhutvā dvādasavassāni mahānāmo mahāmahiṁ
katvā puññāni citrāni yathākammamupāgami.
piṭakaṭṭhakathaṁ katvā katvā lokahitaṁ bahuṁ
so yāvatāyukaṁ ṭhatvā theropi tusitaṁ gatoti.
santhaṭāyaṁ khemacārinā dhammatilakena

page number: 386

buddhaghosappavattīyaṁ mayā saddhammasaṅgahe
mahāvaṁse purāṇe ca vuttanayena santhaṭā
visesaṁ ñātukāmena tattha tattha yathārahaṁ
buddhaghosanidānepi vaṁsamāliniyampi vā
ñāṇodaye visesepi viññātabbāva viññunā
ettāvatā ca amhehi laddho puññamahaṇṇavo
sabbe devānumodantu sabbasampattisiddhiyā
sīlaṁ rakkhantu saddhāya cittaṁ bhāventu pāṇino
paññañca nappamajjantu maggo hesa visuddhiyā
dukkhappattā ca niddukkhā bhayappattā ca nibbhayā
sokappattā ca nissokā suddhiṁ pappontu sādhavoti.


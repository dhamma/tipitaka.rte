
page number: 001

5 atthakāmavaggavaṇṇanā
------------
1 losakajātakaṁ
yo atthakāmassāti idaṁ satthā jetavane viharanto
losakatissattheraṁ nāma ārabbha kathesi.
ko panesa losakatissatthero nāmāti. kosalaraṭṭhe eko
attano kulavināsako kevaṭṭaputto alābhī bhikkhūsu pabbajito. so
kira nibbattaṭṭhānato cavitvā kosalaraṭṭhe ekasmiṁ kulasahassavāse
kevaṭṭagāme ekissāya kevaṭṭitthiyā kucchismiṁ paṭisandhiṁ gaṇhi.
tassa paṭisandhigahaṇadivase taṁ kulasahassaṁ jālahatthaṁ nadiyañca taḷākādīsu
ca macche pariyesantaṁ ekaṁ khuddakamacchampi nālattha. tato paṭṭhāya
ca te kevaṭṭā parihāyantiyeva. tasmiṁ hi kucchigateyeva nesaṁ
gāmo satta vāre agginā daḍḍho satta vāre raññā daṇḍito.
evaṁ anukkamena duggatā jātā. te cintayiṁsu pubbe amhākaṁ
evarūpaṁ natthi idāni pana parihāyāma amhākaṁ antare ekāya
kāḷakaṇṇiyā bhavittabbaṁ dvebhāgā homāti. pañca pañca
kulasatāni ekato ahesuṁ. tato yattha tassa mātāpitaro so
koṭṭhāso parihāyati itaro vaḍḍhati. te tampi koṭṭhāsaṁ
dvidhā tampi dvidhāti evaṁ yāva tameva kulaṁ ekaṁ ahosi tāva

page number: 002

vibhajitvā tesaṁ kāḷakaṇṇibhāvaṁ ñatvā pothetvā nikkaḍḍhiṁsu.
athassa mātāpitaro kicchena jīvamānā paripakke gabbhe ekasmiṁ
ṭhāne vijāyi. pacchimabhavikasattaṁ na sakkā nāsetuṁ antoghaṭe
dīpo viya hissa dahaye arahattassa upanissayo jalati. sā taṁ
dārakaṁ paṭijaggitvā ādhāvitvā paridhāvitvā vicaraṇakāle ekamassa
kapālakaṁ hatthe datvā putta ekaṁ gharaṁ pavisāti pesetvā palātā.
so tato paṭṭhāya ekakova hutvā tattha tattha bhikkhaṁ pariyesitvā
ekasmiṁ ṭhāne sayati na nhāyati na sarīraṁ paṭijaggati paṁsupisācako
viya kicchena jīvitaṁ kappesi. so anukkamena sattavassiko hutvā
ekasmiṁ gehadvāre ukkhalidhovanassa chaḍḍitaṭṭhāne kāko viya
ekekaṁ sitthakaṁ uccinitvā khādati.
atha naṁ dhammasenāpati sāvatthiyaṁ piṇḍāya caramāno disvā
ayaṁ satto atikāruññappatto kataragāmavāsiko nu khoti tasmiṁ
mettacittaṁ vaḍḍhetvā ehi reti āha. so āgantvā theraṁ
vanditvā aṭṭhāsi. atha naṁ thero kataragāmavāsikosi kahaṁ vā
te mātāpitaroti pucchi. ahaṁ bhante nippaccayo mayhaṁ mātāpitaro
taṁ nissāya kilantamhāti maṁ chaḍḍetvā palātāti. apica pana
pabbajissasīti. bhante ahaṁ tāva pabbajeyyaṁ mādisaṁ pana kapaṇaṁ
ko pabbājessatīti. thero āha ahaṁ pabbājessāmīti. sādhu
bhante pabbājetha manti. thero tassa khādanīyaṁ bhojanīyaṁ datvā taṁ
vihāraṁ netvā sahattheneva nhāpetvā pabbājetvā paripuṇṇavassaṁ

page number: 003

upasampādesi. so mahallakakāle losakatissattheroti paññāyittha
nippuñño appalābho. tena kira asadisadānepi kucchipūro na
laddhapubbo jīvitaghaṭanamattakameva labbhati. tassa hi patte ekasmiññeva
yāgūluṅke dinne patto samatittiko viya hutvā paññāyati.
atha manussā imassa patto pūroti heṭṭhā yāguṁ denti.
tassa patte yāgudānakāle manussānaṁ bhājane yāgu antaradhāyatītipi
vadanti. jajjakādīsupi eseva nayo. so aparena samayena vipassanaṁ
vaḍḍhetvā aggaphale arahatte patiṭṭhitopi appalābho ahosi. athassa
anupubbena āyusaṅkhāresu parihīnesu parinibbānadivaso sampāpuṇi.
dhammasenāpati āvajjento tassa parinibbānabhāvaṁ ñatvā
ayaṁ losakatissatthero ajja parinibbāyissati ajja mayā etassa
yāvadatthaṁ āhāraṁ dātuṁ vaṭṭatīti taṁ ādāya sāvatthiṁ piṇḍāya
pāvisi. thero taṁ nissāya tāva bahumanussāya sāvatthiyā hatthaṁ
pasāretvā vandanamattampi nālattha. atha naṁ thero gacchāvuso
āsanasālāyaṁ nisīdāti uyyojesi. tato āgatameva manussā
ayyo āgatoti āsane nisīdāpetvā bhojenti. theropi imaṁ
bhattaṁ losakatissattherassa dethāti laddhāhāraṁ pesesi. taṁ gahetvā
gatā losakatissattheraṁ assaritvā sayameva bhuñjiṁsu. atha therassa
uṭṭhāya vihāraṁ gamanakāle losakatissatthero gantvā theraṁ vandi.
thero nivattitvā ṭhitakova laddhante āvuso bhattanti pucchi.
labhissāma no bhanteti. thero saṁvegappatto kālaṁ olokesi.

page number: 004

kālo anatikkanto. thero hotāvuso idheva nisīdāti
losakatissattheraṁ āsanasālāyaṁ nisīdāpetvā kosalarañño nivesanaṁ
agamāsi. rājā therassa pattaṁ gāhāpetvā bhattassa akāloti
pattapūraṁ catummadhuraṁ dāpesi. thero taṁ ādāya gantvā ehāvuso
tissa imaṁ catummadhuraṁ paribhuñjāti vatvā pattaṁ gahetvāva aṭṭhāsi.
so therassa gāravena lajjito na paribhuñjati. atha naṁ thero
ehāvuso tissa ahaṁ pattaṁ gahetvāva ṭhassāmi tvaṁ nisīditavā
paribhuñja sace ahaṁ pattaṁ hatthato muñceyyaṁ kiñci na bhaveyyāti
āha. athāyasmā losakatissatthero aggasāvake dhammasenāpatimhi
pattaṁ gahetvā ṭhite catummadhuraṁ paribhuñji. taṁ therassa ariyiddhibalena
na parikkhayaṁ agamāsi. tadā losakatissatthero yāvadatthaṁ
udarapūraṁ katvā paribhuñji taṁ divasameva anupādisesāya nibbānadhātuyā
parinibbāyi. sammāsambuddho tassa santike ṭhatvā sarīranikkhepaṁ
kāresi. dhātuyo gahetvā cetiyaṁ kariṁsu.
tadā bhikkhū dhammasabhāyaṁ sannipatitvā āvuso aho
losakatissatthero appapuñño appalābhī evarūpena nāma appapuññena
appalābhinā kathaṁ ariyadhammo laddhoti kathentā nisīdiṁsu. satthā
dhammasabhāyaṁ gantvā kāya nuttha bhikkhave etarahi kathāya sannisinnāti
pucchi. te imāya nāma bhanteti ārocesuṁ. satthā bhikkhave eso
bhikkhu attano appalābhibhāvañca ariyadhammalābhibhāvañca attanāva
akāsi ayañhi pubbe paresaṁ lābhantarāyaṁ katvā appalābhī jāto

page number: 005

aniccaṁ dukkhaṁ anattāti vipassanāya yuttabhāvassa phalena
ariyadhammalābhī jātoti vatvā atītaṁ āhari.
atīte kassapasammāsambuddhakāle aññataro bhikkhu ekaṁ kuṭumbikaṁ
nissāya gāmakāvāse vasati pakatatto sīlavā vipassanāya
yuttappayutto. atheko khīṇāsavatthero himavante vasamāno anupubbena
tassa bhikkhuno upaṭṭhākakuṭumbikassa vasanagāmaṁ sampatto. kuṭumbiko
therassa iriyāpatheyeva pasīditvā pattaṁ ādāya gharaṁ pavesetvā
sakkaccaṁ bhojetvā thokaṁ dhammakathaṁ sutvā theraṁ vanditvā bhante
amhākaṁ dhūravihārameva gacchatha mayaṁ sāyaṇhasamaye gantvā
passissāmāti āha. thero vihāraṁ gantvā nevāsikattheraṁ vanditvā
āpucchitvā ekamantaṁ nisīdi. sopi tena saddhiṁ paṭisanṭhāraṁ katvā
laddho te āvuso bhikkhāhāroti pucchi. āma laddhoti. kahaṁ
nāma laddhoti. tumhākaṁ dhūragāme kuṭumbikaghareti. evañca pana
vatvā attano senāsanaṁ pucchitvā paṭijaggitvā pattacīvaraṁ
paṭisāmetvā jhānasukhena phalasukhena vītināmento nisīdi. so kuṭumbiko
sāyaṇhe gandhamālañca padīpatelañca gāhāpetvā vihāraṁ gantvā
nevāsikattheraṁ vanditvā bhante eko āgantukatthero atthi āgato
nu khoti pucchi. āma āgatoti. idāni kahañti. asukasenāsane
nāmāti. so tassa santikaṁ gantvā vanditvā ekamantaṁ
nisinno dhammakathaṁ sutvā sītalavelāya cetiyañca bodhiyañca pūjetvā
dīpe jāletvā ubhopi jane nimantetvā gato. nevāsikattheropi

page number: 006

kho ayaṁ kuṭumbiko paribhinno sacāyaṁ bhikkhu imasmiṁ vihāre vasissati
na maṁ esa kismiñci gaṇayissatīti there anattamanataṁ āpajjitvā
imasmiṁ vihāre etassa avasanākāro mayā kātuṁ vaṭṭatīti tena
upaṭṭhānavelāya āgatena saddhiṁ kiñci na kathesi. khīṇāsavatthero
tassa ajjhāsayaṁ jānitvā ayaṁ thero mama kule vā lābhe vā
gaṇe vā apalibuddhabhāvaṁ na jānātīti attano vasanaṭṭhānaṁ gantvā
jhānasukhena phalasukhena vītināmesi. nevāsikopi punadivase nakhapiṭṭhena
gaṇḍiṁ paharitvā nakhena dvāraṁ ākoṭetvā kuṭumbikassa gehaṁ
agamāsi. so tassa pattaṁ gahetvā paññattāsane nisīdāpetvā
āgantukatthero kahaṁ bhanteti pucchi. nāhaṁ tava kulupakassa pavuttiṁ
jānāmi gaṇḍiṁ paharanto dvāraṁ ākoṭento pabodhetuṁ nāsakkhiṁ
hiyyo tava gehe paṇītabhojanaṁ bhuñjitvā jīrāpetuṁ asakkonto
idāni niddaṁ okkantoyeva bhavissati tvaṁ pasīdamāno evarūpesuyeva
ṭhānesu pasīdasīti āha. khīṇāsavattheropi attano bhikkhācāravelaṁ
sallakkhetvā sarīraṁ paṭijaggitvā pattacīvaramādāya ākāse uppatitvā
aññattha agamāsi.
so kuṭumbiko nevāsikattheraṁ sappimadhusakkarābhisaṅkhataṁ pāyāsaṁ
bhojetvā pattaṁ gandhacuṇṇehi ubbattetvā pūretvā bhante so
thero maggakilanto bhavissati idamassa harathāti adāsi. itaro
appaṭikkhipitvāva gahetvā gacchanto sace so bhikkhu imaṁ pāyāsaṁ
labhissati gīvāyaṁ gahetvā nikkaḍḍhiyamānopi na gamissati sace

page number: 007

panāhaṁ imaṁ pāyāsaṁ manussassa dassāmi pākaṭaṁ me kammaṁ bhavissati
sace udake opilāpessāmi udakapiṭṭhe sappi paññāyissati sace
bhūmiyaṁ chaḍḍessāmi kākasannipātena paññāyissati kasmiṁ nu kho
imaṁ chaḍḍeyyanti upadhārento ekaṁ jhāmakkhettaṁ disvā aṅgāraṁ
viyūhitvā tattha pakkhipitvā upari aṅgārehi paṭicchādetvā vihāraṁ gato
taṁ bhikkhuṁ adisvā cintesi addhā so bhikkhu khīṇāsavo mama ajjhāsayaṁ
viditvā aññattha gato bhavissati aho mayā udarahetu ayuttaṁ
katanti. tāvadevassa mahantaṁ domanassaṁ udapādi. tato paṭṭhāyeva
manussapeto hutvā nacirasseva kālaṁ katvā niraye nibbatti.
so bahūni vassasatasahassāni niraye pacitvā pakkāvasesena
paṭipāṭiyā pañca jātisatāni yakkho hutvā ekadivasaṁpi udarapūraṁ
āhāraṁ na labhati ekadivasampana gabbhamalaṁ udarapūraṁ labhi. pañca
jātisatāni sunakho ahosi tadāpi ekadivasaṁ bhattavamanaṁ udarapūraṁ labhi.
sesakāle pana tena udarapūro āhāro nāma na laddhapubbo.
sunakhayonito pana cavitvā kāsīraṭṭhe ekasmiṁ duggatakule nibbatti.
tassa nibbattito paṭṭhāya taṁ kulaṁ pana paramaduggatameva jātaṁ.
nābhito uddhaṁ udakakañjikamattampi na labhi. tassa pana
mittabindukoti nāmaṁ ahosi. mātāpitaro chātakadukkhaṁ adhivāsetuṁ
asakkontā gaccha kāḷakaṇṇīti taṁ pothetvā nīhariṁsu. so
appaṭisaraṇo vicaranto bārāṇasiṁ agamāsi. tadā bodhisatto bārāṇasiyaṁ
disāpāmokkho ācariyo hutvā pañcamāṇavakasatānaṁ sippaṁ vācesi.

page number: 008

tadā bārāṇasīvāsino duggatānaṁ paribbayaṁ datvā sippaṁ sikkhāpenti.
ayampi mittabinduko bodhisattassa santike sippaṁ sikkhati. so
pharuso anovādakkhamo taṁ taṁ paharanto vicarati bodhisattena
ovādiyamānopi ovādaṁ na gaṇhāti. taṁ nissāya āyopissa
mando jāto. atha so māṇavakehi saddhiṁ bhaṇḍitvā ovādaṁ
agaṇhanto palāyitvā āhiṇḍanto ekaṁ paccantagāmaṁ gantvā
bhatiṁ katvā jīvati. so tattha ekāya duggatitthiyā saddhiṁ
saṁvāsaṁ kappesi. sā taṁ nissāya dve dārake vijāyi. gāmavāsino
amhākaṁ susāsanaṁ dussāsanaṁ āroceyyāsīti mittabindukassa bhatiṁ
datvā taṁ gāmadvāre kuṭiyā vasāpesuṁ. tampana mittabindukaṁ
nissāya te paccantagāmavāsino sattakkhattuṁ rājadaṇḍaṁ agamaṁsu.
sattakkhattuṁ tesaṁ gehāni jhāyiṁsu. sattakkhattuṁ taḷākaṁ bhijji.
te cintayiṁsu amhākaṁ pubbe imassa mittabindukassa anāgamanakāle
evarūpaṁ natthi idāni panassa āgatakālato paṭṭhāya parihāyāmāti
taṁ pothetvā nīhariṁsu. so attano dārake gahetvā aññattha
gacchanto ekaṁ amanussapariggahitaṁ aṭaviṁ pāvisi. tatthassa amanussā
dve dārake ca bhariyañca māretvā maṁsaṁ khādiṁsu.
so tato palāyitvā tato tato āhiṇḍanto ekaṁ gambhīraṁ nāma
paṭṭanagāmaṁ nāvāvissajjanadivaseyeva patvā kammakaro hutvā nāvaṁ
abhiruhi. nāvā samuddapiṭṭhe sattāhaṁ gantvā sattame divase
samuddamajjhe ākoṭetvā ṭhapitā viya aṭṭhāsi. te kāḷakaṇṇisalākaṁ

page number: 009

vicāresuṁ. sattakkhattuṁ mittabindukasseva pāpuṇi. manussā tassekaṁ
veḷukalāpakaṁ datvā hatthe gahetvā samudde khipiṁsu.
tasmiṁ khittamatte nāvā agamāsi. mittabinduko veḷukalāpe
nipajjitvā samuddapiṭṭhe gacchanto kassapasammāsambuddhakāle
rakkhitasīlassa phalena samuddapiṭṭhe ekasmiṁ phalikavimāne catasso devadhītaro
paṭilabhitvā tāsaṁ santike sukhaṁ anubhavamāno sattāhaṁ vasi. tā pana
vimānapetiyo sattāhaṁ sukhaṁ anubhavanti. sattāhaṁ dukkhaṁ anubhavituṁ
gacchamāno yāva mayaṁ āgacchāma tāva idheva hohīti vatvā agamaṁsu.
mittabinduko tāsaṁ gatakāle veḷukalāpe nipajjitvā purato gacchanto
rajatavimāne aṭṭha devadhītaro labhi tatopi aparaṁ gacchanto maṇivimāne
soḷasa kanakavimāne dvattiṁsa devadhītaro labhi tāsaṁpi vacanaṁ akatvā
purato gacchanto antaradīpake ekaṁ yakkhanagaraṁ addasa. tatthekā
yakkhinī ajarūpena vicarati. mittabinduko tassā yakkhinībhāvaṁ
ajānanto ajamaṁsaṁ khādissāmīti taṁ pāde aggahesi. sā
yakkhānubhāvena taṁ ukkhipitvā khipi. so tāya khitto samuddamatthakena
gantvā bārāṇasiyaṁ parikkhāpiṭṭhe ekasmiṁ kaṇṭakagumbamatthake
patitvā pavattamāno bhūmiyaṁ patiṭṭhāsi. tasmiñca samaye tasmiṁ
parikkhāpiṭṭhe rañño ajikā caramānā corā haranti.
ajikagopakā core gaṇhissāmāti ekamantaṁ nilīnā aṭṭhaṁsu.
mittabinduko pavattitvā bhūmiyaṁ ṭhito tā ajikā disvā cintesi ahaṁ
samudde ekasmiṁ dīpake ekaṁ pāde gahetvā tāya khitto idha

page number: 010

patito sace idāni ekaṁ pāde gahessāmi sā maṁ parato
samuddapiṭṭhe vimānadevatānaṁ santike khipissatīti. so evaṁ ayoniso
manasikaritvā ajikaṁ pāde gaṇhi. sāpi gahitamattā viravi.
ajikagopakā ito cito ca āgantvā ettakaṁ kālaṁ rājakule
ajikāya khādako esa coroti taṁ koṭṭetvā bandhitvā rañño
santikaṁ nenti. tasmiṁ khaṇe bodhisatto pañcasatamāṇavaparivuto
nagarā nikkhamma nhāyituṁ gacchanto mittabindukaṁ disvā sañjānitvā
te manusse āha tātā ayaṁ amhākaṁ antevāsiko kasmā
naṁ gaṇhathāti. ajikacorako ayya ekaṁ ajikaṁ pāde gaṇhi
tasmā gahitoti. tenahetaṁ amhākaṁ dāsaṁ katvā detha amhe
nissāya jīvissatīti. te sādhu ayyāti taṁ vissajjetvā agamaṁsu.
atha naṁ bodhisatto mittabindukaṁ tvaṁ ettakaṁ kālaṁ kahaṁ vasīti pucchi.
so sabbaṁ attanā katakammaṁ ārocesi. bodhisatto atthakāmānaṁ
vacanaṁ akaronto evaṁ dukkhaṁ pāpuṇātīti vatvā imaṁ gāthamāha
yo atthakāmassa hitānukampino
ovajjamāno na karoti sāsanaṁ
ajāya pādaṁ olubbha mittako viya socatīti.
tattha atthakāmassāti vuḍḍhiṁ icchantassa. hitānukampinoti
hitena anukampamānassa. ovajjamānoti mudukena hitacittena
ovadiyamāno. na karoti sāsananti anusiṭṭhiṁ na karoti dubbaco
anovādako hoti. mittako viya socatīti yathā ayaṁ mittabinduko

page number: 011

ajāya pādaṁ gahetvā socati kilamati evaṁ niccakālaṁ socatīti
imāya gāthāya bodhisatto dhammaṁ desesi.
evaṁ tena therena ettake addhāne tīsuyeva attabhāvesu
kucchipūro laddhapubbo yakkhena hutvā ekadivasaṁ gabbhamalaṁ laddhaṁ
sunakhena hutvā ekadivasaṁ bhattavamanaṁ parinibbānadivase
dhammasenāpatissānubhāvena catummadhuraṁ laddhaṁ evaṁ parassa lābhantarāyakaraṇaṁ nāma
mahādosanti veditabbaṁ. tasmiṁ pana kāle sopi ācariyo
mittabindukopi yathākammaṁ gato.
satthā evaṁ bhikkhave attano appalābhibhāvañca
ariyadhammalābhibhāvañca sayameva eso akāsīti imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā mittabinduko
losakatissatthero ahosi disāpāmokkho ācariyo pana ahamevāti.
losakajātakaṁ paṭhamaṁ.
--------------
2 kapotajātakaṁ
yo atthakāmassāti idaṁ satthā jetavane viharanto aññataraṁ
lolabhikkhuṁ ārabbha kathesi.
tassa lolabhāvo navanipāte kākajātake āvibhavissati.
tadā pana taṁ bhikkhuṁ ayaṁ bhante bhikkhu loloti satthu ārocesuṁ.
atha naṁ satthā saccaṁ kira tvaṁ bhikkhu loloti pucchi. āma

page number: 012

bhanteti. satthā pubbepi tvaṁ bhikkhu lolo lolakāraṇā jīvitakkhayaṁ
patto paṇḍitāpi taṁ nissāya attano vasanaṭṭhānā parihīnāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
pārāvatayoniyaṁ nibbatti. tadā bārāṇasīvāsino puññakāmatāya
tasmiṁ tasmiṁ ṭhāne sakuṇānaṁ sukhavasanatthāya thusapacchiyo olambanti.
tadā bārāṇasīseṭṭhinopi bhattakārako antomahānase evaṁ thusapacchiṁ
olambetvā ṭhapesi. bodhisatto tattha vāsaṁ kappesi. so
pātova nikkhamitvā gocare caritvā sāyaṁ āgantvā tattha vasanto
kālaṁ khepesi. athekadivasaṁ eko kāko mahānasamatthakena gacchanto
ambilānambilamacchamaṁsānaṁ dhūpanavāsaṁ ghāyitvā lobhaṁ uppādetvā
kiṁ nu kho nissāya imaṁ macchamaṁsaṁ labhissāmīti avidūre nisīditvā
pariggaṇhanto sāyaṁ bodhisattaṁ āgantvā mahānasaṁ pavisantaṁ disvā
imaṁ pārāvataṁ nissāya maṁsaṁ labhissāmīti punadivase pātova āgantvā
bodhisattassa nikkhamitvā gocaragahaṇatthāya gamanakāle piṭṭhito
piṭṭhito agamāsi. atha naṁ bodhisatto kasmā tvaṁ samma
amhehi saddhiṁ carasīti āha. sāmi tumhākaṁ kiriyā mayhaṁ ruccati
ito paṭṭhāya tumhe upaṭṭhahissāmīti. samma tumhe aññagocarā
mayaṁ aññagocarā tumhehi tumhākaṁ upaṭṭhānaṁ dukkaranti. sāmi
tumhākaṁ gocaraṁ gatakāle ahampi gocaraṁ gahetvā tumhehi saddhiṁyeva
gamissāmīti. sādhu kevalaṁ te appamattakena bhavitabbanti evaṁ

page number: 013

bodhisatto kākaṁ ovaditvā gocare caranto tiṇabījādīni khādati.
bodhisattassa pana gocaragahaṇakāle kāko gantvā gomayapiṇḍaṁ
apanetvā pāṇake khāditvā udaraṁ pūretvā bodhisastassa santikaṁ
āgantvā sāmi tumhe ativelaṁ caratha atibahubhakkhena nāma bhavituṁ
na vaṭṭatīti vatvā bodhisattena gocaraṁ gahetvā sāyaṁ āgacchantena
saddhiṁyeva mahānasaṁ pāvisi. bhattakārako amhākaṁ kapoto aññaṁpi
gahetvā āgatoti vatvā kākassāpi pacchiṁ ṭhapesi. tato
paṭṭhāya dve janā vasanti.
athekadivasaṁ seṭṭhissa bahuṁ macchamaṁsaṁ āhariṁsu. taṁ ādāya
bhattakārako mahānase tattha tattha olaggesi. kāko taṁ disvā lobhaṁ
uppādetvā sve gocarabhūmiṁ agantvā mayā idameva khāditabbanti
rattiṁ niṭaṭhunanto nipajji. punadivase bodhisatto gocarāya gacchanto
ehi samma kākāti āha. sāmi tumhe gacchatha mayhaṁ kucchirogo
atthīti. samma kākānaṁ kucchirogo nāma na kadāci bhūtapubbo rattiṁ
tīsu yāmesu ekekasmiṁ yāme mucchitā honti dīpavaṭṭigilitakāle pana
tesaṁ muhuttaṁ titti hoti tvaṁ imaṁ macchamaṁsaṁ khāditukāmo bhavissasi
ehi manussaparibhogo nāma tumhākaṁ aparibhuñjiyo mā evarūpaṁ akāsi
mayā saddhiṁyeva gocarāya gacchāhīti. na sakkomi sāmīti. tenahi
paññāyissasi sakena kammena lobhavasaṁ agantvā appamatto hohīti
taṁ ovaditvā bodhisatto gocarāya gato. bhattakārako nānappakāraṁ
macchamaṁsavikatiṁ sampādetvā usumaṁ nibbāpanatthaṁ bhājanāni thokaṁ

page number: 014

vivaritvā rasaparissāvanakaroṭiṁ bhājanamatthake ṭhapetvā bahi nikkhamitvā
sedaṁ puñchamāno aṭṭhāsi. tasmiṁ khaṇe kāko pacchito sīsaṁ ukkhipitvā
bhattagehaṁ olokento tassa nikkhantabhāvaṁ ñatvā ayandāni
mayhaṁ manorathaṁ pūretvā maṁsaṁ khāditukāmo kinnu kho mahāmaṁsaṁ khādāmi
udāhu cuṇṇikaṁ maṁsanti cintetvā cuṇṇikamaṁsena nāma khippaṁ
kucchiṁ pūretuṁ na sakkā mahantaṁ maṁsakhaṇḍaṁ āharitvā pacchiyaṁ
nikkhipitvā khādamāno nipajjisāmīti pacchito uppatitvā rasakaroṭiyaṁ
nilīyi. so kirīti saddamakāsi. bhattakārako taṁ saddaṁ sutvā
kinnu kho etanti paviṭṭho kākaṁ disvā ayaṁ duṭṭhakāko
mahāseṭṭhino pakkamaṁsaṁ khāditukāmo ahaṁ kho pana seṭṭhiṁ nissāya
jīvāmi na imaṁ bālaṁ kiṁ me imināti dvāraṁ pidhāya kākaṁ
gahetvā sakalasarīre pattāni luñcitvā allasiṅgiveraṁ loṇajīrakāya
koṭṭetvā ambilatakkena āloḷetvā tenassa sakalasarīraṁ makkhetvā
taṁ kākaṁ pacchiyaṁ khipi. so adhimattāya vedanāyābhibhūto niṭṭhunanto
nipajji. bodhisatto sāyaṁ āgantvā taṁ byasanappattaṁ disvā
lolakāka mama vacanaṁ akatvā tava lobhaṁ nissāya mahādukkhaṁ pattosīti
vatvā imaṁ gāthamāha
yo atthakāmassa hitānukampino
ovajjamāno na karoti sāsanaṁ
kapotakassa vacanaṁ akatvā
amittahatthatthagatova setīti.

page number: 015

tattha kapotakassa vacanaṁ akatvāti pārāvatassa hitānusāsaniṁ
vacanaṁ akatvā. amittahatthatthagatova setīti amittānaṁ anatthakārakānaṁ
dukkhuppādakapuggalānaṁ hatthapathaṁ gato ayaṁ kāko viya so puggalo
mahantaṁ byasanaṁ patvā anusocamāno setīti.
bodhisatto imaṁ gāthaṁ vatvā idāni mayāpi imasmiṁ ṭhāne
na sakkā vasitunti aññattha gato. kākopi tattheva jīvitakkhayaṁ
patto. atha naṁ bhattakārako saddhiṁ pacchiyā gahetvā saṅkāraṭṭhāne
chaḍḍesi.
satthāpi na tvaṁ bhikkhu idāneva lolo pubbepi loloyeva
tañca pana te lolaṁ nissāya paṇḍitāpi sakamhā āvāsā parihīnāti
imaṁ dhammadesanaṁ āharitvā saccāni pakāsesi. saccapariyosāne
so bhikkhu anāgāmiphalaṁ patto. satthā anusandhiṁ ghaṭetvā jātakaṁ
samodhānesi tadā kāko lolabhikkhu ahosi pārāvato ahamevāti.
kapotajātakaṁ dutiyaṁ.
--------------
3 veḷukajātakaṁ
yo atthakāmassāti idaṁ satthā jetavane viharanto aññataraṁ
dubbacaṁ bhikkhuṁ ārabbha kathesi.
taṁ hi bhagavā saccaṁ kira tvaṁ bhikkhu dubbacoti pucchitvā
saccaṁ bhanteti vutte na tvaṁ bhikkhu idāneva dubbaco pubbepi

page number: 016

dubbacoyeva dubbacatāyeva ca paṇḍitānaṁ vacanaṁ akatvā sappamukhe
jīvitakkhayaṁ pattosīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsīraṭṭhe mahābhogakule nibbatto viññutaṁ patvā kāmesu ādīnavaṁ
nekkhamme ca ānisaṁsaṁ disvā kāme pahāya himvantaṁ pavisitvā
isipabbajjaṁ pabbajitvā kasiṇaparikammaṁ katvā pañcābhiññāaṭṭhasamāpattiyo
uppādetvā jhānasukhena vītināmetvā aparabhāge
mahāparivāro pañcahi tāpasasatehi parivuto gaṇasatthā hutvā
vihāsi. atheko āsīvisapotako attano dhammatāya caranto
aññatarassa tāpasassa assamapadaṁ patto. tāpaso tasmiṁ
puttasinehaṁ uppādetvā taṁ ekasmiṁ veḷupabbe sayāpetvā paṭijaggati.
tassa veḷupabbe sayanato veḷukotveva nāmaṁ akaṁsu. taṁ
puttasinehena paṭijagganato tāpasassa veḷukapitātveva nāmaṁ akaṁsu.
tadā bodhisatto eko kira tāpaso āsīvisaṁ paṭijaggatīti sutvā
pakkositvā saccaṁ kira tvaṁ āsīvisaṁ paṭijaggasīti pucchitvā saccanti
vutte āsīvisena saddhiṁ vissāso nāma natthi mā etaṁ paṭijaggasīti
āha. tāpaso āha so me ācariya puttonāhaṁ tena
vinā vattituṁ sakkhissāmīti. tenahi etasseva santikā jīvitakkhayaṁ
pāpuṇissasīti. tāpaso bodhisattassa vacanaṁ na gaṇhi āsīvisaṁpi
chaḍḍituṁ nāsakkhi. tato katipāhaccayeneva sabbe tāpasā
phalāphalatthāya gantvā gataṭṭhāne phalāphalassa sulabhabhāvaṁ disvā dve

page number: 017

tayo divase tattheva vasiṁsu. veḷukapitāpi tehi saddhiṁ gacchanto
āsīvisaṁ veḷupabbeyeva sayāpetvā pidahitvā gato. so puna
tāpasehi saddhiṁ dvīhatīhaccayena āgantvā veḷukassa gocaraṁ dassāmīti
veḷupabbaṁ ugghātetvā ehi puttaka chātakosīti hatthaṁ
pasāresi. āsīviso dvīhaṁ tīhaṁ nirāhāratāya kujjhitvā
pasāritahatthaṁ ḍaṁsitvā tāpasaṁ tattheva jīvitakkhayaṁ pāpetvā araññaṁ
pāvisi. tāpasā taṁ disvā bodhisattassa ārocesuṁ. bodhisatto
tassa sarīrakiccaṁ kāretvā isigaṇassa majjhe nisīditvā isīnaṁ
ovādavasena imaṁ gāthamāha
yo atthakāmassa hitānukampino
ovajjamāno na karoti sāsanaṁ
evaṁ so nihato seti veḷukassa yathā pitāti.
tattha evaṁ so nihato setīti yo hi isīnaṁ ovādaṁ na
gaṇhāti so yathā esa tāpaso āsīvisamukhe pūtibhāvaṁ patvā
nihato sayati evaṁ mahāvināsaṁ patvā nihato setīti attho.
evaṁ bodhisatto isigaṇaṁ ovaditvā cattāro brahmavihāre
bhāvetvā āyuhapariyosāne brahmaloke uppajji.
satthāpi na tvaṁ bhikkhu idāneva dubbaco pubbepi dubbaco
dubbacabhāvena ca āsīvisamukhe pūtibhāvaṁ pattosīti imaṁ dhammadesanaṁ
āharitvā anusandhiṁ ghaṭetvā jātakaṁ samodhānesi tadā

page number: 018

veḷukapitā dubbacabhikkhu ahosi sesaparisā buddhaparisā gaṇasatthā pana
ahamevāti.
veḷukajātakaṁ tatiyaṁ.
--------------
4 makasajātakaṁ
seyyo amittoti idaṁ satthā magadhesu cārikaṁ caramāno
aññatarasmiṁ gāmake bālamanusse ārabbha kathesi.
tathāgato kira ekasmiṁ samaye sāvatthito magadharaṭṭhaṁ gantvā
tattha cārikaṁ caramāno aññataraṁ gāmaṁ sampāpuṇi. sopi gāmako
yebhuyyena andhabālamanussehiyeva ussanno. athekadivasaṁ
andhabālamanussā sannipatitvā bho amhe araññaṁ pavisitvā kammaṁ
karonte makasā khādanti tappaccayā amhākaṁ kammacchedo hoti
sabbeva dhanūni ceva āvudhāni ca ādāya gantvā makasehi saddhiṁ
yujjhitvā sabbe makase vijjhitvā chinditvāva māressāmāti
mantayitvā araññaṁ gantvā makase vijjhissāmāti aññamaññaṁ
vijjhitvā paharitvā ca dukkhappattā āgantvā antogāme ca
gāmamajjhe ca gāmadvāre ca nipajjiṁsu. satthā bhikkhusaṅghaparivuto
taṁ gāmaṁ piṇḍāya pāvisi. avasesā paṇḍitamanussā bhagavantaṁ
disvā gāmadvāre maṇḍapaṁ kāretvā buddhappamukhassa bhikkhusaṅghassa
mahādānaṁ datvā satthāraṁ vanditvā nisīdiṁsu. tadā satthā tasmiṁ

page number: 019

tasmiṁ ṭhāne patite manusse disvā te upāsake pucchi bahū
ime gilānamanussā kiṁ etehi katanti. bhante ete manussā
makasayuddhaṁ karissāmāti gantvā aññamaññaṁ vijjhitvā sayaṁ gilānā
jātāti. satthā na idāneva andhabālamanussā makase
paharissāmāti attānaṁ paharanti pubbepi makasaṁ paharissāmāti paraṁ
paharaṇakamanussā ahesuṁyevāti vatvā tuṇhī ahosi tehi manussehi yācito
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
vaṇijjāya jīvikaṁ kappesi. tadā kāsīraṭṭhe ekasmiṁ paccantagāme
bahū vaḍḍhakī vasanti. tattheko khallātavaḍḍhakī rukkhaṁ tacchati.
athassa eko makaso tambalohathālakapiṭṭhisadise sīse nisīditvā
sattiyā paharanto viya sīsaṁ mukhatuṇḍakena vijjhi. so attano
santike nisinnaṁ puttaṁ āha tāta mayhaṁ sīsaṁ makaso sattiyā
paharanto viya vijjhati mārehi nanti. tāta adhivāsehi
ekappahārena taṁ māressāmīti. tasmiṁ samaye bodhisattopi attano
bhaṇḍaṁ pariyesamāno taṁ gāmaṁ patvā tassa vaḍḍhakīsālāya nisinno
hoti. atha so vaḍḍhakī puttaṁ āha tāta imaṁ makasaṁ vārehīti.
so vāressāmi tātāti tikhiṇaṁ mahāpharasuṁ ukkhipitvā pitu
piṭṭhipasse ṭhatvā makasaṁ paharissāmīti pitu matthakaṁ dvidhā bhindi.
vaḍḍhakī tattheva jīvitakkhayaṁ patto. bodhisatto tassa taṁ kammaṁ
disvā paccāmittopi paṇḍito seyyo so hi daṇḍabhayenāpi

page number: 020

na manussaṁ māressatīti cintetvā imaṁ gāthamāha
seyyo amitto matiyā upeto
na tveva mitto mativippahīno
makasaṁ vadhissanti hi elamūgo
putto pitu abbhidā uttamaṅganti.
tattha seyyoti pavaro uttamo. matiyā upetoti paññāya
samannāgato. elamūgoti lālāmūgo bālo. putto pitu
abbhidā uttamaṅganti attano bālatāya puttopi hutvā pitu
uttamaṅgaṁ matthakaṁ makasaṁ māressāmīti dvidhā bhindi tasmā
bālamittato paṇḍito amittova seyyoti.
imaṁ gāthaṁ vatvā bodhisatto uṭṭhāya yathākammaṁ gato.
vaḍḍhakissāpi ñātakā sarīrakiccaṁ akaṁsu.
satthā evaṁ upāsakā pubbepi makasaṁ paharissāmāti paraṁ
paharaṇakamanussā ahesuṁyevāti imaṁ dhammadesanaṁ āharitvā anusandhiṁ
ghaṭetvā jātakaṁ samodhānesi tadā gāthaṁ vatvā pakkanto
paṇḍitavāṇijo pana ahameva ahosīti.
makasajātakaṁ catutthaṁ.
--------------

page number: 021

5. rohiṇījātakaṁ
seyyo amittoti idaṁ satthā jetavane viharanto ekaṁ
anāthapiṇḍikaseṭṭhino dāsiṁ ārabbha kathesi.
anāthapiṇḍikassa kira ekā rohiṇī nāma dāsī ahosi.
tassā vīhippaharaṇaṭṭhāne āgantvā mahallikā mātā nipajji. taṁ
makkhikā samparivāretvā sūciyā vijjhiyamānā viya khādanti. sā
dhītaraṁ āha amma makkhikā maṁ khādanti etā vārehīti. sā
vāressāmi ammāti musalaṁ ukkhipitvā mātu sarīre makkhikā
māretvā vināsaṁ pāpessāmīti mātaraṁ musalena paharitvā jīvitakkhayaṁ
pāpesi. taṁ disvā mātā me matāti rodituṁ ārabhi. taṁ
pavuttiṁ seṭṭhissa ārocesuṁ. seṭṭhī tassā sarīrakiccaṁ kāretvā
vihāraṁ gantvā sabbaṁ pavuttiṁ satthu ārocesi. satthā na kho
gahapati esā mātu sarīre makkhikā māressāmīti idāneva musalena
paharitvā mātaraṁ māresi pubbepi māresiyevāti vatvā tena yācito
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
seṭṭhikule nibbattitvā pitu accayena seṭṭhiṭṭhānaṁ sampāpuṇi.
tassāpi ekā rohiṇīyeva nāma dāsī ahosi. sāpi attano
vīhippaharaṇaṭṭhānaṁ āgantvā nipannaṁ mātaraṁ makkhikā me amma
vārehīti vuttā evameva musalena paharitvā mātaraṁ jīvitakkhayaṁ

page number: 022

pāpetvā rodituṁ ārabhi. bodhisatto taṁ pavuttiṁ sutvā amittopi
hi imasmiṁ loke paṇḍitova seyyoti cintetvā imaṁ gāthamāha
seyyo amitto medhāvī yañce bālānukampako
passa rohiṇikaṁ jammiṁ mātaraṁ hantvāna socatīti.
tattha medhāvīti paṇḍito ñāṇī vibhāvī. yañce
bālānukampakoti ettha yanti liṅgavipallāso kato. ceti nāmatthe
nipāto. yo nāma bālo anukampako tato sataguṇena
sahassaguṇena paṇḍito amitto hontopi seyyoyevāti attho. athavā.
yanti paṭisedhatthe nipāto. no ce bālānukampakoti attho.
jamminti lāmikaṁ dandhaṁ. mātaraṁ hantvāna socatīti makkhikaṁ
māressāmīti mātaraṁ hantvā idāni ayaṁ bālā sayameva rodati
paridevati. iminā kāraṇena imasmiṁ loke amittopi paṇḍitova
seyyo hotīti. bodhisatto paṇḍitaṁ pasaṁsanto imāya gāthāya
dhammaṁ desesi.
satthā na kho gahapati esā idāneva makkhikā māressāmīti
mātaraṁ ghātesi pubbepi ghātesiyevāti imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā mātāyeva mātā
ahosi dhītāyeva ca dhītā mahāseṭṭhī pana ahameva ahosīti.
rohiṇījātakaṁ pañcamaṁ.
----------------

page number: 023

6. ārāmadūsakajātakaṁ
na ve anatthakusalenāti idaṁ satthā jetavane viharanto
aññatarasmiṁ kosalagāmake uyyānadūsakaṁ ārabbha kathesi.
satthā kira kosalesu cārikañcaramāno aññataraṁ gāmakaṁ
sampāpuṇi. tattheko kuṭumbiko tathāgataṁ nimantetvā attano uyyāne
nisīdāpetvā buddhappamukhassa bhikkhusaṅghassa dānaṁ datvā bhante
yathāruciyā imasmiṁ uyyāne vicarathāti āha. bhikkhū uṭṭhāya
uyyānapālaṁ gahetvā uyyāne vicarantā ekaṁ aṅgaṇaṭṭhānaṁ disvā
uyyānapālaṁ pucchiṁsu upāsaka imaṁ uyyānaṁ aññattha saṇḍacchāyaṁ
imasmiṁ pana ṭhāne koci rukkho vā gaccho vā natthi kiṁ nu kho
kāraṇanti. bhante imassa uyyānassa ropanakāle eko gāmadārako
udakaṁ siñcanto imasmiṁ ṭhāne rukkhapotake uddhamūlaṁ katvā
mūlappamāṇena udakaṁ siñci te rukkhapotakā milāyitvā matā iminā
kāraṇena idaṁ ṭhānaṁ aṅgaṇaṁ jātanti. bhikkhū satthāraṁ upasaṅkamitvā
etamatthaṁ ārocesuṁ. satthā na bhikkhave so gāmadārako idāneva
ārāmadūsako pubbepi ārāmadūsakoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bārāṇasiyaṁ
nakkhattaṁ ghosayiṁsu. nakkhattabherisaddassavanakālato paṭṭhāya
sakalanagaravāsino nakkhattanissitakā hutvā vicaranti. tadā rañño uyyāne
bahū makkaṭā vasanti. uyyānapālo cintesi nagare nakkhattaṁ

page number: 024

saṅghuṭṭhaṁ ime vānare udakaṁ siñcathāti vatvā ahaṁ nakkhattaṁ
kīḷissāmīti jeṭṭhakavānaraṁ upasaṅkamitvā samma vānarajeṭṭhaka idaṁ
uyyānaṁ tumhākampi bahupakāraṁ tumhe ettha pupphaphalapallavāni
khādatha nagare nakkhattaṁ saṅghuṭṭhaṁ ahaṁ nakkhattaṁ kīḷissāmi yāvāhaṁ
na āgacchāmi tāva imasmiṁ uyyāne rukkhapotakesu udakaṁ siñcituṁ
sakkhissathāti pucchi. sādhu siñcissāmāti. tenahi appamattā
hothāti udakaṁ siñcanatthāya tesaṁ cammakūṭe ceva dārukūṭe ca datvā
gato. vānarā cammakūṭe ceva dārukūṭe ca gahetvā rukkhapotakesu
udakaṁ siñcanti. atha ne vānarajeṭṭhako evamāha bhonto vānarā
udakaṁ nāma rakkhitabbaṁ tumhe rukkhapotakesu udakaṁ siñcantā
uppāṭetvā uppāṭetvā mūlaṁ oloketvā gambhīragatesu mūlesu bahuṁ
udakaṁ siñcatha agambhīraṭṭhānesu appaṁ pacchā amhākaṁ udakaṁ dullabhaṁ
bhavissatīti. te sādhūti sampaṭicchitvā tathā akaṁsu. tasmiṁ
samaye eko paṇḍitapuriso rājuyyāne te vānare tathā karonte
disvā evamāha bhonto vānarā kasmā tumhe rukkhapotake
uppāṭetvā mūlappamāṇena udakaṁ siñcathāti. te evaṁ vānarajeṭṭhako
ovadatīti āhaṁsu. so taṁ vacanaṁ sutvā aho vata bho bālā
apaṇḍitā atthaṁ karissāmāti anatthameva karontīti cintetvā
imaṁ gāthamāha
na ve anatthakusalena atthacariyā sukhāvahā
hāpeti atthaṁ dummedho kapi ārāmiko yathāti.

page number: 025

tattha veti nipātamattaṁ. anatthakusalenāti anatthe anāyatane
kusalena atthe āyatane kāraṇe akusalena vāti attho.
atthacariyāti vuḍḍhikiriyā. sukhāvahāti evarūpena anatthakusalena
kāyikacetasikasukhasaṅkhātassa atthassa cariyā na sukhāvahā na sakkā āvahitunti
attho. kiṁkāraṇā. ekanteneva hi hāpeti atthaṁ dummedhoti
bālapuggalo atthaṁ karissāmīti atthaṁ hāpetvā anatthameva karoti.
kapi ārāmiko yathāti yathā ārāme niyutto ārāmarakkhanako makkaṭo
atthaṁ karissāmīti anatthameva karoti evaṁ yokoci anatthakusalo tena
na sakkā atthacariyaṁ āvahituṁ so taññeva atthaṁ hāpetiyevāti.
evaṁ so paṇḍitapuriso imāya gāthāya vānarajeṭṭhakaṁ vigarahitvā
attano parisaṁ ādāya uyyānā nikkhami.
satthāpi na bhikkhave esa gāmadārako idāneva ārāmadūsako
pubbepi ārāmadūsakoyevāti imaṁ dhammadesanaṁ āharitvā anusandhiṁ
ghaṭetvā jātakaṁ samodhānesi tadā vānarajeṭṭhako
ārāmadūsakagāmadārako ahosi paṇḍitapuriso pana ahamevāti.
ārāmadūsakajātakaṁ chaṭṭhaṁ.
------------------

page number: 026

7. vāruṇijātakaṁ
na ve anatthakusalenāti idaṁ satthā jetavane viharanto
vāruṇidūsakaṁ ārabbha kathesi.
anāthapiṇḍikassa kira sahāyo eko vāruṇibāṇijo tikhiṇaṁ
vāruṇiṁ yojetvā hiraññasuvaṇṇādīni gahetvā vikkiṇanto mahājane
sannipatite tāta tvaṁ dātabbamūlaṁ gahetvā vāruṇiṁ dehīti antevāsikaṁ
āṇāpetvā sayaṁ nhāyituṁ agamāsi. antevāsiko mahājanassa
vāruṇiṁ dento te manusse antarantarā loṇasakkaraṁ āharāpetvā
khādante disvā surā aloṇikā bhavissati loṇamettha
pakkhipissāmīti surācāṭiyaṁ nāḷimattaṁ loṇaṁ pakkhipitvā tesaṁ suraṁ adāsi.
te mukhaṁ pūretvā chaḍḍetvā kinte katanti pucchiṁsu. tumhe
suraṁ pivitvā loṇaṁ āharāpente disvā loṇena yojesinti.
evarūpaṁ nāma vāruṇiṁ nāsesi bālāti taṁ garahitvā uṭṭhāyuṭṭhāya
pakkamanti. vāruṇivāṇijo āgantvā ekampi adisvā
vāruṇipāyakā kahaṁ gatāti pucchi. so tamatthaṁ ārocesi. atha naṁ
ācariyo bāla evarūpā nāma vāruṇi te nāsitāti garahitvā gantvā
imaṁ kāraṇaṁ anāthapiṇḍikassa ārocesi. anāthapiṇḍiko atthidāni
me kathāpābhatanti jetavanaṁ gantvā satthāraṁ vanditvā etamatthaṁ
ārocesi. satthā na esa gahapati idāneva vāruṇidūsako pubbepi
vāruṇidūsakoyevāti vatvā tena yācito atītaṁ āhari.

page number: 027

atīte bārāṇasiyaṁ brahmadatte rajjaṁ kārente bodhisatto
bārāṇasīseṭṭhī ahosi. taṁ upanissāya eko vāruṇibāṇijo
jīvati. so tikhiṇaṁ suraṁ yojetvā imaṁ vikkiṇāhīti antevāsikaṁ
vatvā nhāyituṁ gato. tasmiṁ gatamatteyeva surāya loṇaṁ
pakkhipitvā imināva nayena suraṁ vināsesi. athassa ācariyo āgantvā
taṁ kāraṇaṁ ñatvā seṭṭhissa ārocesi. seṭṭhī anatthakusalā
nāma bālā atthaṁ karissāmāti anatthameva karontīti vatvā imaṁ
gāthamāha
na ve anatthakusalena atthacariyā sukhāvahā
hāpeti atthaṁ dummedho koṇḍañño vāruṇiṁ yathāti.
tattha koṇḍañño vāruṇiṁ yathāti yathā ayaṁ koṇḍaññanāmako
antevāsiko atthaṁ karissāmīti loṇaṁ pakkhipitvā vāruṇiṁ
hāpesi parihāpesi vināsesi evaṁ sabbopi anatthakusalo atthaṁ
hāpetīti. bodhisatto imāya gāthāya dhammaṁ desesi.
satthāpi na eso gahapati idāneva vāruṇidūsako pubbepi
vāruṇidūsakoyevāti vatvā anusandhiṁ ghaṭetvā jātakaṁ samodhānesi
tadā vāruṇidūsako vāruṇidūsakova ahosi bārāṇasīseṭṭhī pana
ahamevāti.
vāruṇidūsakajātakaṁ sattamaṁ.
-------------

page number: 028

8. vedabbajātakaṁ
anupāyena yo atthanti idaṁ satthā jetavane viharanto
dubbacabhikkhuṁ ārabbha kathesi.
tañhi bhikkhuṁ satthā na tvaṁ bhikkhu idāneva dubbaco pubbepi
dubbacoyeva teneva kāraṇena paṇḍitānaṁ vacanaṁ akatvā tiṇhena
asinā dvidhā katvā chinno hutvā magge nipatittha tañca ekakaṁ
nissāya purisasahassaṁ jīvitakkhayaṁ pattanti vatvā atītaṁ āhari.
atīte bārāṇasiyaṁ brahmadatte rajjaṁ kārente ekasmiṁ gāmake
aññataro brāhmaṇo vedabbaṁ nāma mantaṁ jānāti. so kira
manto anaggho mahāraho nakkhattayoge laddhe taṁ mantaṁ parivattetvā
ākāse olokite ākāsato sattaratanavassaṁ vassi. tadā
bodhisatto tassa brāhmaṇassa santike sippaṁ uggaṇhāti.
athekadivasaṁ brāhmaṇo bodhisattaṁ ādāya kenacideva karaṇīyena attano
gāmā nikkhamitvā cetiraṭṭhaṁ agamāsi. antarāmagge ca ekasmiṁ
araññaṭṭhāne pañcasatā pesanakacorā nāma panthaghātaṁ karonti. te
bodhisattañca vedabbabrāhmaṇañca gaṇhiṁsu. kasmā panete pesanakacorāti
vuccanti. te kira dve jane gahetvā ekaṁ dhanāharaṇatthāya
pesenti tasmā pesanakacorātveva vuccanti. tepi ca ekasmiṁ
araññaṭṭhāne ṭhitā pitāputte gahetvā pitaraṁ tvaṁ amhākaṁ dhanaṁ
āharitvā puttaṁ gahetvā yāhīti vadanti. etenupāyena mātādhītaro

page number: 029

gahetvā mātaraṁ vissajjenti jeṭṭhakakaniṭṭhe gahetvā jeṭṭhakabhātikaṁ
vissajjenti ācariyantevāsike gahetvā antevāsikaṁ vissajjenti.
te tasmiṁpi kāle vedabbabrāhmaṇaṁ gahetvā bodhisattaṁ
vissajjesuṁ. bodhisatto ācariyaṁ vanditvā ahamekāhadvīhaccayena
āgamissāmi tumhe mā bhāyittha apica kho pana mama vacanaṁ
karotha ajja dhanavassāpanakanakkhattayogo bhavissati mā kho tumhe
dukkhaṁ asahantā mantaṁ parivattetvā dhanaṁ vassāpayittha sace
vassāpessatha tumhe ca vināsaṁ pāpuṇissatha ime pañcasatā corā
ghātessantīti evaṁ ācariyaṁ ovaditvā dhanatthāya agamāsi. corāpi
suriye aṭṭhaṅgate brāhmaṇaṁ bandhitvā nipajjāpesuṁ. taṁ khaṇaññeva
pācīnalokadhātuto paripuṇṇacandamaṇḍalaṁ uṭṭhahi. brāhmaṇo
nakkhattaṁ olokento dhanavassāpanakanakkhattayogo laddho kiṁ me
dukkhena anubhūtena mantaṁ parivattetvā ratanavassaṁ vassāpetvā corānaṁ
dhanaṁ datvā yathāsukhaṁ gamissāmīti cintetvā core āmantesi bhonto
corā tumhe maṁ kimatthāya gaṇhathāti. dhanatthāya ācariyāti.
sace bho dhanena attho khippaṁ maṁ bandhanā mocetvā sīsaṁ nhāpetvā
ahatavatthāni acchādāpetvā gandhehi vilimpāpetvā pupphāni
pilandhāpetvā ṭhapethāti. corā tassa kathaṁ sutvā tathā akaṁsu. brāhmaṇo
nakkhattayogaṁ ñatvā mantaṁ parivattetvā ākāsaṁ olokesi.
tāvadeva ākāsā ratanāni patiṁsu. corā dhanaṁ saṅkaḍḍhitvā
uttarāsaṅgesu bhaṇḍikaṁ katvā pāyiṁsu. brāhmaṇopi tesaṁ pacchatova

page number: 030

agamāsi. atha te core aññe pañcasatā corā gaṇhiṁsu.
kimatthaṁ amhe gaṇhathāti ca vutte dhanatthāyāti āhaṁsu. yadi
vo dhanenattho etaṁ brāhmaṇaṁ gaṇhatha eso ākāsaṁ
oloketvā dhanaṁ vassāpeti amhākaṁ cetaṁ eteneva dinnanti. corā
core vissajjetvā amhākampi dhanaṁ dehīti brāhmaṇaṁ gaṇhiṁsu.
brāhmaṇo ahaṁ tumhākaṁ dhanaṁ dadeyyaṁ dhanavassāpanakanakkhattayogo
pana ito saṁvaccharamatthake bhavissati yadi vo dhanena attho adhivāsetha
tadā dhanavassaṁ vassāpessāmīti āha. corā kujjhitvā ambho
duṭṭhabrāhmaṇa aññesaṁ idāneva dhanaṁ vassāpetvā amhe aññaṁ
saṁvaccharaṁ adhivāsāpesīti tiṇhena asinā brāhmaṇaṁ dvidhā chinditvā
magge chaḍḍetvā vegena anubandhitvā tehi corehi saddhiṁ yujjhitvā
te sabbepi māretvā dhanaṁ ādāya puna dve koṭṭhāsā hutvā
aññamaññaṁ yujjhitvā aḍḍhateyyāni purisasatāni ghātetvā
etenupāyena yāva dve janā avasiṭṭhā ahesuṁ tāva aññamaññaṁ
ghātayiṁsu. evantaṁ purisasahassaṁ vināsaṁ pattaṁ.
te pana dve janā upāyena taṁ dhanaṁ āharitvā ekasmiṁ gāmasamīpe
gahanaṭṭhāne dhanaṁ paṭicchādetvā eko khaggaṁ gahetvā rakkhanto
nisīdi eko taṇḍule gahetvā bhattaṁ pacāpetuṁ gāmaṁ pāvisi.
lobho ca nāmeso vināsamūlamevāti. dhanasantike nisinno cintesi
tasmiṁ āgate idaṁ dhanaṁ dvekoṭṭhāsaṁ bhavissati yannūnāhaṁ taṁ āgatamattameva
khaggena paharitvā ghāteyyanti. so khaggaṁ sannayhitvā tassa

page number: 031

āgamanaṁ olokento nisīdi. itaropi cintesi taṁ dhanaṁ dvekoṭṭhāsaṁ
bhavissati yannūnāhaṁ bhatte visaṁ pakkhipitvā taṁ purisaṁ bhojetvā
jīvitakkhayaṁ pāpetvā ekakova dhanaṁ gaṇheyyanti. so niṭṭhite bhatte
sayaṁ bhuñjitvā sesake visaṁ pakkhipitvā taṁ ādāya tattha agamāsi.
taṁ bhattaṁ otāretvā ṭhitamattameva itaro khaggena dvidhā chinditvā
paṭicchannaṭṭhāne chaḍḍetvā taṁ bhattaṁ bhuñjitvā sayampi tattheva
jīvitakkhayaṁ pāpuṇi. evaṁ taṁ dhanaṁ nissāya sabbe vināsaṁ pāpuṇiṁsu.
bodhisattopi kho ekāhadvīhaccayenapi dhanaṁ ādāya āgato
tasmiṁ ṭhāne ācariyaṁ adisvā vippakiṇṇaṁ pana dhanaṁ disvā ācariyena
mama vacanaṁ akatvā dhanaṁ vassāpitaṁ bhavissati sabbehi vināsaṁ pattehi
bhavitabbanti mahāmagge pāyāsi. gacchanto ācariyaṁ mahāmagge
dvidhā chinnaṁ disvā mama vacanaṁ akatvā matoti dārūni uddharitvā
citakaṁ katvā ācariyaṁ jhāpetvā vanapupphehi pūjetvā purato gacchanto
jīvitakkhayaṁ patte pañcasate purato aḍḍhateyyasateti anukkamena
avasāne dve jane jīvitakkhayaṁ patte disvā cintesi imaṁ dvīhi
onaṁ purisasahassaṁ vināsaṁ pattaṁ aññehi dvīheva corehi bhavitabbaṁ
tepi santhambhituṁ na sakkhissanti kahaṁ nu kho te gatāti gacchanto
tesampi taṁ dhanaṁ ādāya gahanaṭṭhānaṁ paviṭṭhamaggaṁ disvā gacchanto
bhaṇḍikabandhassa dhanassa rāsiṁ disvā ekaṁ bhattapāṭiṁ avattharitvā
mataṁ addasa. tato idaṁ nāma tehi kataṁ bhavissatīti sabbaṁ ñatvā
kahaṁ nu kho so purisoti vicinanto tampi paṭicchannaṭṭhāne apaviṭṭhaṁ

page number: 032

disvā amhākaṁ ācariyo mama vacanaṁ akatvā attano dubbacabhāvena
attanāpi vināsaṁ patto aparaṁpi tena purisasahassaṁ vināsitaṁ anupāyena
vata akāraṇena attano vuḍḍhiṁ paṭṭhayamānā amhākaṁ ācariyo
viya mahāvināsameva pāpuṇissantīti cintetvā imaṁ gāthamāha
anupāyena yo atthaṁ icchati so vihaññati
cetā haniṁsu vedabbaṁ sabbe te byasanamajjhagunti.
tattha so vihaññatīti so anupāyena attano atthaṁ vuḍḍhiṁ
sukhaṁ icchāmīti akāle vāyāmaṁ karonto puggalo vihaññati kilamati
mahāvināsaṁ pāpuṇāti. cetāti cetiraṭṭhavāsino corā. haniṁsu
vedabbanti vedabbamantavasena vedabboti laddhanāmaṁ brāhmaṇaṁ
haniṁsu. sabbe te byasanamajjhagunti tepi ca sabbe anavasesā
aññamaññaṁ ghātayamānā byasanaṁ adhigacchiṁsu paṭilabhiṁsu.
evaṁ bodhisatto yathā amhākaṁ ācariyo anupāyena aṭṭhāne
parakkamaṁ karonto dhanaṁ vassāpetvā attanāpi jīvitakkhayaṁ patto
aññesañca pañcannampi janasatānaṁ vināsapaccayo jāto evameva
yo aññopi anupāyena attano atthaṁ icchanto vāyāmaṁ karissati
sabbo so attanāva vinassissati paresañca vināsapaccayo bhavissatīti
vanaṁ unnādetvā devatāsu sādhukāraṁ dadamānāsu imāya gāthāya
dhammaṁ desetvā taṁ dhanaṁ upāyena attano gehaṁ āharitvā dānādīni
puññāni katvā yāvatāyukaṁ ṭhatvā jīvitapariyosāne saggapathaṁ
pūrayamāno agamāsi.

page number: 033

satthāpi na tvaṁ bhikkhu idāneva dubbaco pubbepi dubbacova
dubbacattā pana mahāvināsaṁ pattosīti imaṁ dhammadesanaṁ āharitvā
jātakaṁ samodhānesi tadā vedabbabrāhmaṇo dubbacabhikkhu ahosi
antevāsiko pana ahamevāti.
vedabbajātakaṁ aṭṭhamaṁ.
------------
9. nakkhattajātakaṁ
nakkhattaṁ paṭimānentanti idaṁ satthā jetavane viharanto aññataraṁ
ājīvakaṁ ārabbha kathesi.
sāvatthiyaṁ kira ekaṁ kuladhītaraṁ janapade eko kulaputto attano
puttassa vāretvā asukadivase nāma gaṇhissāmāti divasaṁ ṭhapetvā
tasmiṁ divase sampatte attano kulupakaṁ ājīvakaṁ pucchi bhante
ajja mayaṁ ekaṁ maṅgalaṁ karissāma sobhanaṁ nu kho nakkhattanti.
so ayaṁ maṁ paṭhamaṁ apucchitvāva divasaṁ ṭhapetvā idāni paṭipucchati
hotu sikkhāpessāmi nanti kujjhitvā ajja asobhanaṁ nakkhattaṁ
mā ajja maṅgalaṁ karittha sace karittha mahāvināso bhavissatīti āha.
kulamanussā tassa saddahitvā taṁ divasaṁ na gacchiṁsu. nagaravāsino
sabbaṁ maṅgalakiriyaṁ katvā tesaṁ anāgamanaṁ disvā tehi ajja divaso
ṭhapito no ca kho āgatā amhākampi bahuṁ khayaṁ kammaṁ gataṁ kinno

page number: 034

tehi amhākaṁ dhītaraṁ aññassa dassāmāti yathākateneva maṅgalena
dhītaraṁ aññassa kulassa adaṁsu. itare punadivase āgantvā detha
no dārikanti āhaṁsu. atha te sāvatthīvāsino janapadavāsino
nāma tumhe chinnakagahapatikā pāpamanussā divasaṁ ṭhapetvā avaññāya
na āgatā āgamanamaggeneva paṭigacchatha amhehi aññassa dārikā
dinnāti paribhāsiṁsu. te tehi saddhiṁ kalahaṁ katvā dārikaṁ alabhitvā
yathāgatamaggeneva gatā. tenapi ājīvakena tesaṁ manussānaṁ
maṅgalantarāyassa katabhāvo bhikkhūnaṁ antare pākaṭo jāto. te ca bhikkhū
dhammasabhāyaṁ sannipatitvā āvuso ājīvakena kulassa maṅgalantarāyo
katoti kathayamānā nisīdiṁsu. satthā āgantvā kāya nuttha bhikkhave
etarahi kathāya sannisinnāti pucchi. te imāya nāmāti kathayiṁsu.
na bhikkhave idāneva ājīvako tassa kulassa maṅgalantarāyaṁ karoti
pubbepi etesaṁ kujjhitvā maṅgalantarāyaṁ akāsiyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente nagaravāsino
janapadavāsīnaṁ dhītaraṁ vāretvā divasaṁ ṭhapetvā attano kulupakaṁ ājīvakaṁ
pucchiṁsu bhante ajja amhākaṁ ekā maṅgalakiriyā sobhanaṁ nu
kho nakkhattanti. so ime attano ruciyā divasaṁ vavaṭṭhapetvā
idāni maṁ pucchantīti kujjhitvā ajja nesaṁ maṅgalantarāyaṁ karissāmīti
cintetvā ajja asobhanaṁ nakkhattaṁ sace karotha mahāvināsaṁ
pāpuṇissathāti āha. te tassa saddahitvā na gamiṁsu. janapadavāsino

page number: 035

tesaṁ anāgamanaṁ ñatvā te ajja divasaṁ ṭhapetvāpi na āgatā kinno
tehi aññesaṁ dhītaraṁ dassāmāti aññesaṁ dhītaraṁ adaṁsu. nagaravāsino
punadivase āgantvā dārikaṁ yāciṁsu. jānapadā tumhe nagaravāsino
nāma chinnakagahapatikā divasaṁ ṭhapetvā dārikaṁ na gaṇhatha mayaṁ
tumhākaṁ anāgamanabhāvena aññesaṁ adamhāti. mayaṁ ājīvakaṁ pucchitvā
nakkhattaṁ na sobhananti nāgatā detha no dārikanti. amhehi
tumhākaṁ anāgamanabhāvena aññesaṁ dinnā idāni dinnadārikaṁ kathaṁ
puna ānessāmāti. evantesu aññamaññaṁ kalahaṁ karontesu eko
nagaravāsipaṇḍitapuriso ekena kammena janapadaṁ gantvā tesaṁ
nagaravāsīnaṁ mayaṁ ājīvakaṁ pucchitvā nakkhattassa asobhanabhāvena nāgatāti
kathentānaṁ sutvā nakkhattena ko attho nanu dārikāya laddhabhāvo
nakkhattanti vatvā imaṁ gāthamāha
nakkhattaṁ paṭimānentaṁ attho bālaṁ upaccagā
attho atthassa nakkhattaṁ kiṁ karissanti tārakāti.
tattha paṭimānentanti olokentaṁ idāni nakkhattaṁ bhavissati
idāni bhavissatīti āgamayamānanti attho. attho bālaṁ upaccagāti
etaṁ nagaravāsikaṁ bālaṁ dārikapaṭilābhasaṅkhāto attho atikkanto.
attho atthassa nakkhattanti yaṁ atthaṁ pariyesanto carati so
paṭiladdho atthova atthassa nakkhattannāma. kiṁ karissanti tārakāti
itare pana ākāse tārakā kiṁ karissanti kataraṁ atthaṁ sādhessantīti
attho.

page number: 036

nagaravāsino kalahaṁ katvā dārikaṁ alabhitvāva agamaṁsu.
satthāpi na bhikkhave esa ājīvako idānevassa kulassa
maṅgalantarāyaṁ karoti pubbepi akāsiyevāti imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā ājīvako etarahi ājīvako
ahosi tānipi kulāni idāni kulāneva gāthaṁ vatvā ṭhitapaṇḍitapuriso
pana ahamevāti.
nakkhattajātakaṁ navamaṁ.
-----------
10. dummedhajātakaṁ
dummedhānanti idaṁ satthā jetavane viharanto lokatthacariyaṁ
ārabbha kathesi. sā dvādasanipāte mahākaṇhajātake āvibhavissati.
atīte bārāṇasiyaṁ brahmadatte rajjaṁ kārente bodhisatto
tassa rañño aggamahesiyā kucchimhi paṭisandhiṁ gaṇhi. tassa
mātu kucchito nikkhantassa nāmagahaṇadivase brahmadattakumāroti
nāmaṁ akaṁsu. so soḷasavassuddesiko hutvā takkasilāyaṁ sippaṁ
uggaṇhitvā tiṇṇaṁ vedānaṁ pāraṁ gantvā aṭṭhārasannaṁ
vijjaṭṭhānānaṁ nipphattiṁ pāpuṇi. athassa pitā uparajjaṁ adāsi. tasmiṁ
samaye bārāṇasiyaṁ manussā devatāmaṅgalikā honti devataṁ namassanti
bahū ajeḷaka kukkuṭa sūkarādayo vadhitvā nānappakārehi pupphagandhehi ceva
maṁsalohitehi ca balikammaṁ karonti. bodhisatto cintesi idāni

page number: 037

sattā devatāmaṅgalikā pāṇavadhaṁ karonti mahājano yebhuyyena
adhammasmiṁyeva niviṭṭho ahaṁ pitu accayena rajjaṁ labhitvā ekampi
akilametvā upāyeneva pāṇavadhaṁ kātuṁ na dassāmīti. so ekadivasaṁ
rathaṁ abhiruyha nagarā nikkhamanto addasa ekasmiṁ mahante vaṭarukkhe
mahājanaṁ sannipatitaṁ tasmiṁ rukkhe nibbattadevatāya santike
puttadhītuyasadhanādīsu yaṁ yaṁ icchati taṁ taṁ paṭṭhentaṁ. so rathā oruyha
taṁ rukkhaṁ upasaṅkamitvā gandhapupphehi pūjetvā udakena abhisekaṁ katvā
rukkhaṁ padakkhiṇaṁ katvā devatāmaṅgaliko viya hutvā devataṁ namassitvā
rathaṁ abhiruyha nagarameva pāvisi. tato paṭṭhāya imināva niyāmena
antarantare tattha gantvā devatāmaṅgaliko viya pūjaṁ karoti.
so aparena samayena pitu accayena rajje patiṭṭhāya catasso agatiyo
vajjetvā dasa rājadhamme akopento dhammena rajjaṁ kārento
cintesi mayhaṁ manoratho matthakaṁ patto rajje patiṭṭhitosmi
yaṁ panāhaṁ pubbe ekaṁ atthaṁ vicintayiṁ idāni taṁ matthakaṁ pāpessāmīti.
amacce ca brāhmaṇagahapatikādayo ca sannipātāpetvā
āmantesi jānātha bho mayā kena kāraṇena rajjaṁ pattanti.
na jānāma devāti. ahaṁ asukannāma vaṭarukkhaṁ gandhādīhi pūjetvā
añjaliṁ paggahetvā namassamāno diṭṭhapubboti. āma devāti.
tadāhaṁ paṭṭhanaṁ akāsiṁ sace rajjaṁ pāpuṇissāmi balikammante
karissāmīti mayā tassā devatāya ānubhāvena idaṁ rajjaṁ laddhaṁ
idāni tassā balikammaṁ karissāmi tumhe papañcaṁ akatvā khippaṁ

page number: 038

devatāya balikammaṁ sajjethāti. kiṁ gaṇhāma devāti. bhonto
ahaṁ devatāya āyācamāno ye ca mayhaṁ rajje pāṇātipātādīni
pañcavidhadussīlakammāni dasa akusalakammapathe samādāya vattissanti te
ghātetvā antavaṭṭimaṁsalohitādīhi balikammaṁ karissāmīti āyāciṁ tasmā
tumhe evaṁ bheriñcārāpetha amhākaṁ rājā uparājakāleyeva evaṁ
āyāci sacāhaṁ rajjaṁ pāpuṇissāmi ye me rajje dussīlā bhavissanti
te sabbe ghātāpetvā balikammaṁ karissāmīti so idāni pañcavidhaṁ
dussīlakammaṁ samādāya vattamānānaṁ dussīlānaṁ sahassaṁ ghātāpetvā
tesaṁ hadayamaṁsādīni gāhāpetvā devatāya balikammaṁ kārāpetukāmo
evaṁ nagaravāsino jānantūti. evañca pana vatvā yedāni ito
paṭṭhāya dussīlakamme vattissanti tesaṁ sahassaṁ ghātetvā yaññaṁ
yajitvā āyācanato muccissāmīti etamatthaṁ pakāsento imaṁ gāthamāha
dummedhānaṁ sahassena yañño me upayācito
idāni khohaṁ yajissāmi bahu adhammiko janoti.
tattha dummedhānaṁ sahassenāti idaṁ kammaṁ kātuṁ vaṭṭati
idaṁ na vaṭṭatīti ajānanabhāvena dasasu vā pana akusalakammapathesu
samādāya vattanabhāvena dummedhā etesanti dummedhā tesaṁ dummedhānaṁ
nippaññānaṁ bālapuggalānaṁ gaṇitvā gahitena sahassena. yañño
me upayācitoti mayā devataṁ upasaṅkamitvā evaṁ yajissāmīti yañño
yācito. idāni khohaṁ yajissāmīti so ahaṁ iminā āyācanena
rajjassa paṭiladdhattā idāni yajissāmi. kiṁkāraṇā. idāni hi bahu

page number: 039

adhammiko jano tasmā idāneva naṁ gahetvā balikammaṁ karissāmīti.
amaccā bodhisattassa vacanaṁ sutvā sādhu devāti
dvādasayojanike bārāṇasīnagare bheriñcārāpesuṁ. bheriyā āṇaṁ sutvā
ekampi dussīlakammaṁ samādāya ṭhito ekapurisopi nāhosi. iti
yāva bodhisatto rajjaṁ kāresi tāva ekapuggalopi pañcasu vā
dasasu vā dussīlakammesu ekampi kammaṁ karonto na paññāyittha.
evaṁ bodhisatto ekapuggalampi akilamanto sakalaraṭṭhavāsino sīlaṁ
rakkhāpetvā sayampi dānādīni puññāni karitvā jīvitapariyosāne
attano parisaṁ ādāya devanagaraṁ pūrento agamāsi.
satthāpi na bhikkhave tathāgato idāneva lokassa atthaṁ
carati pubbepi cariyevāti imaṁ dhammadesanaṁ āharitvā anusandhiṁ
ghaṭetvā jātakaṁ samodhānesi tadā parisā buddhaparisā ahesuṁ
bārāṇasīrājā pana ahamevāti.
dummedhajātakaṁ dasamaṁ.
atthakāmavaggo pañcamo.
paṭhamaṁ paṇṇāsakaṁ.
---------------

page number: 040

footnote: * hanānīmmīkhamūla *
footnote: ******************************

page number: 041

6. āsiṁsavaggavaṇṇanā
------------
1. mahāsīlavajātakaṁ
āsiṁsetheva purisoti idaṁ satthā jetavane viharanto
ossaṭṭhaviriyaṁ bhikkhuṁ ārabbha kathesi.
taṁ hi satthā saccaṁ kira tvaṁ bhikkhu ossaṭṭhaviriyoti pucchitvā
āma bhanteti vutte kasmā tvaṁ bhikkhu evarūpe niyyānikasāsane
pabbajitvā viriyaṁ ossajji pubbe paṇḍitā rajjā parihāyitvāpi
attano viriye ṭhatvāva naṭṭhampi yasaṁ puna uppādayiṁsūti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
rañño aggamahesiyā kucchimhi nibbatto. tassa nāmagahaṇadivase
sīlavakumāroti nāmaṁ akaṁsu. so soḷasavassuddesiko sabbasippesu
nipphattiṁ patvā aparabhāge pitu accayena rajje patiṭṭhito
mahāsīlavarājā nāma ahosi dhammiko dhammarājā. so nagarassa
catūsu dvāresu catasso majjhe ekaṁ nivesanadvāre ekanti cha dānasālāyo
kāretvā kapaṇaddhikānaṁ dānaṁ deti sīlaṁ rakkhati uposathakammaṁ
karoti khantimettānuddayasampanno aṅke nisinnaṁ puttaṁ paritosayamāno

page number: 042

viya sabbasatte paritosayamāno dhammena rajjaṁ kāresi. tasseko
amacco antepure padussitvā aparabhāge pākaṭo jāto.
amaccā rañño ārocesuṁ. rājā pariggaṇhanto attanā
paccakkhato ñatvā taṁ amaccaṁ pakkosāpetvā andhabāla ayuttante
kataṁ na tvaṁ mama vijite vasituṁ arahasi attano dhanañca puttadārañca
gahetvā aññattha yāhīti raṭṭhā pabbājesi.
so kāsīraṭṭhaṁ atikkamma kosalajanapadaṁ gantvā kosalarājānaṁ
upaṭṭhahanto anukkamena rañño abbhantare vissāsiko jāto. so
ekadivasaṁ kosalarājānaṁ āha deva bārāṇasīrajjaṁ nāma
nimmakkhikamadhupaṭalasadisaṁ rājā atimuduko appeneva balavāhanena sakkā
bārāṇasīrajjaṁ gaṇhitunti. rājā tassa vacanaṁ sutvā
bārāṇasīrajjaṁ nāma mahā ayañca appeneva balavāhanena sakkā
bārāṇasīrajjaṁ gaṇhitunti āha kiṁ nu kho payuttakacoro siyāti cintetvā
payuttakosi maññeti āha. nāhaṁ deva payuttako saccameva
vadāmi sace me na saddahatha manusse pesetvā paccantagāmaṁ
hanāpetha te manusse gahetvā attano santakaṁ corānaṁ dhanaṁ
datvā vissajjessatīti. rājā ayaṁ ativiya sūro hutvā kathesi
vīmaṁsissāmi tāva nanti attano purise pesetvā bārāṇasīrañño
paccantagāmaṁ hanāpesi. te core gahetvā bārāṇasīrañño
dassesuṁ. rājā te disvā tātā kasmā gāmaṁ hanathāti
pucchi. jīvituṁ asakkontā devāti. atha kasmā mama santikaṁ

page number: 043

na āgamittha itodāni paṭṭhāya evarūpaṁ mā karitthāti tesaṁ dhanaṁ
datvā vissajjesi. te gantvā kosalarañño taṁ pavuttiṁ ārocesuṁ.
so ettakenāpi gantuṁ avisahanto puna majjhe janapadaṁ hanāpesi.
tepi core rājā tatheva dhanaṁ datvā vissajjesi. so ettakenapi
agantvā puna pesetvā antaravīthiṁ vilumpāpesi. rājāpi tesaṁ
corānaṁ dhanaṁ datvā vissajjesiyeva. tadā kosalarājā ativiya
dhammiko rājāti ñatvā bārāṇasīrajjaṁ gahessāmīti balavāhanaṁ
ādāya niyyāsi.
tadā pana bārāṇasīrañño mattavāraṇepi abhimukhaṁ āgacchante
anivattanadhammā asuniyāpi sīse patantiyā asantāsanasabhāvā
sīlavamahārājassa ruciyā sati sakalajambūdīpe rajjaṁ gahetuṁ samatthā
sahassamattā abhejjavarasūrā mahāyodhā honti. te kosalarājā
gacchatīti sutvā rājānaṁ upasaṅkamitvā deva kosalarājā kira
bārāṇasīrajjaṁ gaṇhissāmīti āgacchati gacchāma mayaṁ amhākaṁ
rajjasīmaṁ anokkantameva naṁ pothetvā gaṇhāmāti vadiṁsu. rājā
tātā maṁ nissāya aññesaṁ kilamanakiccaṁ natthi rajjatthiko rajjaṁ
gaṇhatu mā gamitthāti nivāresi. kosalarājā rajjasīmaṁ
atikkamitvā janapadamajjhaṁ pāvisi. amaccā punapi rājānaṁ
upasaṅkamitvā tatheva vadiṁsu. rājā purimanayeneva nivāresi. kosalarājā
bahinagareyeva ṭhatvā rajjaṁ vā detu yuddhaṁ vāti sīlavamahārājassa
sāsanaṁ pesesi. rājā taṁ sutvā natthi tayā saddhiṁ yuddhaṁ

page number: 044

rajjaṁ gaṇhatūti paṭisāsanaṁ pesesi. punapi amaccā rājānaṁ
upasaṅkamitvā deva na mayaṁ kosalarañño nagaraṁ pavisituṁ dema
bahinagareyeva pothetvā gaṇhāmāti āhaṁsu. rājā purimanayeneva
nivāretvā nagaradvārāni avāpurāpetvā saddhiṁ amaccasahassena
mahātale pallaṅkamajjhe nisīdi. kosalarājā mahantena balavāhanena
bārāṇasiṁ pāvisi. so ekaṁpi paṭisattuṁ apassanto rañño
nivesanadvāraṁ gantvā amaccagaṇaparivuto apārutadvāre nivesane
alaṅkatapaṭiyattaṁ mahātalaṁ āruyha nisinnaṁ niraparādhaṁ sīlavamahārājānaṁ
saddhiṁ amaccasahassena gaṇhāpetvā gacchatha imaṁ rājānaṁ saddhiṁ
amaccehi pacchābāhuṁ gāḷhabandhanaṁ bandhitvā āmakasusānaṁ netvā
galappamāṇe āvāṭe khaṇitvā yathā ekopi hatthaṁ ukkhipituṁ na
sakkoti evaṁ paṁsuṁ pakkhipitvā nikkhaṇatha rattiṁ sigālā āgantvā
etesaṁ kattabbayuttakaṁ karissantīti āha. manussā corarañño
āṇaṁ sutvā rājānaṁ saddhiṁ amaccehi pacchābāhuṁ gāḷhabandhanaṁ
bandhitvā nikkhamiṁsu.
tasmiṁpi kāle sīlavamahārājā corarañño āghātamattampi
nākāsi. tesupi amaccesu evaṁ bandhitvā nīyamānesu ekopi
rañño vacanaṁ bhindituṁ samattho nāma nāhosi. evaṁ suvinītā
kirassa parisā. atha te rājapurisā sāmaccaṁ sīlavamahārājānaṁ
āmakasusānaṁ netvā galappamāṇe āvāṭe khaṇitvā sīlavamahārājānaṁ
majjhe ubhosu passesu sesāmacce sabbepi āvāṭesu

page number: 045

otāretvā paṁsuṁ ākiritvā ghanaṁ ākoṭetvā āgamiṁsu.
sīlavamahārājā amacce āmantetvā corarañño upari kopaṁ akatvā
mettameva bhāvetha tātāti ovadi.
atha aḍḍharattikasamaye manussamaṁsaṁ khādissāmāti sigālā
āgamiṁsu. te disvā rājā ca amaccā ca ekappahāreneva
saddamakaṁsu. siṅgālā bhītā palāyiṁsu. te nivattitvā olokentā
pacchato kassaci anāgamanabhāvaṁ ñatvā puna paccāgamiṁsu. itarepi
tatheva saddamakaṁsu. evaṁ yāvatatiyaṁ palāyitvā puna olokentā tesu
ekassāpi anāgamanabhāvaṁ ñatvā vajjhappattā ete bhavissantīti sūrā
hutvā nivattitvā puna tesu saddaṁ karontesupi na palāyiṁsu.
jeṭṭhakasigālo rājānaṁ upagacchi. sesā sesānaṁ santikaṁ agamaṁsu.
upāyakusalo rājā tassa attano santikaṁ āgatabhāvaṁ ñatvā ḍaṁsituṁ
okāsaṁ dento viya gīvaṁ ukkhipitvā taṁ gīvāyaṁ ḍaṁsamānaṁ hanukaṭṭhikena
ākaḍḍhitvā yantena pakkhipitvā viya gāḷhaṁ gaṇhi. nāgabalena
raññā hanukaṭṭhikena ākaḍḍhitvā gīvāyaṁ daḷhagahitasiṅgālo attānaṁ
mocetuṁ asakkonto maraṇabhayatajjito mahāviravaṁ viravi. avasesā
sigālā tassa taṁ saddaṁ sutvā etena purisenesa gahito bhavissatīti
amacce upasaṅkamituṁ asakkontā maraṇabhayatajjitā sabbe palāyiṁsu.
rañño hanukaṭṭhikena yantena pakkhipitvā viya daḷhaṁ katvā
gahitasigāle aparāparaṁ sañcarante paṁsu sithilā ahosi. sopi siṅgālo
maraṇabhayabhīto catūhi pādehi rañño uparibhāge paṁsuṁ apabyūhati.

page number: 046

rājā paṁsūnaṁ sithilabhāvaṁ ñatvā sigālaṁ vissajjetvā nāgabalo
thāmasampanno aparāparaṁ sañcālento ubho hatthe ukkhipitvā
āvāṭamukhavaṭṭiyaṁ olubbha vātacchinnavalāhako viya nikkhamitvā ṭhito
amacce assāsetvā paṁsuṁ viyūhitvā te sabbe uddharitvā
amaccaparivuto āmakasusāne aṭṭhāsi.
tasmiṁ samaye manussā ekaṁ matamanussaṁ āmakasusāne chaḍḍentā
dvinnaṁ yakkhānaṁ sīmantarikāya chaḍḍesuṁ. te yakkhā taṁ manussaṁ
bhājetuṁ asakkontā vivādamakaṁsu mayaṁ imaṁ bhājetuṁ na sakkoma
ayaṁ sīlavamahārājā dhammiko esa no bhājetvā dassati etassa
santikaṁ gacchāmāti taṁ matamanussaṁ pāde gahetvā kaḍḍhantā rañño
santikaṁ gantvā deva amhākaṁ imaṁ bhājetvā dehīti āhaṁsu.
bho yakkhā ahaṁ imaṁ tumhākaṁ bhājetvā dadeyyaṁ aparisuddhasarīro
panamhi nhāyissāmi tāvāti. yakkhā corarañño ṭhapitaṁ
vāsitaudakaṁ attano ānubhāvena āharitvā rañño nhāpanatthāya adaṁsu.
nhātvā ṭhitassa cassa saṁharitvā ṭhapite corarañño sāṭake
āharitvā adaṁsu. te nivāsetvā ṭhitassa catujjātiyagandhasamuggaṁ
āharitvā adaṁsu. gandhe vilimpitvā ṭhitassa suvaṇṇasamugge
maṇitālavaṇṭesu ṭhapitāni nānāpupphāni āharitvā adaṁsu. pupphāni
pilandhitvā ṭhitakāle aññaṁ kiṁ karomāti pucchiṁsu. rājā
attano chātakākāraṁ dassesi. te yakkhā gantvā corarañño
sampāditaṁ nānaggarasabhojanaṁ āharitvā adaṁsu. rājā nhānānulitto

page number: 047

sumaṇḍitappasādhito nānaggarasabhojanaṁ bhuñji. yakkhā corarañño
ṭhapitaṁ vāsitapānīyaṁ suvaṇṇabhiṅgāreneva suvaṇṇasarakenapi saddhiṁ
āharitvā adaṁsu. athassa pānīyaṁ pivitvā mukhaṁ vikkhāletvā
hatthe dhovitvā ṭhitakāle corarañño sampāditaṁ pañcasugandhikaparivāraṁ
tambūlaṁ āharitvā adaṁsu. taṁ khāditvā ṭhitakāle aññaṁ
kiṁ karomāti pucchiṁsu. gantvā corarañño ussīsake nikkhittaṁ
maṅgalakhaggaṁ āharathāti. te tampi gantvā āhariṁsu. rājā
khaggaṁ gahetvā taṁ matamanussaṁ ujukaṁ ṭhapetvā matthakamajjhe asinā
paharitvā dve koṭṭhāse katvā dvinnaṁ yakkhānaṁ samavibhattameva
vibhajitvā adāsi datvā ca pana khaggaṁ dhovitvā sannayhitvā
aṭṭhāsi. atha te yakkhā manussamaṁsaṁ khāditvā suhitā hutvā
tuṭṭhacittā aññaṁ te mahārāja kiṁ karomāti pucchiṁsu. tenahi
tumhe attano ānubhāvena maṁ corarañño sirigabbhe otāretha
ime ca amacce attano gehe patiṭṭhāpethāti. te sādhu
devāti sampaṭicchitvā tathā akaṁsu.
tasmiṁ samaye corarājā alaṅkatasirigabbhe sirisayanapiṭṭhe nipanno
niddāyati. rājā tassa pamattassa niddāyantassa khaggatalena
udaraṁ pahari. so bhīto pabujjhitvā dīpālokena sīlavamahārājānaṁ
sañjānitvā sayanato uṭṭhāya satiṁ upaṭṭhapetvā ṭhito rājānaṁ
āha mahārāja evarūpāya rattiyā gahitārakkhe pihitadvāre bhavane
ārakkhamanussehi nirokāse ṭhāne khagagaṁ sannayhitvā

page number: 048

alaṅkatapaṭiyatto kathannāma tvaṁ imaṁ sayanapiṭṭhaṁ āgatoti. rājā attano
āgamanakāraṇaṁ sabbaṁ vitthārato kathesi. taṁ sutvā corarājā
saṁviggamānaso mahārāja ahaṁ manussabhūtopi samāno tumhākaṁ guṇe na
jānāmi paresaṁ lohitamaṁsaṁ khādakehi pana kakkhaḷehi pharusehi yakkhehi
tava guṇā ñātā na idānāhaṁ narinda evarūpe sīlasampanne tayi
dubbhissāmīti khaggaṁ ādāya sapathaṁ katvā rājānaṁ khamāpetvā
mahāsayane nipajjāpetvā attano khuddakamañcake nipajjitvā pabhātāya
rattiyā uṭṭhite suriye bheriñcārāpetvā sabbaseniyo ca
amaccabrāhmaṇagahapatike ca sannipātāpetvā tesaṁ purato ākāse
puṇṇacandaṁ ukkhipanto viya sīlavarañño guṇe kathetvā
parisamajjheyeva puna rājānaṁ khamāpetvā rajjaṁ paṭicchāpetvā ito
paṭṭhāya tumhākaṁ uppanno corupaddavo mayhaṁ bhāro mayā
gahitārakkhā tumhe rajjaṁ kārethāti vatvā pesuññakārakassa āṇaṁ katvā
attano balavāhanaṁ ādāya sakaraṭṭhameva gato.
sīlavamahārājāpi kho alaṅkatapaṭiyatto setacchattassa heṭṭhā
sarabhapādake kāñcanapallaṅke nisinno attano sampattiṁ oloketvā
ayañca evarūpā sampatti amaccasahassassa ca jīvitapaṭilābho mayi
viriyaṁ akaronte kiñci na abhavissa viriyabalena panāhaṁ naṭṭhañca
imaṁ yasañca paṭilabhiṁ amaccasahassassa ca jīvitadānaṁ adāsiṁ āsacchedaṁ
vata akatvā viriyameva kattabbaṁ kataviriyassa hi phalaṁ nāma evaṁ
samijjhatīti cintetvā udānavasena imaṁ gāthamāha

page number: 049

āsiṁsetheva puriso na nibbindeyya paṇḍito
passāmi vohaṁ attānaṁ yathā icchiṁ tathā ahūti.
tattha āsiṁsethevāti evāhaṁ viriyaṁ ārabhanto imamhā dukkhā
muccissāmīti attano viriyabalena āsaṁ karotheva. na nibbindeyya
paṇḍitoti upāyakusalo yuttappayuttaṭṭhāne viriyaṁ karonto ahaṁ
imassa viriyassa phalaṁ na labhissāmīti na ukkaṇṭheyya āsācchedakammaṁ na
kareyyāti attho. passāmi vohaṁ attānanti ettha voti nipātamattaṁ
ahaṁ ajja attānaṁ passāmi. yathā icchiṁ tathā ahūti ahaṁ hi
āvāṭe nikkhāto tamhā dukkhā muccitvā puna attano
rajjasampattiṁ icchiṁ sohaṁ imaṁ sampattiṁ pattaṁ attānaṁ passāmi yathevāhaṁ
pubbe icchiṁ tatheva me attā jātoti.
evaṁ bodhisatto aho vata bho sīlasampannānaṁ viriyaphalaṁ nāma
samijjhatīti imāya gāthāya udānaṁ udānetvā yāvajīvaṁ puññāni
karitvā yathākammaṅgato.
satthāpi imaṁ dhammadesanaṁ āharitvā saccāni pakāsesi.
saccapariyosāne ossaṭṭhaviriyo bhikkhu arahatte patiṭṭhāsi. satthā
anusandhiṁ ghaṭetvā jātakaṁ samodhānesi tadā duṭṭhāmacco devadatto
ahosi amaccasahassā buddhaparisā sīlavamahārājā pana ahamevāti.
mahāsīlavajātakaṁ paṭhamaṁ.
-------------

page number: 050

2. cūḷajanakajātakaṁ
vāyametheva purisoti idaṁ satthā jetavane viharanto
ossaṭṭhaviriyameva ārabbha kathesi.
tattha yaṁ vattabbaṁ taṁ sabbaṁ mahājanakajātake āvibhavissati.
rājā pana setacchattassa heṭṭhā nisinno imaṁ gāthamāha
vāyametheva puriso na nibbindeyya paṇḍito
passāmi vohaṁ attānaṁ udakā thalamubbhatanti.
tattha vāyamethevāti vāyāmaṁ karotheva. udakā thalamubbhatanti
udakato thalamuttiṇṇaṁ thale patiṭṭhitaṁ attānaṁ passāmīti.
idāni ossaṭṭhaviriyo bhikkhu arahattaṁ patto janakarājā
sammāsambuddho ahosīti.
cūḷajanakajātakaṁ dutiyaṁ.
------------
3. puṇṇapātijātakaṁ
tatheva puṇṇapātiyoti idaṁ satthā jetavane viharanto visavāruṇiṁ
ārabbha kathesi.
ekaṁ samayaṁ sāvatthiyaṁ surādhuttā sannipatitvā mantayiṁsu surāmūlaṁ
no khīṇaṁ kahaṁ nu kho labhissāmāti. atheko kakkhaḷadhutto āha
mā cintayittha attheko upāyoti. kataro upāyo nāmāti.

page number: 051

anāthapiṇḍiko aṅgulimuddikā pilandhitvā maṭṭhasāṭakanivattho
rājupaṭṭhānaṁ gacchati mayaṁ surācāṭiyaṁ visaññīkaraṇabhesajjaṁ pakkhipitvā
āpānaṁ sajjetvā nisīditvā anāthapiṇḍikassa āgamanakāle ito
ehi mahāseṭṭhīti pakkositvā taṁ suraṁ pāyetvā visaññībhūtassa
aṅgulimuddikā ca sāṭake ca gahetvā surāmūlaṁ karissāmāti. te
sādhūti sampaṭicchitvā tathā katvā seṭṭhissa āgamanakāle paṭimaggaṁ
gantvā sāmi ito tāva āgacchatha ayaṁ amhākaṁ santike
atimanāpā surā thokaṁ pivitvā gacchathāti vadiṁsu. sotāpanno
ariyasāvako kiṁ suraṁ pīvissati anatthiko samānopi ime dhutte
pariggaṇhissāmīti tesaṁ āpānabhūmiṁ gantvā tesaṁ kiriyaṁ oloketvā
ayaṁ surā imehi iminā nāma kāraṇena yojitāti ñatvā itodāni
paṭṭhāya ime ito palāpessāmīti cintetvā āha are duṭṭhadhuttā
tumhe surācāṭiyaṁ bhesajjaṁ pakkhipitvā āgatāgate pāyetvā
visaññīkatvā vilumpissāmāti āpānamaṇḍalaṁ sajjetvā nisinnā kevalaṁ
imaṁ suraṁ vaṇṇetha ekopi ko ukkhipitvā pivituṁ na ussahati
sace ayaṁ ayojitā assa tumheva piveyyāthāti. te dhutte
tajjetvā tato palāpetvā attano gehaṁ gantvā dhuttehi katakāraṇaṁ
tathāgatassa ārocessāmīti jetavanaṁ gantvā satthu ārocesi.
satthā na idāneva tāva gahapati te dhuttā taṁ vañcetukāmā jātā
pubbepi paṇḍitepi vañcetukāmā ahesunti vatvā tena yācito
atītaṁ āhari.

page number: 052

atīte bārāṇasiyaṁ brahmadatte rajjaṁ kārente bodhisatto
bārāṇasīseṭṭhī ahosi. tadāpete dhuttā evameva sammantetvā
suraṁ yojetvā bārāṇasīseṭṭhissa āgamanakāle paṭimaggaṁ gantvā
evameva kathayiṁsu. seṭṭhī anatthikopi hutvā te pariggaṇhitukāmo
gantvā tesaṁ kiriyaṁ oloketvā idaṁ nāma ete kātukāmā
palāpessāmi ne itoti cintetvā evamāha bho dhuttā suraṁ pivitvā
rājakulaṁ gantuṁ nāma na yuttaṁ rājānaṁ disvā puna āgacchanto
jānissāmi tumhe idheva nisīdathāti. rājupaṭṭhānaṁ gantvā
paccāgañchi. dhuttā ito etha sāmīti. so tattha gantvā bhesajjena
saṁyojitā cāṭiyo oloketvā evamāha bho dhuttā tumhākaṁ kiriyā
mayhaṁ na ruccati tumhākaṁ surācāṭiyo yathāpūritāva ṭhitā tumhe
kevalaṁ suraṁ vaṇṇetha na pana pivatha sacāyaṁ manāpā assa tumhepi
piveyyātha imāya pana visasaṁyojitāya bhavitabbanti tesaṁ manorathaṁ
bhindanto imaṁ gāthamāha
tatheva puṇṇapātiyo aññāyaṁ vattate kathā
ākārakena jānāmi nevāyaṁ bhaddakā surāti.
tattha tathevāti yathā mayā gamanakāle diṭṭhā idānipi imā
surācāṭiyo tatheva puṇṇā. aññāyaṁ vattate kathāti yā
ayaṁ tumhākaṁ surāvaṇṇanakathā vattati sā aññāva abhūtā tucchā
yadi hi esā surā manāpā assa tumhe piveyyātha upaḍḍhacāṭiyo
avasisseyyuṁ tumhākaṁ pana ekenāpi surā na pītā. ākārakena

page number: 053

jānāmīti tasmā iminā kāraṇena jānāmi. nevāyaṁ bhaddakā surāti
neva ayaṁ bhaddakā surā visasaṁyojitāya bhavitabbanti.
dhutte niggahetvā yathā puna evarūpaṁ na karonti tathā te
tajjetvā vissajjesi. so yāvajīvaṁ dānādīni puññāni karitvā
yathākammaṅgato.
satthā imaṁ dhammadesanaṁ āharitvā jātakaṁ samodhānesi tadā
dhuttā etarahi dhuttā bārāṇasīseṭṭhī pana ahamevāti.
puṇṇapātijātakaṁ tatiyaṁ.
------------
4. phalajātakaṁ
nāyaṁ rukkho durāruhoti idaṁ satthā jetavane viharanto ekaṁ
phalakusalaṁ upāsakaṁ ārabbha kathesi.
eko kira sāvatthīvāsī kuṭumbiko buddhappamukhaṁ bhikkhusaṅghaṁ
nimantetvā attano ārāme nisīdāpetvā yāgujajjakaṁ datvā
uyyānapālaṁ āṇāpesi bhikkhūhi saddhiṁ uyyāne vicaritvā ayyānaṁ ambādīni
nānāphalāni dehīti. so sādhūti paṭissuṇitvā bhikkhusaṅghaṁ ādāya
uyyāne vicaranto rukkhaṁ oloketvā etaṁ phalaṁ āmaṁ etaṁ na
supakkaṁ etaṁ supakkanti jānāti. yaṁ so vadati taṁ tatheva hoti.
bhikkhū gantvā tathāgatassa ārocesuṁ bhante ayaṁ uyyānapālo
phalakusalo bhūmiyaṁ ṭhitova rukkhaṁ oloketvā etaṁ phalaṁ āmaṁ etaṁ na

page number: 054

supakkaṁ etaṁ supakkanti jānāti yaṁ so vadati taṁ tatheva hotīti.
satthā na bhikkhave ayameva uyyānapālo phalakusalo pubbepi
paṇḍitāpi phalakusalā ahesunti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
satthavāhakule nibbattitvā vayappatto pañcahi sakaṭasatehi vaṇijjaṁ
karonto ekasmiṁ kāle mahāvattaniaṭaviṁ patvā aṭavīmukhe ṭhatvā
sabbe manusse sannipātāpetvā imissā aṭaviyā visarukkhā nāma
honti visapattāni visapupphāni visaphalāni visamadhūni hontiyeva pubbe
tumhehi aparibhuttaṁ yaṅkiñci pattaṁ vā phalaṁ vā pupphaṁ vā maṁ
anāpucchitvā mā khāditthāti āha. te sādhūti sampaṭicchitvā
aṭaviṁ otariṁsu. aṭavīmukhe ca ekasmiṁ gāmadvāre kiṁphalarukkho nāma
atthi tassa khandha sākhā palāsa puppha phalāni sabbāni ambasadisāneva
honti na kevalaṁ vaṇṇasaṇṭhānato gandharasehi cassa āmapakkāni
phalāni ambaphalasadisāneva khāditāni pana halāhalavisaṁ viya taṁ khaṇaṁyeva
jīvitakkhayaṁ pāpenti. purato gacchantā ekacce lolapurisā
ambarukkho ayanti saññāya phalāni khādiṁsu ekacce satthavāhaṁ
pucchitvāva khādissāmāti hatthena gahetvā aṭṭhaṁsu. te satthavāhe
āgate ayya imāni ambaphalāni khādāmāti pucchiṁsu. bodhisatto
nāyaṁ ambarukkhoti ñatvā kiṁphalarukkho nāmesa nāyaṁ ambarukkho
mā khādathāti vāretvā ye khādiṁsu tepi vamāpetvā catummadhuraṁ
pāyetvā arogaṁ akāsi. pubbe pana imasmiṁ rukkhamūle manussā

page number: 055

nivāsaṁ kappetvā ambaphalānīti imāni visaphalāni khāditvā jīvitakkhayaṁ
pāpuṇanti. punadivase gāmavāsino nikkhamitvā matamanusse disvā
pāde gaṇhitvā paṭicchannaṭṭhāne chaḍḍetvā sakaṭehi saddhiṁyeva sabbaṁ
tesaṁ santakaṁ gahetvā gacchanti. te taṁ divasaṁpi aruṇuggamanakāleyeva
mayhaṁ balibaddā bhavissanti mayhaṁ sakaṭaṁ mayhaṁ bhaṇḍanti vegena
taṁ rukkhamūlaṁ gantvā manusse nīroge disvā kathaṁ tumhe imaṁ rukkhaṁ
nāyaṁ ambarukkhoti jānitthāti pucchiṁsu. te mayaṁ na jānāma
satthavāhajeṭṭhako no jānātīti āhaṁsu. manussā bodhisattaṁ pucchiṁsu
paṇḍita kinti katvā tvaṁ imassa rukkhassa nāmbarukkhabhāvaṁ
aññāsīti. so dvīhi kāraṇehi aññāsinti vatvā imaṁ gāthamāha
nāyaṁ rukkho durāruho napi gāmato ārakā
ākārakena jānāmi nāyaṁ sādhuphalo dumoti.
tattha nāyaṁ rukkho durāruhoti ayaṁ visarukkho na dukkhāruho
hoti ukkhipitvā ṭhapitanisseṇī viya sukhena ārohituṁ sakkāti vadati.
napi gāmato ārakāti gāmato dūre ṭhitopi na hoti gāmadvāre
ṭhitoyevāti dīpeti. ākārakena jānāmīti iminā dubbidhena
kāraṇenāhaṁ imaṁ rukkhaṁ jānāmi. kinti. nāyaṁ sādhuphalo dumoti sace
hi ayaṁ madhuraphalo ambarukkho abhavissa evaṁ sukhāruḷhe avidūre
ṭhite etasmiṁ ekampi phalaṁ na tiṭṭheyya phalakhādakamanussehi
niccaparivutova assa evaṁ ahaṁ attano ñāṇena paricchinditvā imassa
visarukkhabhāvaṁ aññāsinti.

page number: 056

mahājanassa dhammaṁ desetvā sotthigamanaṁ gato.
satthāpi evaṁ bhikkhave pubbepi paṇḍitā phalakusalā ahesunti
imaṁ dhammadesanaṁ āharitvā anusandhiṁ ghaṭetvā jātakaṁ samodhānesi
tadā parisā buddhaparisā ahesuṁ satthavāho pana ahamevāti.
phalajātakaṁ catutthaṁ.
-------------
5. pañcāvudhajātakaṁ
yo alīnena cittenāti idaṁ satthā jetavane viharanto ekaṁ
ossaṭṭhaviriyaṁ bhikkhuṁ ārabbha kathesi.
taṁ bhikkhuṁ satthā āmantetvā saccaṁ kira tvaṁ bhikkhu
ossaṭṭhaviriyoti pucchitvā saccaṁ bhagavāti vutte bhikkhu pubbepi paṇḍitā
viriyaṁ kātuṁ yuttaṭṭhāne viriyaṁ katvā rajjasampattiṁ pāpuṇiṁsūti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa rañño aggamahesiyā kucchismiṁ nibbatti. tassa
nāmagahaṇadivase aṭṭhasate brāhmaṇe sabbakāmehi santappetvā lakkhaṇāni
paṭipucchiṁsu. lakkhaṇakusalā brāhmaṇā lakkhaṇasampattiṁ disvā
puññasampanno mahārāja kumāro tumhākaṁ accayena rajjaṁ pāpuṇissati
pañcāvudhakammena paññāto pākaṭo sakalajambūdīpe aggapuriso
bhavissatīti byākariṁsu. brāhmaṇānaṁ vacanaṁ sutvā kumārassa

page number: 057

nāmaṁ gaṇhantā pañcāvudhakumāroti nāmaṁ akaṁsu. atha naṁ viññutaṁ
patvā soḷasavassapadese ṭhitaṁ rājā āmantetvā tāta sippaṁ
uggaṇhāhīti āha. kassa santike gaṇhāmi devāti. gaccha
tāta gandhāraraṭṭhe takkasilānagare disāpāmokkhassa ācariyassa santike
sippaṁ uggaṇha idañcassa ācariyabhāgaṁ dadeyyāsīti sahassaṁ
datvā uyyojesi. so tattha gantvā sippaṁ sikkhitvā ācariyena
dinnaṁ pañcāvudhaṁ gahetvā ācariyaṁ vanditvā takkasilānagarato
nikkhamitvā sannaddhapañcāvudho bārāṇasīmaggaṁ paṭipajji. so antarāmagge
silesalomayakkhena nāma adhiṭṭhitaṁ ekaṁ aṭaviṁ pāpuṇi. atha naṁ
aṭavīmukhe manussā disvā bho māṇava mā imaṁ aṭaviṁ pāvisi
silesalomayakkho nāmettha atthi so diṭṭhadiṭṭhamanusse jīvitakkhayaṁ
pāpetīti nivārayiṁsu.
bodhisatto attānaṁ takkento asambhīto kesarasīho viya
aṭaviṁ pāvisiyeva. tasmiṁ aṭavīmajjhaṁ sampatte so yakkho
tālamatto hutvā kūṭāgāramattaṁ sīsaṁ cakkappamāṇāni akkhīni
kaddalimakulamattā dve dāṭhā ca māpetvā setamukho kabarakucchi
nīlahatthapādo hutvā bodhisattassa attānaṁ dassetvā kahaṁ yāsi tiṭṭha
bhakkhosi meti āha. atha naṁ bodhisatto yakkha ahaṁ attānaṁ
takketvā idha paviṭṭho tvaṁ appamatto hutvā maṁ upagaccheyyāsi
visapītena hi sarena taṁ vijjhitvā tattheva pātessāmīti santajjetvā

page number: 058

halāhalavisapītaṁ saraṁ sannayhitvā muñci. so yakkhassa lomesuyeva
allīyi. tato aññaṁ tato aññanti evaṁ paññāsa sare
muñci. sabbe tassa lomesuyeva allīyiṁsu. yakkho sabbepi te
sare poṭhetvā attano pādamūleyeva pātetvā bodhisattaṁ upasaṅkami.
bodhisatto punapi taṁ tajjetvā khaggaṁ kaḍḍhetvā pahari.
tettiṁsaṅgulāyato khaggo lomesuyeva allīyi. atha naṁ kaṇayena pahari.
sopi lomesuyeva allīyi. tassa allīnabhāvaṁ ñatvā muggarena
pahari. sopi lomesuyeva allīyi. tassa allīnabhāvaṁ ñatvā
bho yakkha na te ahaṁ pañcāvudhakumāro nāmāti sutapubbo ahaṁ
tayā adhiṭṭhitaṁ aṭaviṁ pavisanto dhanuādīni takketvā paviṭṭho
attānaññeva pana takketvā paviṭṭho ajja taṁ pothetvā
cuṇṇavicuṇṇaṁ karissāmīti abhītasīhanādaṁ nāma dassento unnaditvā
dakkhiṇahatthena yakkhaṁ pahari. hattho lomesu allīyi. vāmahatthena
pahari. sopi allīyi. dakkhiṇapādena pahari. sopi allīyi.
vāmapādena pahari. sopi allīyi. sīsena taṁ pothetvā
cuṇṇavicuṇṇaṁ karissāmīti sīsena pahari. tampi lomesuyeva allīyi.
so pañcasu ṭhānesu baddho olambantopi nibbhayo nissārajjova
ahosi.
yakkho cintesi ayaṁ eko purisasīhova purisājānīyo na
purisamattova mādisena nāmassa yakkhena gahitassa santāsamattampi
na bhavissati mayā imasmiṁ magge hanantena ekopi evarūpo

page number: 059

puriso na diṭṭhapubbo kasmā nu kho esa na bhāyatīti. so
taṁ khādituṁ avisahanto kasmā nu kho tvaṁ māṇava maraṇabhayaṁ na
bhāyasīti pucchi. kiṁkāraṇā yakkha bhāyissāmi ekasmiṁ hi
attabhāve etaṁ maraṇaṁ niyatameva apica mayhaṁ kucchimhi vajirāvudhaṁ
atthi sace maṁ khādissasi taṁ āvudhaṁ jirāpetuṁ na sakkhissasi
tante antāni khaṇḍākhaṇḍikaṁ chinditvā jīvitakkhayaṁ pāpessati
iti ubhopi nassissāma iminā kāraṇenāhaṁ na bhāyāmīti. idaṁ
kira bodhisatto attano abbhantare ñāṇāvudhaṁ sandhāya kathesi.
taṁ sutvā yakkho cintesi ayaṁ māṇavo saccameva bhaṇati imassa
purisasīhassa sarīrato muggabījamattampi maṁsakhaṇḍaṁ mayhaṁ kucchiṁ
jīrāpetuṁ na sakkhissati vissajjessāmi nanti maraṇabhayabhīto bodhisattaṁ
vissajjetvā māṇava purisasīho tvaṁ na te ahaṁ maṁsaṁ khādissāmi
tvaṁ ajja rāhumukhā mutto cando viya mama hatthato muccitvā
ñātisuhajjamaṇḍalaṁ tosento yāhīti āha. atha naṁ bodhisatto
āha yakkha ahaṁ tāva gamissāmi tvaṁ pana pubbepi akusalaṁ
katvā luddo lohitapāṇī pararuhiramaṁsabhakkho hutvā nibbatto
sace idhāpi ṭhatvā akusalameva karissasi andhakārā andhakāraṁ
gamissasi maṁ diṭṭhakālato paṭṭhāya pana na sakkā tayā akusalaṁ
kātuṁ pāṇātipātakammannāma niraye tiracchānayoniyaṁ pettivisaye
asurakāye ca nibbatteti manussesu nibbattaṭṭhāne appāyukasaṁvattanikaṁ
hotīti evamādinā nayena pañcannaṁ dussīlakammānaṁ ādīnavaṁ pañcannaṁ

page number: 060

sīlānaṁ ānisaṁsaṁ kathetvā nānākāraṇehi yakkhaṁ tajjetvā dhammaṁ
desetvā dametvā nibbisevanaṁ katvā pañcasu sīlesu patiṭṭhāpetvā
tassāyeva naṁ aṭaviyā balippaṭiggāhakaṁ devataṁ katvā appamādena
ovaditvā aṭavito nikkhamanto aṭavīmukhe manussānaṁ ācikkhitvā
sannaddhapañcāvudho bārāṇasiṁ gantvā mātāpitaro disvā aparabhāge
rajje patiṭṭhāya dhammena rajjaṁ kārento dānādīni ca puññāni
katvā yathākammaṅgato.
satthāpi imaṁ dhammadesanaṁ āharitvā abhisambuddho hutvā
imaṁ gāthamāha
yo alīnena cittena alīnamanaso naro
bhāveti kusalaṁ dhammaṁ yogakkhemassa pattiyā
pāpuṇe anupubbena sabbasaṁyojanakkhayanti.
tatrāyaṁ piṇḍattho yo puriso alīnena asaṅkucitena cittena
pakatiyā alīnamano alīnajjhāsayova hutvā anavajjaṭṭhena kusalaṁ
sattattiṁsabodhipakkhiyabhedaṁ dhammaṁ bhāveti vaḍḍheti visālena cittena
vipassanaṁ anuyuñjati catūhi yogehi khemassa nibbānassa pattiyā
so evaṁ sabbasaṅkhāresu aniccaṁ dukkhaṁ anattāti tilakkhaṇaṁ āropetvā
taruṇavipassanato paṭṭhāya uppanne bodhipakkhiyadhamme bhāvento
anupubbena ekasaṁyojanampi anavasesetvā sabbesaṁ saṁyojanānaṁ
khayakarassa catutthamaggassa pariyosāne uppannattā sabbasaṁyojanakkhayoti
saṅkhyaṁ gataṁ arahattaṁ pāpuṇeyyāti.

page number: 061

evaṁ satthā arahattena dhammadesanāya kūṭaṁ gahetvā matthake
cattāri saccāni pakāsesi. saccapariyosāne so bhikkhu arahattaṁ
pāpuṇi. satthāpi anusandhiṁ ghaṭetvā jātakaṁ samodhānesi tadā
yakkho aṅgulimālo ahosi pañcāvudhakumāro pana ahamevāti.
pañcāvudhajātakaṁ pañcamaṁ.
-------------
6. kāñcanakkhandhajātakaṁ
yo pahaṭṭhena cittenāti idaṁ satthā jetavane viharanto
aññataraṁ bhikkhuṁ ārabbha kathesi.
eko kira sāvatthīvāsī kulaputto satthu dhammadesanaṁ sutvā
ratanasāsane uraṁ datvā pabbaji. athassa ācariyupajjhāyā āvuso
ekavidhena sīlannāma duvidhena tividhena catuvidhena pañcavidhena chabbidhena
sattavidhena aṭṭhavidhena navavidhena dasavidhena bahuvidhena sīlannāma idaṁ
cūḷasīlannāma idaṁ majjhimasīlannāma idaṁ mahāsīlannāma idaṁ
pāṭimokkhasaṁvarasīlannāma idaṁ indriyasaṁvarasīlannāma idaṁ
ājīvapārisuddhisīlannāma idaṁ paccayapaṭisevanasīlannāmāti sīlaṁ ācikkhanti. so
cintesi idaṁ sīlannāma atibahuṁ ahaṁ ettakaṁ samādāya vattituṁ
na sakkhissāmi sīlaṁ pūretuṁ asakkontassa ca nāma pabbajjāya ko
attho ahaṁ gihī hutvā dānādīni puññāni karissāmi
puttadārañca posessāmīti evaṁ pana cintetvā bhante ahaṁ sīlaṁ

page number: 062

rakkhituṁ na sakkhissāmi asakkontassa pabbajjāya ko attho ahaṁ
hīnāyāvaṭaṭissāmi tumhākaṁ pattacīvaraṁ gaṇhathāti āha. atha naṁ
ācariyupajjhāyā āhaṁsu āvuso evaṁ sante dasabalaṁ vanditvā
yāhīti. te taṁ ādāya satthu santikaṁ dhammasabhaṁ agamaṁsu.
satthā taṁ disvāva kiṁ bhikkhave anatthikaṁ bhikkhuṁ ādāya
āgatatthāti āha. bhante ayaṁ bhikkhu ahaṁ sīlaṁ rakkhituṁ na
sakkhissāmīti pattacīvaraṁ niyyādeti atha naṁ mayaṁ gahetvā āgatāti.
kasmā pana tumhe bhikkhave imassa bhikkhuno bahuṁ sīlaṁ ācikkhatha
yattakaṁ esa rakkhituṁ sakkoti tattakameva rakkhissati ito paṭṭhāya
tumhe etaṁ mā kiñci avacuttha ahameva kattabbaṁ jānissāmīti
ehi tvaṁ bhikkhu kiṁ te bahunā sīlena tīṇiyeva sīlāni rakkhituṁ
na sakkhissasīti. sakkhissāmi bhanteti. tenahi tvaṁ ito paṭṭhāya
kāyadvāraṁ vacīdvāraṁ manodvāranti tīṇi dvārāni rakkha mā kāyena
pāpakammaṁ kari mā vācāya mā manasā gaccha mā hīnāyāvaṭṭa
imāni tīṇiyeva sīlāni rakkhāti. ettāvatā so bhikkhu
tuṭṭhamānaso sādhu bhante rakkhissāmi imāni tīṇi sīlānīti satthāraṁ
vanditvā ācariyupajjhāyehi saddhiṁyeva agamāsi. so tāni tīṇi
sīlāni pūrentova aññāsi ācariyupajjhāyehi mayhaṁ ācikkhitaṁ
sīlampi ettakameva te pana attano abuddhabhāvena maṁ bujjhāpetuṁ
nāsakkhiṁsu sammāsambuddho attano buddhasubuddhatāya anuttaradhammarājatāya
ettakaṁ sīlaṁ tīsuyeva dvāresu pakkhipitvā maṁ gaṇhāpesi

page number: 063

avassayo vata me satthā jātoti vipassanaṁ vaḍḍhetvā katipāheneva
arahatte patiṭṭhāsi. taṁ pavuttiṁ ñatvā dhammasabhāyaṁ sannipatitvā
bhikkhū āvuso taṁ kira bhikkhuṁ sīlāni rakkhituṁ na sakkomīti
hīnāyāvaṭṭantaṁ sabbasīlāni tīhi koṭṭhāsehi saṅkhipitvā gāhāpetvā
satthā arahattaṁ pāpesi aho buddhā nāma acchariyamanussāti
buddhaguṇe kathentā nisīdiṁsu. satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave idāneva atigarukopi bhāro koṭṭhāsavasena bhājetvā dinno
lahuko viya hoti pubbepi paṇḍitā mahantaṁ kāñcanakkhandhaṁ labhitvā
ukkhipituṁ asakkontāpi vibhāgaṁ katvā ukkhipitvā agamaṁsūti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
ekasmiṁ gāmake kasako ahosi. so ekadivasaṁ aññatarasmiṁ
chaḍḍitagāmakkhette kasiṁ kasati. pubbepi tasmiṁ gāme eko vibhavasampanno
seṭṭhī ūrumattaparimāṇaṁ catuhatthāyāmaṁ kāñcanakkhandhaṁ nidahitvā
kālamakāsi. tasmiṁ bodhisattassa naṅgalaṁ laggitvā aṭṭhāsi.
so mūlasantānakaṁ bhavissatīti paṁsuṁ viyūhanto taṁ disvā paṁsunā
paṭicchādetvā divasaṁ kasitvā aṭṭhaṅgate suriye yuganaṅgalādīni
ekamante nikkhipitvā kāñcanakkhandhaṁ gaṇhitvā gacchissāmīti taṁ
ukkhipituṁ nāsakkhi asakkonto nisīditvā ettakaṁ kucchibharaṇāya
bhavissati ettakaṁ nidahitvā ṭhapessāmi ettakena kammante

page number: 064

payojessāmi ettakaṁ dānādipuññakiriyāya bhavissatīti cattāro koṭṭhāse
akāsi. tassevaṁ vibhattakāle so kāñcanakkhandho sallahuko viya
ahosi. so taṁ ukkhipitvā gharaṁ netvā catuddhā vibhajitvā dānādīni
puññāni katvā yathākammaṅgato.
iti bhagavā imaṁ dhammadesanaṁ āharitvā abhisambuddho hutvā
imaṁ gāthamāha
yo pahaṭṭhena cittena pahaṭṭhamanaso naro
bhāveti kusalaṁ dhammaṁ yogakkhemassa pattiyā
pāpuṇe anupubbena sabbasaṁyojanakkhayanti.
tattha pahaṭṭhenāti vinīvaraṇena. pahaṭṭhamanasoti tāyaeva
vinīvaraṇatāya pahaṭṭhamanaso suvaṇṇaṁ viya pahaṁsitvā
samujjotitasappabhāsakkatacitto hutvāti attho.
evaṁ satthā arahattanikūṭena desanaṁ niṭṭhapetvā anusandhiṁ
ghaṭetvā jātakaṁ samodhānesi tadā kāñcanakkhandhaladdhapuriso ahameva
ahosīti.
kāñcanakkhandhajātakaṁ chaṭṭhaṁ.
------------

page number: 065

7. vānarindajātakaṁ
yassete caturo dhammāti idaṁ satthā veḷuvane viharanto
devadattassa vadhāya parisakkanaṁ ārabbha kathesi.
tasmiṁ samaye satthā devadatto vadhāya parisakkatīti sutvā
na bhikkhave idāneva devadatto mayhaṁ vadhāya parisakkati pubbepi
parisakkiyeva tāsamattampi kātuṁ nāsakkhīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kapiyoniyaṁ nibbattitvā vuḍḍhimanvāya assapotappamāṇo
thāmasampanno ekacaro hutvā nadītīre vigarati. tassā pana nadiyā
vemajjhe eko dīpako nānappakārehi amba panasādīhi phalarukkhehi
sampanno. bodhisatto nāgabalo thāmasampanno nadiyā orimatīrato
uppatitvā dīpakassa orato nadīmajjhe eko piṭṭhipāsāṇo
atthi tasmiṁ patati tato uppatitvā tasmiṁ dīpake patati tattha
nānappakārāni phalāni khāditvā sāyaṁ teneva upāyena paccāgantvā
attano vasanaṭṭhāne vasitvā punadivasepi tatheva karoti iminā
niyāmeneva tattha vāsaṁ kappesi. tasmiṁ pana kāle eko
kumbhīlo sapajāpatiko tassā nadiyā vasati. tassa bhariyā
bodhisattaṁ aparāparaṁ gacchantaṁ disvā bodhisattassa hadayamaṁse dohaḷaṁ
uppādetvā kumbhīlaṁ āha mayhaṁ kho ayya imassa vānarindassa

page number: 066

hadayamaṁse dohaḷo uppannoti. kumbhīlo sādhu bhadde lacchasīti
vatvā ajja taṁ sāyaṁ dīpakato āgacchantameva gaṇhissāmīti
gantvā piṭṭhipāsāṇe nipajji. bodhisatto divasaṁ caritvā
sāyaṇhasamaye dīpake ṭhitova pāsāṇaṁ oloketvā ayaṁ pāsāṇo
idāni uccataro khāyati kinnu kho kāraṇanti cintesi. tassa
kira udakappamāṇañca pāsāṇappamāṇañca suvavaṭṭhāpitameva hoti.
tenassa etadahosi ajja imissā nadiyā udakaṁ neva hāyati na
vaḍḍhati atha ca panāyaṁ pāsāṇo mahā hutvā paññāyati
kacci nu kho ettha mayhaṁ gahaṇatthāya kumbhīlo nipannoti. so
vīmaṁsissāmi tāva nanti tattheva ṭhatvā pāsāṇena saddhiṁ kathento viya
bho pāsāṇāti vatvā paṭivacanaṁ alabhanto yāvatatiyaṁ pāsāṇāti
āha. pāsāṇo kiṁ paṭivacanaṁ dassati. punapi naṁ vānaro kiṁ
bho pāsāṇa ajja mayhaṁ paṭivacanaṁ na desīti āha. kumbhīlo
sutvā addhā aññesu divasesu ayaṁ pāsāṇo vānarindassa
paṭivacanaṁ adāsi dassāmidānissa vacananti cintetvā kiṁ bho
vānarindāti āha. kosi tvanti. ahaṁ kumbhīloti. kimatthaṁ
ettha nipannosīti. tava hadayamaṁsaṁ paṭṭhayamānoti. bodhisatto
cintesi añño me gamanamaggo natthi ajja mayā esa
kumbhīlo vañcetabboti. atha naṁ evamāha samma kumbhīla ahaṁ
attānaṁ tuyhaṁ pariccajissāmi tvaṁ mukhaṁ vivaritvā maṁ tava santikaṁ
āgatakāle gaṇhāhīti. kumbhīlānañhi mukhe vivaṭe akkhīni

page number: 067

nimmilanti. so taṁ kāraṇaṁ asallakkhetvā mukhaṁ vivari. athassa
akkhīni pithīyiṁsu. so mukhaṁ vivaritvā akkhīni nimmiletvā nipajji.
bodhisatto tathābhāvaṁ ñatvā dīpakā uppatito gantvā kumbhīlassa
matthakaṁ akkamitvā tato uppatito vijjulatā viya vijjotamāno
paratīre aṭṭhāsi. kumbhīlo taṁ acchariyaṁ disvā iminā vānarindena
atiaccherakaṁ katanti cintetvā bho vānarinda imasmiṁ loke catūhi
dhammehi samannāgato puggalo paccāmitte abhibhavati te sabbepi
tuyhaṁ abbhantare atthi maññeti vatvā imaṁ gāthamāha
yassete caturo dhammā vānarinda yathā tava
saccaṁ dhammo dhiti cāgo diṭṭhaṁ so ativattatīti.
tattha yassāti yassa kassaci puggalassa. eteti idāni
vattabbe paccakkhato niddisati. caturo dhammāti cattāro
guṇā. saccanti vacīsaccaṁ mama santikaṁ āgamissāmīti vatvā
musāvādaṁ akatvā āgatoyevāti etante vacīsaccaṁ. dhammoti
vicāraṇapaññā evaṁ kate idaṁ nāma bhavissati esā te
vicāraṇapaññā. dhitīti abbocchinnaviriyaṁ vuccati etampi te
atthi. cāgoti attapariccāgo tvaṁ attānaṁ pariccajitvā mama santikaṁ
āgato yaṁ panāhaṁ gaṇhituṁ nāsakkhiṁ mayhameveso doso.
diṭṭhanti paccāmittaṁ. so ativattatīti yassa puggalassa yathā tava
evaṁ ete cattāro dhammā atthi so yathā maṁ ajja tvaṁ
atikkanto tatheva attano paccāmittaṁ atikkamati abhibhavatīti.

page number: 068

evaṁ kumbhīlo bodhisattaṁ pasaṁsitvā attano vasanaṭṭhānaṁ gato.
satthāpi na bhikkhave devadatto idāneva mayhaṁ vadhāya
parisakkati pubbepi parisakkiyevāti imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā kumbhīlo devadatto
ahosi bhariyāpissa ciñcamāṇavikā vānarindo pana ahamevāti.
vānarindajātakaṁ sattamaṁ.
--------------
8. tayodhammajātakaṁ
yassete ca tayo dhammāti idaṁ satthā veḷuvane viharanto
vadhāya parisakkanameva ārabbha kathesi.
atīte bārāṇasiyaṁ brahmadatte rajjaṁ kārente devadatto
vānarayoniyaṁ nibbattitvā himavantappadese yūthaṁ pariharanto attānaṁ
paṭicca jātānaṁ vānarapotakānaṁ vuḍḍhippattānaṁ ime yūthaṁ
parihareyyunti bhayena dantehi ḍaṁsitvā tesaṁpi ḷījāni uppāṭeti.
tadā bodhisattopi taññeva paṭicca ekissā vānariyā kucchismiṁ
paṭisandhiṁ gaṇhi. atha sā vānarī gabbhassa patiṭṭhitabhāvaṁ ñatvā
attano gabbhaṁ anurakkhamānā aññaṁ pabbatapādaṁ agamāsi. sā
paripakkagabbhā bodhisattaṁ vijāyi. so vuḍḍhimanvāya viññutaṁ
patto thāmasampanno ahosi. so ekadivasaṁ mātaraṁ pucchi amma
mayhaṁ pitā kahanti. tāta asukasmiṁ nāma pabbate yūthaṁ pariharanto

page number: 069

vasatīti. amma tassa maṁ santikaṁ nehīti. tāta na sakkā
tayā pitu santikaṁ gantuṁ pitā hi te attānaṁ paṭicca jātānaṁ
vānarapotakānaṁ yūthapariharaṇabhayena dantehi ḍaṁsitvā bījāni uppāṭetīti
vadati. amma nehi maṁ tattha ahaṁ jānissāmīti. sā puttaṁ
ādāya tassa santikaṁ agamāsi.
so vānaro attano puttaṁ disvā ayaṁ vaḍḍhanto mayhaṁ
yūthaṁ pariharituṁ na dassati idāneva māretabbo etaṁ āliṅganto
viya gāḷhaṁ pīḷetvā jīvitakkhayaṁ pāpessāmīti cintetvā ehi
tāta ettakaṁ kālaṁ kahaṁ gatosīti bodhisattaṁ āliṅganto viya
nippīḷesi. bodhisatto pana nāgabalo thāmasampanno sopi naṁ
nippīḷesi. athassa aṭṭhīni bhijjanākārappattāni ahesuṁ. athassa
etadahosi ayaṁ vaḍḍhanto maṁ māressati kena nu kho upāyena
puretaraññeva māreyyanti. tato cintesi ayaṁ avidūre
rakkhasapariggahito saro tattha naṁ rakkhasena khādāpessāmīti. atha naṁ
evaṁ āha tāta ahaṁ mahallako imaṁ yūthaṁ niyyādemi ajjeva taṁ rājānaṁ
karomi asukasmiṁ nāma ṭhāne saro atthi tattha dve kumudiniyo
tisso uppaliniyo pañca paduminiyo pupphanti gaccha tato pupphāni
āharāti. so sādhu tāta āharissāmīti gantvā sahasā
anotaritvā samantā padaṁ paricchindanto otiṇṇapadaññeva addasa na
uttiṇṇapadaṁ. so iminā sarena rakkhasapariggahitena bhavitabbaṁ

page number: 070

mayhaṁ pitā attanā vadhituṁ asakkonto rakkhasena maṁ khādāpetukāmo
bhavissati ahaṁ imañca saraṁ na otarissāmi pupphāni ca gahessāmīti
nirudakaṭṭhānaṁ gantvā vegaṁ gahetvā uppatitvā purato gacchanto
nirudake okāse ṭhitāneva dveva pupphāni gahetvā paratīre pati
paratīrato orimatīraṁ āgacchanto tenevupāyena dve gaṇhi. evaṁ
ubhosu passesu rāsiṁ karonto pupphāni ca gaṇhi rakkhasassa ca
āṇaṭṭhānaṁ na otari. athassa ito uttariṁ ukkhipituṁ na sakkhissāmīti
tāni pupphāni ekasmiṁ ṭhāne rāsiṁ karontassa so rakkhaso
mayā ettakaṁ kālaṁ evarūpo paññavā acchariyapuriso na diṭṭhapubbo
pupphāni ca yāvadicchakaṁ gahitāni mayhañca āṇaṭṭhānaṁ na otiṇṇoti
udakaṁ dvidhā bhindanto udakato uṭṭhāya bodhisattaṁ upasaṅkamitvā
vānarinda yassa imasmiṁ loke tayo dhammā atthi so paccāmittaṁ
abhibhavati te sabbepi tava abbhantare atthi maññeti vatvā
bodhisattassa thutiṁ karonto imaṁ gāthamāha
yassete ca tayo dhammā vānarinda yathā tava
dakkhiyaṁ sūriyaṁ paññā diṭṭhaṁ so ativattatīti.
tattha dakkhiyanti dakkhabhāvo. sampattabhayaṁ vidhamituṁ jānanapaññāya
sampayuttauttamaviriyassetaṁ nāmaṁ. sūriyanti sūrabhāvo.
nibbhayabhāvassetaṁ nāmaṁ. paññāti paññāpanapaṭṭhapanāya
upāyapaññāyetaṁ nāmaṁ.

page number: 071

evaṁ so dakarakkhaso imāya gāthāya bodhisattassa thutiṁ katvā
imāni pupphāni kimatthaṁ harasīti pucchi. pitā maṁ rājānaṁ kātukāmo
tena kāraṇena harāmīti. na sakkā tādisena uttamapurisena pupphāni
vahituṁ ahaṁ vahissāmīti ukkhipitvā tassa pacchato agamāsi.
athassa pitā dūratova taṁ disvā ahaṁ imaṁ rakkhasabhattaṁ bhavissatīti
pahiṇiṁ sodānesa rakkhasaṁ pupphāni vahāpento āgacchati idānimhi
naṭṭhoti cintento sattadhā hadayaphālanaṁ patvā tattheva jīvitakkhayaṁ
patto. sesā vānarā sannipatitvā bodhisattaṁ rājānaṁ akaṁsu.
satthāpi imaṁ dhammadesanaṁ āharitvā anusandhiṁ ghaṭetvā jātakaṁ
samodhānesi tadā yūthapati devadatto ahosi yūthapatiputto pana
ahamevāti.
tayodhammajātakaṁ aṭṭhamaṁ.
-----------
9. bherivādajātakaṁ
dhame dhameti idaṁ satthā jetavane viharanto aññataraṁ dubbacaṁ
ārabbha kathesi.
tañhi bhikkhuṁ satthā saccaṁ kira tvaṁ dubbacosīti pucchitvā
saccaṁ bhagavāti vutte na tvaṁ bhikkhu idāneva dubbaco pubbepi
dubbacoyevāti vatvā atītaṁ āhari.

page number: 072

atīte bārāṇasiyaṁ brahmadatte rajjaṁ kārente bodhisatto
bherivādakakule nibbattitvā gāmake vasati. so bārāṇasiyaṁ nakkhattaṁ
saṅghuṭṭhanti sutvā samajjamaṇḍale bheriṁ vādetvā dhanaṁ āharissāmīti
puttaṁ ādāya tattha gantvā bheriṁ vādetvā bahuṁ dhanaṁ labhi
taṁ ādāya attano gāmaṁ gacchanto corāṭaviṁ patvā puttaṁ nirantaraṁ
bheriṁ vādentaṁ vāresi tāta nirantaraṁ bheriṁ avādetvā
maggapaṭipannaissarabheriṁ viya antarantarā vādehīti. so pitarā vāriyamānopi
bherisaddeneva core palāpessāmīti vatvā nirantarameva vādeti.
corā paṭhamaññeva bherisaddaṁ sutvā issarabheri viya bhavissatīti
palāyitvā ativiya ekābaddhaṁ saddaṁ sutvā nāyaṁ issarabheri
bhavissatīti āgantvā upadhārentā dveyeva jane disvā pothetvā
vilumpiṁsu. bodhisatto kicchena vata no laddhadhanaṁ ekābaddhaṁ
katvā vādento nāsesīti vatvā imaṁ gāthamāha
dhame dhame nātidhame atidhantaṁ hi pāpakaṁ
dhamantena sataṁ laddhaṁ atidhantena nāsitanti.
tattha dhame dhameti dhameyya no na dhameyya bheriṁ vādeyya
no na vādeyyāti attho. nātidhameti atikkamitvā pana nirantarameva
katvā na vādeyya. kiṁkāraṇā. atidhantaṁ hi pāpakanti nirantaraṁ
bherivādanaṁ idāni amhākaṁ pāpakaṁ lāmakaṁ jātaṁ. dhamantena sataṁ
laddhanti nagare bherivādanena kahāpaṇasataṁ laddhaṁ. atidhantena nāsitanti

page number: 073

idāni pana me puttena vacanaṁ akatvā yaṁ idaṁ aṭaviyaṁ atidhantaṁ
tena atidhantena sabbaṁ nāsitanti.
satthā imaṁ dhammadesanaṁ āharitvā anusandhiṁ ghaṭetvā jātakaṁ
samodhānesi tadā putto dubbacabhikkhu ahosi pitā pana
ahamevāti.
bherivādajātakaṁ navamaṁ.
--------
10. saṅkhadhamanajātakaṁ
dhame dhameti idaṁ satthā jetavane viharanto dubbacameva ārabbha
kathesi.
atīte bārāṇasiyaṁ brahmadatte rajjaṁ kārente bodhisatto
saṅkhadhamakule nibbattitvā bārāṇasiyaṁ nakkhatte saṅghuṭṭhe pitaraṁ
ādāya saṅkhadhamanakammena dhanaṁ labhitvā āgamanakāle corāṭaviyaṁ
pitaraṁ nirantaraṁ saṅkhadhamantaṁ vāresi. so saṅkhasaddena core
palāpessāmīti nirantarameva dhami. corā purimanayeneva āgantvā
vilumpiṁsu. bodhisatto purimanayeneva gāthamāha
dhame dhame nātidhame atidhantaṁ hi pāpakaṁ
dhantenādhigatā bhogā te tāto vidhamī dhamanti.
tattha te tāto vidhamī dhamanti te saṅkhaṁ dhamitvā laddhabhoge

page number: 074

mama pitā punappunaṁ dhamanto vidhami viddhaṁsesi vināsesīti.
satthā imaṁ dhammadesanaṁ āharitvā anusandhiṁ ghaṭetvā jātakaṁ
samodhānesi tadā pitā dubbacabhikkhu ahosi putto pana
ahamevāti.
saṅkhadhamanajātakaṁ dasamaṁ.
āsiṁsavaggo chaṭṭho.
--------

page number: 075

7. itthīvaggavaṇṇanā
--------
1. asātamantajātakaṁ
āsā lokitthiyo nāmāti idaṁ satthā jetavane viharanto
ukkaṇṭhitaṁ bhikkhuṁ ārabbha kathesi.
tassa vatthu ummādayantijātake āvibhavissati. taṁ pana
satthā bhikkhu itthiyo nāma asātā asatiyo lāmikā pacchimikā
tvaṁ evarūpaṁ lāmikaṁ itthiṁ nissāya kasmā ukkaṇṭhitoti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
gandhāraraṭṭhe takkasilāyaṁ brāhmaṇakule nibbattitvā viññutaṁ patto
tīsu vedesu sabbasippesu ca nipphattiṁ patto disāpāmokkho ācariyo
ahosi. tadā bārāṇasiyaṁ ekasmiṁ brāhmaṇakule puttassa
jātadivaseyeva aggiṁ gahetvā anibbāyantaṁ ṭhapayiṁsu. atha taṁ
brāhmaṇakumāraṁ soḷasavassakāle mātāpitaro āhaṁsu puttaka mayaṁ tava
jātadivase aggiṁ gahetvā ṭhapayimhā sace brahmalokaparāyano bhavitukāmo
taṁ aggiṁ ādāya araññaṁ pavisitvā aggiṁ bhagavantaṁ namassanto
brahmalokaparāyano hohi sace agāraṁ ajjhāvasitukāmo takkasilaṁ
gantvā disāpāmokkhassa ācariyassa santike sippaṁ uggaṇhitvā

page number: 076

kuṭumbaṁ saṇṭhapehīti. māṇavo nāhaṁ sakkhissāmi araññe aggiṁ
paricarituṁ kuṭumbameva saṇṭhapessāmīti mātāpitaro vanditvā
ācariyabhāgaṁ sahassaṁ gahetvā takkasilaṁ gantvā sippaṁ uggaṇhitvā
paccāgami. mātāpitaro panassa anatthikā gharāvāsena araññe aggiṁ
paricarāpetukāmā honti. atha naṁ mātā itthīnaṁ dosaṁ dassetvā
araññaṁ pesetukāmā so ācariyo paṇḍito byatto sakkhissati
me puttassa itthīnaṁ dosaṁ kathetunti cintetvā āha uggahitante
tāta sippanti. āma ammāti. asātamantāpi te uggahitāti.
na uggahitā ammāti. tāta yadi te asātamantā na uggahitā
na nāma te sippaṁ uggahitaṁ gaccha uggaṇhitvā ehīti. so
sādhūti puna takkasilābhimukho pāyāsi. tassāpi ācariyassa mātā
mahallikā vīsavassasatikā. so taṁ sahatthā nhāpento bhojento
pāyento paṭijaggati. aññe manussā naṁ tathākarontaṁ jigucchanti.
so cintesi yannūnāhaṁ araññaṁ pavisitvā tattha mātaraṁ paṭijagganto
vihareyyanti. athekasmiṁ vivitte araññe udakaphāsukaṭṭhāne
paṇṇasālaṁ kāretvā sappi taṇḍulādīni āharāpetvā mātaraṁ ukkhipitvā
tattha gantvā mātaraṁ paṭijagganto vāsaṁ kappesi.
sopi kho māṇavo takkasilaṁ gantvā ācariyaṁ apassanto
kahaṁ ācariyoti pucchitvā taṁ pavuttiṁ sutvā tattha gantvā vanditvā
aṭṭhāsi. atha naṁ ācariyo kiṁ nu kho tāta atisīghaṁ āgatosīti.
nanu ahaṁ tumhehi asātamanto nāma uggaṇhāpitoti. ko pana

page number: 077

te asātamante uggaṇhitabbe katvā kathesīti. mayhaṁ mātā
ācariyāti. bodhisatto cintesi asātamantā nāma keci natthi
imassa pana mātā imaṁ itthīdosaṁ jānāpetukāmā bhavissatīti.
atha naṁ sādhu tāta dassāmi te asātamante tvaṁ ajjādiṁ katvā
mama ṭhāne ṭhatvā mama mātaraṁ sahatthā nhāpento bhojento pāyento
paṭijaggāhi hatthapādasīsapiṭṭhisambāhanādīni cassā karonto ayye
jaraṁ pattakālepi tāva te evarūpaṁ sarīraṁ daharakāle kīdisaṁ ahosīti
parikammakaraṇakāle hattha pādādīnaṁ vaṇṇaṁ katheyyāsi yañca te mama
mātā katheti taṁ alajjanto anigūhanto mayhaṁ ārocesi evaṁ
karonto asātamante lacchasi akaronto na lacchasīti. so
sādhu ācariyāti tassa vacanaṁ sampaṭicchitvā tato paṭṭhāya sabbaṁ
yathāvuttavidhānaṁ akāsi. athassā tasmiṁ māṇave punappunaṁ vaṇṇayamāne
ayaṁ mayā saddhiṁ abhiramitukāmo bhavissatīti andhāya jarājiṇṇāya
abbhantare kileso uppajji. sā ekadivasaṁ attano sarīravaṇṇaṁ
kathayamānaṁ māṇavaṁ āha mayā saddhiṁ abhiramituṁ icchasīti. ayye
ahaṁ atiiccheyyaṁ ācariyo pana garukoti. sace maṁ icchasi puttaṁ
me mārehīti. ahaṁ ācariyassa santike ettakaṁ sippaṁ uggaṇhitvā
kilesamattaṁ nissāya kinti katvā ācariyaṁ māressāmīti. tenahi sace
maṁ na pariccajasi ahameva naṁ māressāmīti. evaṁ itthiyo nāma
asātā lāmikā pacchimikā tathārūpe nāma vaye ṭhitā rāgacittaṁ
uppādetvā kilesaṁ anuvattamānā evaṁupakāraṁ puttaṁ māretukāmā jātā.

page number: 078

māṇavo sabbaṁ taṁ kathaṁ bodhisattassa ārocesi. bodhisatto
suṭṭhu te māṇava kataṁ mayhaṁ ārocentenāti vatvā mātu
āyusaṅkhāraṁ olokento ajjeva marissatīti ñatvā ehi māṇava
vīmaṁsissāmi nanti ekaṁ udumbararukkhaṁ chinditvā attano pamāṇena
kaṭṭharūpakaṁ katvā sarīraṁ pārupitvā attano sayanaṭṭhāne uttānaṁ
nipajjāpetvā rajjukaṁ bandhitvā antevāsikaṁ āha tāta pharasuṁ ādāya
gantvā mama mātu saññaṁ dehīti. māṇavo gantvā ayye
ācariyo paṇṇasālāyaṁ attano sayanaṭṭhāne nipanno rajjusaññā
me bandhā imaṁ pharasuṁ ādāya gantvā sace sakkosi mārehi nanti
āha. tvaṁ maṁ na pariccajissasīti. kiṁkāraṇā pariccajissāmīti.
sā pharasuṁ ādāya pavedhamānā uṭṭhāya rajjusaññāya gantvā
hatthena parāmasitvā ayaṁ me puttoti saññāya kaṭṭharūpakassa
mukhato sāṭakaṁ apanetvā pharasuṁ ādāya ekappahāreneva māressāmīti
gīvāyameva paharitvā thaddhasadde uppanne rukkhabhāvaṁ aññāsi.
atha bodhisattena kiṁ karosi ammāti vutte vañcitamhīti tattheva
maritvā patitā. attano kira paṇṇasālāya nipannāyapi taṁ khaṇaṁyeva
maritabbameva. so tassā matabhāvaṁ ñatvā sarīrakiccaṁ katvā āhaḷanaṁ
nibbāpetvā vanapupphehi pūjetvā māṇavaṁ ādāya paṇṇasālādvāre
nisīditvā tāta pāṭiyekkā asātamantā nāma natthi itthiyo
asātā ca nāma tava mātā asātamante uggaṇhāti mama santikaṁ
pesayamānā itthīnaṁ dosaṁ jānanatthaṁ pesesi idāni pana te paccakkhatova

page number: 079

mama mātu dosā diṭṭhā iminā kāraṇena itthiyo nāma asātā
lāmikāti jāneyyāsīti taṁ ovaditvā uyyojesi. sopi ācariyaṁ
vanditvā mātāpitūnaṁ santikaṁ agamāsi. atha naṁ mātā pucchi
uggaṇhitā te asātamantāti. āma ammāti. idāni kiṁ
karissasi pabbajitvā aggiṁ vā paricarissasi agāramajjhe vā
vasissasīti. māṇavo mayā amma paccakkhato itthīnaṁ dosā
diṭṭhā agārena me kiccaṁ natthi pabbajissāmahanti attano
adhippāyaṁ pakāsento imaṁ gāthamāha
āsā lokitthiyo nāma velā tāsaṁ na vijjati
sārattā ca pagabbhā ca sikhī sabbaghaso yathā
tā hitvā pabbajissāmi vivekamanubrūhayanti.
tattha āsāti asatiyo lāmikā. athavā. sātaṁ vuccati
sukhaṁ taṁ tāsaṁ natthi attani paṭibaddhacittānaṁ asātameva dentītipi
asātā dukkhā dukkhavatthubhūtāti attho. imassa panatthassa
dīpanatthāya idaṁ suttaṁ āharitabbaṁ
māyā cetā marīci ca sokā rogā cupaddavā
kharāva bandhanā cetā maccupāsā guhāsayā
tāsu yo vissase poso so naresu narādhamoti.
lokitthiyoti loke itthiyo. velā tāsaṁ na vijjatīti
amma tāsaṁ itthīnaṁ kilesuppattiṁ patvā velā saṁvaro mariyādā
pamāṇannāma natthi. sārattā ca pagabbhā cāti velā ca

page number: 080

etāsaṁ natthi pañcasu kāmaguṇesu sārattā allīnā tathā kāyapāgabbhiyena
vācāpāgabbhiyena manopāgabbhiyenāti tividhena pāgabbhiyena
samannāgatattā pagabbhā cetā. etāsaṁ hi abbhantare
kāyadvārādīni patvā saṁvaro nāma natthi lolā kākappaṭibhāgāti
dasseti. sikhī sabbaghaso yathāti amma yathā jālasikhāya sikhīti
saṅkhyaṁ gato aggi nāma gūthagatādibhedaṁ asucimpi sappimadhuphāṇitādibhedaṁ
sucimpi iṭṭhampi aniṭṭhampi yaṁ yadeva labhati sabbaṁ
ghasati khādati tasmā sabbaghasoti vuccati tatheva itthiyopi
hatthimeṇḍagomeṇḍādayo vā hontu hīnajaccā hīnakammantā khattiyādayo
vā hontu uttamakammantā hīnukkaṭṭhabhāvaṁ acintetvā lokassādavasena
kilesasanthave uppanne yaṁ yaṁ labhanti sabbameva sevantīti
sabbaghasasikhisadisāva honti tasmā sikhī sabbaghaso yathā tathevetāti
veditabbā. tā hitvā pabbajissāmīti ahaṁ tā lāmikā
dukkhavatthubhūtā itthiyo hitvā araññaṁ pavisitvā isipabbajjaṁ
pabbajissāmi. vivekamanubrūhayanti kāyaviveko cittaviveko upadhivivekoti
tayo vivekā tesu idha kāyavivekopi vaṭṭati cittavivekopi.
idaṁ vuttaṁ hoti ahaṁ amma pabbajitvā kasiṇaparikammaṁ katvā
aṭṭha samāpattiyo pañca abhiññāyo ca uppādetvā gaṇato
kāyaṁ kilesehi ca cittaṁ vivecetvā imaṁ vivekaṁ brūhanto vaḍḍhento
brahmalokaparāyano bhavissāmi alaṁ me agārenāti.
evaṁ itthiyo garahitvā mātāpitaro vanditvā pabbajitvā

page number: 081

vuttappakāraṁ vivekaṁ brūhanto brahmalokaparāyano ahosi.
satthāpi evaṁ bhikkhu itthiyo nāma asātā lāmikā pacchimikā
dukkhadāyikāti itthīnaṁ aguṇaṁ kathetvā saccāni pakāsesi.
saccapariyosāne so bhikkhu sotāpattiphale patiṭṭhāsi. satthā anusandhiṁ
ghaṭetvā jātakaṁ samodhānesi tadā mātā bhaddakāpilānī pitā
mahākassapo ahosi antevāsiko ānando ācariyo pana
ahamevāti.
asātamantajātakaṁ paṭhamaṁ.
---------
2. aṇḍabhūtajātakaṁ
yaṁ brāhmaṇo avādesīti idaṁ satthā jetavane viharanto
ukkaṇṭhitameva ārabbha kathesi.
taṁ hi satthā saccaṁ kira bhikkhu ukkaṇṭhitosīti pucchitvā
saccaṁ bhanteti vutte bhikkhu itthiyo nāma arakkhiyā pubbe
paṇḍitā itthiṁ gabbhato paṭṭhāya rakkhantāpi rakkhituṁ nāsakkhiṁsūti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchimhi nibbattitvā vayappatto sabbasippesu
napphattiṁ patvā pitu accayena rajje patiṭṭhāya dhammena rajjaṁ

page number: 082

kāresi. so purohitena saddhiṁ jūtaṁ kīḷati kīḷanto pana
sabbā nadī vaṅkagatā sabbe kaṭṭhamayā vanā
sabbitthiyo kare pāpaṁ labbhamāne nivātaketi
imaṁ jūtagītaṁ gāyanto rajataphalake suvaṇṇapāsake khipati. evaṁ kīḷanto
pana rājā niccaṁ jināti. purohito pana parājīyati. so anukkamena
gharavibhave parikkhayaṁ gacchante cintesi evaṁ sante sabbaṁ imasmiṁ
ghare dhanaṁ khīyissati pariyesitvā purisantaraṁ agataṁ ekaṁ mātugāmaṁ
ghare karissāmīti. athassa etadahosi aññapurisaṁ diṭṭhapubbaṁ
itthiṁ rakkhituṁ na sakkhissāmi gabbhato paṭṭhāyekaṁ mātugāmaṁ rakkhitvā
taṁ vayappattaṁ vase ṭhapetvā ekapurisikaṁ katvā gāḷhaṁ ārakkhaṁ
saṁvidahitvā rājakulato dhanaṁ āharissāmīti. so ca aṅgavijjāya
cheko hoti athekaṁ duggatitthiṁ gabbhiniṁ disvā dhītaraṁ vijāyissatīti
ñatvā taṁ pakkosāpetvā paribbayaṁ datvā ghareyeva vasāpetvā
vijātakāle dhanaṁ datvā uyyojetvā taṁ kumārikaṁ aññesaṁ purisānaṁ
daṭṭhuṁ adatvā itthīnaṁyeva hatthe datvā posāpetvā vayappattakāle
taṁ attano vase ṭhapesi yāva cesā na vaḍḍhati tāva raññā
saddhiṁ jūtaṁ na kīḷati tampana vase ṭhapetvā mahārāja jūtaṁ kīḷāmāti
āha. rājā sādhūti purimaniyāmeneva kīḷi. purohito rañño
gāyitvā pāsakaṁ khipanakāle ṭhapetvā māṇavikanti āha. tato
paṭṭhāya purohito jināti. rājā parājīyati.
bodhisatto imassa ghare ekapurisikāya ekāya itthiyā

page number: 083

bhavitabbanti pariggaṇhāpento atthibhāvaṁ ñatvā sīlamassā
bhindāpessāmīti ekaṁ dhuttaṁ pakkosāpetvā sakkhissasi purohitassa
itthiyā sīlaṁ bhinditunti āha. sakkomi devāti. athassa
rājā dhanaṁ datvā tenahi khippaṁ niṭṭhāpehīti taṁ pahiṇi. so
rañño santikā dhanaṁ ādāya gandhadhūpacuṇṇakappurādīni gahetvā
tassa gharato avidūre sabbagandhāpaṇaṁ pasāresi. purohitassāpi
gehaṁ sattabhūmikaṁ sattadvārakoṭṭhakaṁ hoti. sabbesu ca
dvārakoṭṭhakesu itthīnaññeva ārakkhā ṭhapetvā pana brāhmaṇaṁ añño
puriso gehaṁ pavisituṁ labhanto nāma natthi. kacavarachaḍḍanapacchiṁpi
sodhetvāyeva pavesenti. taṁ māṇavikaṁ purohito ceva
daṭṭhuṁ labhati tassā ca ekā paricārikā itthī. athassā paricārikā
gandhapupphamūlaṁ gahetvā gacchantī tassa dhuttassa āpaṇasamīpena
gacchati. so ayaṁ tassā paricārikāti suṭṭhu ñatvā ekadivasaṁ
taṁ āgacchantiṁ disvā āpaṇā vuṭṭhāya gantvā tassā pādamūle
patitvā ubhohi passehi pāde gāḷhaṁ gahetvā amma ettakaṁ
kālaṁ kahaṁ gatāsīti paridevi. avasesāpi payuttakadhuttā ekamantaṁ
ṭhatvā hatthapādamukhasaṇṭhānehi ca ākappena ca mātāputtā
ekasadisāyevāti āhaṁsu. sā itthī tesu tesu kathentesu attano
saddahitvā ayaṁ me putto bhavissatīti sayampi rodituṁ ārabhi.
te ubhopi kanditvā aññamaññaṁ āliṅgitvā aṭṭhaṁsu.
atha so dhutto āha amma kahaṁ vasasīti. kinnarīlīḷhāya

page number: 084

samānāya rūpasobhaggappattāya purohitassa daharitthiyā upaṭṭhānaṁ
kurumānā vasāmi tātāti. idāni kahaṁ yāsi ammāti. tassā
gandhamālādīnaṁ atthāyāti. amma kinte aññattha gatena ito
paṭṭhāya mameva santakaṁ harāti mūlaṁ agahetvā bahūni
tambūlatakkolakādīni ceva nānāpupphāni ca adāsi. māṇavikā bahūni
gandhapupphādīni disvā kiṁ amma ajja amhākaṁ brāhmaṇo pasannoti
āha. kasmā evaṁ vadasīti. imesaṁ bahubhāvaṁ disvāti. na
brāhmaṇo bahuṁ mūlaṁ adāsi mayā panetaṁ mayhaṁ puttassa santikā
ābhatanti. tato paṭṭhāya sā brāhmaṇena dinnamūlaṁ attanāva
gahetvā tasseva santikā gandhapupphādīni āharati. dhutto
katipāhaccayena gilānālayaṁ katvā nipajji. sā tassa āpaṇadvāraṁ
gantvā taṁ adisvā kahaṁ me puttoti pucchi. puttassa te
aphāsukaṁ jātanti. sā tassa nipannaṭṭhānaṁ gantvā nisīditvā
piṭṭhiṁ parimajjantī kiṁ te tāta aphāsukanti pucchi. so tuṇhī
ahosi. kiṁ na kathesi puttāti. amma marantenāpi tuyhaṁ
kathetuṁ na sakkāti. mayhaṁ akathetvā kassa katheyyāsi kathehi
tātāti. amma mayhaṁ aphāsukaṁ natthi tassā pana māṇavikāya
vaṇṇaṁ sutvā paṭibaddhacittosmi jāto taṁ labhanto jīvissāmi
alabhanto idheva marissāmīti. tāta mayhaṁ esa bhāro mā
tvaṁ etaṁ nissāya cintayīti taṁ assāsetvā bahūni gandhapupphādīni
ādāya māṇavikāya santikaṁ gantvā putto me amma mama

page number: 085

santikā tava vaṇṇaṁ sutvā paṭibaddhacitto jāto kiṁ kātabbanti.
sace ānetuṁ sakkotha mayā katokāsoyevāti. sā tassā vacanaṁ
sutvā tato paṭṭhāya tassa gehassa kaṇrakaṇṇehi bahuṁ kacavaraṁ
saṅkaḍḍhitvā ārakkhitthiyā upari chaḍḍeti. sā tena aṭṭiyamānā
apeti. iti sā teneva niyāmena yā yā kiñci katheti tassā
tassā upari kacavaraṁ chaḍḍesi. tato paṭṭhāya yaṁ sā āharati vā
nīharati vā taṁ na kāci sodhetuṁ ussahati.
tasmiṁ kāle sā taṁ dhuttaṁ pupphapacchiyaṁ nipajjāpetvā māṇavikāya
santikaṁ abhihari. dhutto māṇavikāya sīlaṁ bhindi ekāhadvīhaṁ
pāsādeyeva ahosi. purohite bahi nikkhante ubho abhiramanti.
tasmiṁ āgate dhutto nilīyati. atha naṁ sā ekāhadvīhaccayena
sāmi idāni tava gantuṁ vaṭṭatīti āha. ahaṁ brāhmaṇaṁ paharitvā
gantukāmoti. sā evaṁ hotūti dhuttaṁ nilīyāpetvā brāhmaṇe
āgate evamāha ahaṁ ayya tumhesu vīṇaṁ vādentesu naccituṁ
icchāmīti. sādhu bhadde naccassūti vīṇaṁ vādesi. tumhesu
olokentesu lajjāmi mukhaṁ pana te sāṭakena bandhitvā naccissāmīti.
sace lajjasi evaṁ karohīti. māṇavikā ghanasāṭakaṁ gahetvā
tassa akkhīni pidahamānā mukhaṁ bandhi. brāhmaṇo mukhaṁ
bandhāpetvā vīṇaṁ vādesi. sā muhuttaṁ naccitvā ayya ahaṁ te
ekavāraṁ sīse paharitukāmāti āha. itthīlolo brāhmaṇo kiñci
kāraṇaṁ ajānanto paharāhīti āha. māṇavikā dhuttassa saññaṁ

page number: 086

adāsi. so santikaṁ āgantvā brāhmaṇassa piṭṭhipasseva ṭhatvā
sīse kappurena pahari. akkhīni patanākārappattāni ahesuṁ. sīse
gaṇḍo uṭṭhahi. so vedanāppatto hutvā āhara te hatthanti
āha. māṇavikā attano hatthaṁ ukkhipitvā tassa hatthe ṭhapesi.
brāhmaṇo hattho muduko pahāro pana thaddhoti āha.
dhutto brāhmaṇaṁ paharitvā nilīyi. māṇavikā tasmiṁ nilīyante
brāhmaṇassa mukhato sāṭakaṁ mocetvā telaṁ ādāya sīsaṁ
parisambāhi. brāhmaṇe bahi nikkhante puna sā itthī dhuttaṁ
pacchiyaṁ nipajjāpetvā nīhari. so rañño santikaṁ gantvā
sabbaṁ taṁ pavuttiṁ ārocesi.
rājā attano upaṭṭhānaṁ āgataṁ brāhmaṇaṁ āha jūtaṁ kīḷāma
brāhmaṇāti. sādhu mahārājāti. rājā jūtamaṇḍalaṁ sajjāpetvā
purimanayeneva jūtagītaṁ gāyitvā pāsake khipati. brāhmaṇo
māṇavikāya tapassa bhinnabhāvaṁ ajānanto ṭhapetvā māṇavikanti āha.
evaṁ vadantopi parājitoyeva. rājā jinitvā tvaṁ brāhmaṇa
kiṁ vadesi māṇavikāya te tapo bhinno tvaṁ mātugāmaṁ gabbhato
paṭṭhāya rakkhanto sattasu ṭhānesu ārakkhaṁ karonto rakkhissāmīti
maññasi mātugāmo nāma kucchiyaṁ pakkhipitvā carantenāpi rakkhituṁ na
sakkā ekapurisikā itthī nāma natthi tava māṇavikā naccitukāmāmhīti
vatvā vīṇaṁ vādentassa tava sāṭakena mukhaṁ bandhitvā
attano jāraṁ tava sīse kappurena paharāpetvā uyyojesi idāni

page number: 087

kiṁ ṭhapesīti vatvā imaṁ gāthamāha
yaṁ brāhmaṇo avādesi vīṇaṁ sammukhaveṭhito
aṇḍabhūtā bhatā bhariyā tāsu ko jātu vissaseti.
tattha yaṁ brāhmaṇo avādesi vīṇaṁ sammukhaveṭhitoti yena
kāraṇena brāhmaṇo ghanasāṭakena saha mukhena veṭhito hutvā vīṇaṁ
vādesi taṁ kāraṇaṁ na jānātīti attho. tañhi sā vañcetukāmā
evamakāsi. brāhmaṇo pana taṁ itthīnaṁ bahumāyābhāvaṁ ajānanto
mātugāmassa saddahitvā maṁ esā lajjatīti evaṁsaññī ahosi
tenassa aññāṇabhāvaṁ pakāsento rājā evamāha ayamettha
adhippāyo. aṇḍabhūtā bhatā bhariyāti aṇḍaṁ vuccati bījaṁ bījabhūtā
mātu kucchito anikkhantakāleyeva ābhatā ānītā. bhatāti vā
puṭṭhāti attho. kā sā. bhariyā pajāpati pādaparicārikā. sā
hi bhattavatthādīhi bharitabbatāya bhinnasaṁvaratāya lokadhammehi
bharitabbatāya ca bhariyāti vuccati. tāsu ko jātu vissaseti jātūti
ekaṁsādhivacanaṁ. tāsu mātu kucchito paṭṭhāya rakkhiyamānāsupi evaṁ vikāraṁ
āpajjantīsu bhariyāsu ko nāma paṇḍito puriso ekaṁsena vissase
nibbikārā etā mayīti ko saddaheyyāti attho. asaddhammavasena
hi āmantakesu nimantakesu vijjamānesu mātugāmo nāma
na sakkā rakkhitunti.
evaṁ bodhisatto brāhmaṇassa dhammaṁ desesi. brāhmaṇo
bodhisattassa dhammadesanaṁ sutvā nivesanaṁ gantvā taṁ māṇavikaṁ āha

page number: 088

tayā kira evarūpaṁ pāpakammaṁ katanti. ayya ko evamāha na
karomi ahameva pahariṁ na añño koci sace na saddahatha
ahaṁ tumhe ṭhapetvā aññassa purisassa hatthasamphassaṁ na jānāmīti
saccakiriyaṁ katvā aggiṁ pavisitvā tumhe saddahāpessāmīti.
brāhmaṇo evaṁ hotūti mahantaṁ dārurāsiṁ kāretvā aggiṁ datvā taṁ
pakkosāpetvā sace attano saddahasi aggiṁ pavisāti āha.
māṇavikā ca attano paricārikaṁ paṭhamameva sikkhāpesi amma tava
puttaṁ tattha gantvā mama aggiṁ pavisanakāle hatthagahaṇaṁ kātuṁ
vadehīti. sā gantvā tathā avaca. dhutto āgantvā parisamajjhe
aṭaṭhāsi. sā māṇavikā brāhmaṇaṁ vañcetukāmā mahājanamajjhe
ṭhatvā brāhmaṇa taṁ ṭhapetvā aññassa purisassa hatthasamphassaṁ
nāma na jānāmi iminā saccena ayaṁ aggi mā maṁ jhāpesīti
aggiṁ pavisituṁ āraddhā. tasmiṁ khaṇe dhutto passatha bho
purohitabrāhmaṇassa kammaṁ evarūpaṁ mātugāmaṁ aggiṁ pavesāpetīti
gantvā taṁ māṇavikaṁ hatthe gaṇhi. sā hatthaṁ vissajjāpetvā
purohitaṁ āha ayya mama saccakiriyā bhinnā na sakkā aggiṁ
pavisitunti. kiṁkāraṇāti. ajja mayā evaṁ saccakiriyā katā
ṭhapetvā mama sāmikaṁ aññassa purisassa hatthasamphassaṁ na jānāmīti
adāni camhi iminā purisena hatthe gahitāti. brāhmaṇo vañcito
ahaṁ imāyāti ñatvā taṁ pothetvā nīharāpesi. evaṁ
asaddhammasamannāgatā kiretā itthiyo mahantaṁ pāpakammaṁ katvā attano

page number: 089

sāmikaṁ vañcetuṁ nāhaṁ evarūpaṁ karomīti divasampi sapathaṁ kurumānā
nānācittāva honti. tena vuttaṁ
corīnaṁ bahubuddhīnaṁ yāsu saccaṁ sudullabhaṁ
thīnaṁ bhāvo durājāno macchassevodake gataṁ.
musā tāsaṁ yathā saccaṁ saccaṁ tāsaṁ yathā musā
gāvo bahutiṇasseva mama santi varaṁ varaṁ.
coriyo kaṭhinā hetā vāḷā capalasakkharā
na tā kiñci na jānanti yaṁ manussesu vañcananti.
satthā evaṁ arakkhiyo mātugāmoti imaṁ dhammadesanaṁ āharitvā
saccāni pakāsesi. saccapariyosāne ukkaṇṭhitabhikkhu sotāpattiphale
patiṭṭhahi. satthāpi anusandhiṁ ghaṭetvā jātakaṁ samodhānesi tadā
bārāṇasīrājā ahameva ahosīti.
aṇḍabhūtajātakaṁ dutiyaṁ.
------------
3. takkajātakaṁ
kodhanā akataññū cāti idaṁ satthā jetavane viharanto
ukkaṇṭhitabhikkhuññeva ārabbha kathesi.
satthā saccaṁ kira tvaṁ bhikkhu ukkaṇṭhitosīti pucchitvā saccanti
vutte itthiyo nāma akataññū mittadubbhā kasmā tā nissāya

page number: 090

ukkaṇṭhitosīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
isipabbajjaṁ pabbajitvā gaṅgāya tīre assamaṁ māpetvā
samāpattiyo ca abhiññā ca nibbattetvā jhānaratisukhena vihāsi.
tasmiṁ samaye bārāṇasīseṭṭhidhītā duṭṭhakumārī nāma caṇḍā ahosi
pharusā dāsakammakare akkosati paharati. atha naṁ ekadivasaṁ
parivāramanussā gahetvā gaṅgāya kīḷissāmāti agamaṁsu. tesaṁ
kīḷantānaṁyeva suriyaṭṭhaṅgamanavelā jātā megho uṭṭhahi. manussā
meghaṁ disvā ito cito ca vegena palāyiṁsu. seṭṭhidhītāya
dāsakammakarā ajja amhehi etissā piṭṭhiṁ passituṁ vaṭṭatīti taṁ
antoudakasmiññeva chaḍḍetvā uttariṁsu. devo pāvassi.
suriyopi aṭṭhaṅgato. andhakāraṁ jātaṁ. te tāya vināva gehaṁ
gantvā kahaṁ sāti vutte gaṅgāto tāva uttiṇṇā aka naṁ
na jānāma kahaṁ gatāti. Ñātakā vicinitvāpi na passiṁsu. sā
mahāviravaṁ viravantī udakena vuyhamānā aḍḍharattikasamaye bodhisattassa
paṇṇasālāya samīpaṁ pāpuṇi. so tassā saddaṁ sutvā mātugāmassa
saddo esa parittāṇamassā karissāmīti tiṇukkaṁ ādāya
nadītīraṁ gantvā taṁ disvā mā bhāyi mā bhāyīti assāsetvā
nāgabalo thāmasampanno nadiṁ taramāno gantvā taṁ ukkhipitvā
assamapadaṁ ānetvā aggiṁ katvā adāsi sīte vigate madhurāni
phalāphalāni upanāmesi tāni khāditvā ṭhitaṁ kattha vāsikā

page number: 091

kathañca gaṅgāya patitāsīti pucchi. sā taṁ pavuttiṁ ārocesi.
atha naṁ tvaṁ ettheva vasāti paṇṇasālāya vasāpento dvīhatīhaṁ
sayaṁ abbhokāse vasitvā idāni gacchāti āha. sā imaṁ
tāpasaṁ sīlabhedaṁ pāpetvā gahetvā gamissāmīti na gacchati. atha
gacchante kāle itthīkuttaṁ itthīlīḷhaṁ dassetvā tassa sīlabhedaṁ katvā
jhānaṁ antaradhāpesi. so taṁ gahetvā araññeyeva vasati. atha
naṁ sā āha ayya kinno araññavāsena manussapathaṁ gamissāmāti.
so taṁ ādāya ekaṁ paccantagāmaṁ gantvā takkabhatiyā
jīvitaṁ kappetvā taṁ poseti. tassa takkaṁ vikkiṇitvā jīvatīti
takkapaṇḍitoti nāmaṁ akaṁsu. athassa gāmavāsino paribbayaṁ datvā
amhākaṁ suyuttaṁ duyyuttaṁ vā ācikkhanto ettha vasāti gāmadvāre
kuṭiyaṁ vāsesuṁ.
tena ca samayena corā pabbatā oruyha paccantaṁ paharanti. te
ekadivasaṁ taṁ gāmaṁ paharitvā gāmavāsikehiyeva bhaṇḍāni ukkhipāpetvā
gacchantā tampi seṭṭhidhītaraṁ gahetvā attano vasanaṭṭhānaṁ gantvā
sesajanaṁ vissajjesuṁ. corajeṭṭhako pana tassā rūpe bajjhitvā
taṁ attano bhariyaṁ akāsi. bodhisatto itthannāmā kahanti
pucchitvā corajeṭṭhakena gahetvā attano bhariyā katāti sutvāpi
na sā tattha mayā vinā vasissati palāyitvā āgacchissatīti
tassā āgamanaṁ olokento tattheva vasi. seṭṭhidhītāpi cintesi
ahaṁ idha sukhaṁ vasāmi kadāci maṁ takkapaṇḍito kiñcideva nissāya

page number: 092

āgantvā ito ādāya gaccheyya atha etasmā sukhā parihāyissāmi
yannūnāhaṁ sampiyāyamānā viya taṁ pakkosāpetvā ghātāpeyyanti.
sā ekaṁ manussaṁ pakkositvā ahaṁ idha dukkhaṁ jīvāmi
takkapaṇḍito āgantvā maṁ ādāya gacchatūti sāsanaṁ pesesi. so
taṁ sāsanaṁ sutvā saddahitvā tattha gantvā gāmadvāre ṭhatvā
sāsanaṁ pesesi. sā nikkhamitvā taṁ disvā ayya sace mayaṁ
idāni gacchissāma corajeṭṭhako anubandhitvā ubhopi amhe
ghātessati rattibhāge gamissāmāti taṁ ānetvā bhojetvā koṭṭhake
nisīdāpetvā sāyaṁ corajeṭṭhakassa āgantvā suraṁ pivitvā mattakāle
sāmi sace imāya velāya tava sattuṁ passeyyāsi kinti naṁ
kareyyāsīti āha. idañcidañca karissāmīti āha. kiṁ pana so
dūre nanu koṭṭhake nisinnoti. corajeṭṭhako khaggaṁ ādāya
tattha gantvā taṁ disvā gahetvā gehamajjhe pātetvā
daṇḍakappurādīhi yathāruciṁ pothesi. so pothiyamāno aññaṁ kiñci
avatvā kodhanā akataññū ca pisuṇā mittadubbhikāti ettakameva
vadati. coropi taṁ pothetvā bandhitvā nipajjāpetvā
sāyamāsaṁ bhuñjitvā sayitvā pabuddho jiṇṇāya surāya puna taṁ
pothetuṁ ārabhi. sopi tāneva cattāri padāni vadati. coro
cintesi ayaṁ evaṁ pothiyamānopi aññaṁ kiñci avatvā imāneva
cattāri ca padāni vadati pucchissāmi nanti cintetvā taṁ pucchi
ambho purisa tvaṁ evaṁ pothiyamānopi kasmā etāneva padāni

page number: 093

vadasīti. takkapaṇḍito tenahi suṇāhīti taṁ kāraṇaṁ ādito
paṭṭhāya kathesi ahaṁ pubbe araññavāsiko eko tāpaso jhānalābhī
svāhaṁ etaṁ gaṅgāya vuyhamānaṁ uttāretvā paṭijaggiṁ atha maṁ
esā palobhetvā jhānā parihāpesi svāhaṁ araññaṁ pahāya
etaṁ posento paccantagāmake vasāmi athesā corehi idha ānītā
ahaṁ dukkhaṁ vasāmi āgantvā maṁ netūti mayhaṁ sāsanaṁ pesetvā
idāni tava hatthe pāpesi iminā kāraṇenāhaṁ evaṁ kathemīti.
coro cintesi yā esā evarūpe guṇasampanne upakārake evaṁ
vippaṭipajji sā mayhaṁ katarannāma upaddavaṁ kareyya māretabbā
esāti. so takkapaṇḍitaṁ assāsetvā taṁ pabodhetvā khaggaṁ
ādāya nikkhamitvā etaṁ purisaṁ gāmadvāre ghātessāmāti vatvā
tāya saddhiṁ bahigāmaṁ gantvā etaṁ hatthe gaṇhāti taṁ tāya
hatthe gāhāpetvā khaggaṁ ādāya takkapaṇḍitaṁ paharanto viya taṁ
dvidhā chinditvā sīsaṁ nhātvā takkapaṇḍitaṁ katipāhaṁ paṇītabhojanena
santappetvā idāneva kahaṁ gamissasīti āha. takkapaṇḍito
gharāvāsena me kiccaṁ natthi isipabbajjaṁ pabbajitvā tattheva araññe
vasissāmīti āha. tenahi ahampi pabbajissāmīti. ubhopi pabbajitvā
taṁ araññāyatanaṁ gantvā pañcābhiññā aṭṭha samāpattiyo ca
nibbattetvā jīvitapariyosāne brahmalokaparāyanā ahesuṁ.
satthā imāni dve vatthūni kathetvā abhisambuddho hutvā
imaṁ gāthamāha

page number: 094

kodhanā akataññū ca pisuṇā ca vibhedikā
brahmacariyaṁ cara bhikkhu so sukhaṁ na vihāhisīti.
tatrāyaṁ piṇḍattho bhikkhu itthiyo nāmetā kodhanā
uppannakodhaṁ nivāretuṁ na sakkonti akataññū ca atimahantampi upakāraṁ
na jānanti pisuṇā ca pesuññabhāvakaraṇameva kathaṁ kathenti vibhedikā
mitte bhindanti mittabhedanakathaṁ kathanasīlāyeva evarūpehi pāpadhammehi
samannāgatā etā kinte etāhi brahmacariyaṁ cara bhikkhu ayaṁ
hi methunavirati parisuddhaṭṭhena brahmacariyaṁ nāma taṁ cara. so
sukhaṁ na vihāhisīti so tvaṁ etaṁ brahmacariyavāsaṁ vasanto jhānasukhaṁ
maggasukhaṁ phalasukhañca na vihāhisi etaṁ sukhaṁ na vijahissasi etasmā
sukhā na parihāyissasīti attho. na parihāyasītipi pāṭho ayameva
attho.
satthā imaṁ dhammadesanaṁ āharitvā saccāni pakāsesi.
saccapariyosāne ukkaṇṭhitabhikkhu sotāpattiphale patiṭṭhahi. satthāpi
jātakaṁ samodhānesi tadā corajeṭṭhako ānando ahosi
takkapaṇḍito pana ahamevāti.
takkajātakaṁ tatiyaṁ.
---------

page number: 095

4. durājānajātakaṁ
mā su nandi icchati manti idaṁ satthā jetavane viharanto
ekaṁ upāsakaṁ ārabbha kathesi.
eko kira sāvatthīvāsī upāsako tīsu saraṇesu pañcasu
sīlesu patiṭṭhito buddhamāmako dhammamāmako saṅghamāmako. bhariyā
panassa dussīlā pāpadhammā yaṁ divasaṁ micchācāraṁ carati taṁ divasaṁ
satakītadāsī viya hoti micchācārassa pana akatadivase sāminī viya
hoti caṇḍā pharusā. so tassā bhāvaṁ jānituṁ na sakkoti.
atha tāya ubbāḷho buddhupaṭṭhānaṁ na gacchati. atha naṁ ekadivasaṁ
gandhapupphādīni ādāya āgantvā vanditvā nisinnaṁ satthā āha
kinnu kho tvaṁ upāsaka sattaṭṭhadivase buddhupaṭṭhānaṁ nāgacchasīti.
gharaṇī me bhante ekasmiṁ divase satakītadāsī viya ekasmiṁ sāminī
viya caṇḍā pharusā ahaṁ tassā bhāvaṁ jānituṁ na sakkomi svāhaṁ
tāya ubbāḷho buddhupaṭṭhānaṁ nāgacchāmīti. athassa vacanaṁ sutvā
satthā upāsaka mātugāmassa bhāvo nāma dujjāno pubbepi
te paṇḍitā kathayiṁsu tvaṁ pana taṁ bhavasaṅkhepagatattā sallakkhetuṁ
na sakkosīti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
disāpāmokkho ācariyo hutvā pañcamāṇavakasatāni sippaṁ sikkhāpesi.
atheko tiroraṭṭhavāsiko brāhmaṇamāṇavo āgantvā tassa santike

page number: 096

sippaṁ uggaṇhanto ekāya itthiyā paṭibaddhacitto hutvā taṁ
bhariyaṁ katvā tasmiṁyeva bārāṇasīnagare vasanto dve tisso velā
ācariyassa upaṭṭhānaṁ na gacchati. sā panassa bhariyā dussīlā
pāpadhammā micchācāraṁ ciṇṇadivase dāsī viya hoti aciṇṇadivase
sāminī viya caṇḍā pharusā hoti. so tassā bhāvaṁ jānituṁ
asakkonto tāya ubbāḷho ākulacitto ācariyassa upaṭṭhānaṁ
na gacchati. atha naṁ sattaṭṭhadivase atikkamitvā āgataṁ kiṁ
māṇava na paññāyasīti ācariyo pucchi. so bhariyā maṁ
ācariya ekadivasaṁ icchati paṭṭheti dāsī viya nihatamānā hoti
ekadivasaṁ sāminī viya thaddhā pharusā ahaṁ tassā bhāvaṁ jānituṁ
na sakkomi tāya ubbāḷho ākulacitto tumhākaṁ upaṭṭhānaṁ
nāgatomhīti. ācariyo evametaṁ māṇava itthī nāma dussīlā
anācāraṁ ciṇṇadivase sāmikaṁ anuvattati dāsī viya nihatamānā hoti
aciṇṇadivase pana mānatthaddhā hutvā sāmikaṁ na gaṇeti evaṁ
itthiyo nāmetā anācārā dussīlā tāsaṁ bhāvo nāma dujjāno
tāsu icchantīsupi anicchantīsupi majjhatteneva bhavitabbanti vatvā
tassovādavasena imaṁ gāthamāha
mā su nandi icchati maṁ mā su soci na icchati
thīnaṁ bhāvo durājāno macchassevodake gatanti.
tattha mā su nandi icchati manti sukāro nipātamattaṁ
ayaṁ itthī maṁ icchati paṭṭheti mayi sinehaṁ karotīti mā tussi.

page number: 097

mā su soci na icchatīti ayaṁ maṁ na icchatītipi mā soci.
tassā icchamānāya nandiṁ anicchamānāya sokaṁ akatvā majjhattova
hotīti dīpeti. thīnaṁ bhāvo durājānoti itthīnaṁ bhāvo nāma
itthīmāyāya paṭicchannattā durājāno. yathā kiṁ. macchassevodake
gatanti yathā macchassa gamanaṁ udakena paṭicchannattā dujjānaṁ
teneva so kevaṭṭe āgate udakena gamanaṁ paṭicchādetvā palāyati
attānaṁ gaṇhituṁ na deti evameva itthiyo mahantampi dussīlakammaṁ
katvā mayaṁ evarūpaṁ na karomāti attanā katakammaṁ itthīmāyāya
paṭicchādetvā sāmike vañcenti evaṁ itthiyo nāmetā pāpadhammā
durācārā tāsu majjhattoyeva sukhito hotīti.
evaṁ bodhisatto antevāsikassa ovādaṁ adāsi. tato paṭṭhāya
so tassā upari majjhatto ahosi. sāpissa bhariyā ācariyena
kira me dussīlabhāvo ñātoti tato paṭṭhāya na anācāraṁ carati.
tassāpi upāsakassa itthī sammāsambuddhena kira mayhaṁ
durācārabhāvo ñātoti tato paṭṭhāya pāpakammaṁ nāma na akāsi.
satthāpi imaṁ dhammadesanaṁ āharitvā saccāni pakāsesi.
saccapariyosāne upāsako sotāpattiphale patiṭṭhahi. satthā anusandhiṁ
ghaṭetvā jātakaṁ samodhānesi tadā jāyapatikāyeva jāyapatikā
ācariyo pana ahameva ahosīti.
durājānajātakaṁ catutthaṁ.
----------

page number: 098

5. anabhiratijātakaṁ
yathā nadī ca pantho cāti idaṁ satthā jetavane viharanto
tathārūpaññeva upāsakaṁ ārabbha kathesi.
so pana pariggaṇhanto tassā dussīlabhāvaṁ ñatvā caṇḍīkato
cittabyākulatāya sattaṭṭhadivase upaṭṭhānaṁ na agamāsi. so ekadivasaṁ
vihāraṁ gantvā tathāgataṁ vanditvā nisinno kasmā sattaṭṭhadivasāni
nāgatosīti vutte bhariyā me bhante dussīlā tassā upari
byākulacittatāya nāgatomhīti āha. satthā upāsaka itthīsu
anācārā etāti kopaṁ akatvā majjhatteneva bhavituṁ vaṭṭati
pubbepi te paṇḍitā kathayiṁsu tvaṁ pana bhavantarena paṭicchannattā
taṁ kāraṇaṁ na sallakkhesīti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
purimanayeneva disāpāmokkho ācariyo ahosi. athassa antevāsiko
bhariyāya dosaṁ disvā byākulacittatāya katipāhaṁ anāgantvā ekadivasaṁ
ācariyena pucchito taṁ kāraṇaṁ nivedesi. athassa ācariyo tāta
itthī nāma sabbasādhāraṇā tāsu dussīlā pāpadhammā etāti
paṇḍitā kopaṁ na karontīti ovādavasena imaṁ gāthamāha
yathā nadī ca pantho ca pānāgāraṁ sabhā papā
evaṁ lokitthiyo nāma nāsaṁ kujjhanti paṇḍitāti.

page number: 099

tattha yathā nadīti yathā anekatiṭṭhā nadī nhānatthāya
sampattasampattānaṁ caṇḍālādīnampi khattiyādīnampi sādhāraṇā na
tattha koci nhāyituṁ na labhati nāma. panthoti ādīsu yathā
mahāmaggopi sabbesaṁ sādhāraṇo na koci tena gantuṁ na labhati.
pānāgāranti surāgehaṁ sabbesaṁ sādhāraṇaṁ yo yo pātukāmo
sabbo tattha pavisateva. puññatthikehi tattha tattha manussānaṁ
nivāsanatthāya katā sabhāpi sādhāraṇā na tattha koci pavisituṁ na
labhati. mahāmagge pānīyacāṭiyo ṭhapetvā katā papāpi sabbesaṁ
sādhāraṇā na tattha koci pānīyaṁ pivituṁ na labhati. evaṁ
lokitthiyo nāmāti evameva tāta māṇava imasmiṁ loke itthiyo
sabbasādhāraṇā teneva sādhāraṇaṭṭhena nadīpanthapānāgārasabhāpapā
sadisā. tasmā nāsaṁ kujjhanti paṇḍitāti etāsaṁ itthīnaṁ
lāmikā etā anācārā dussīlā sabbasādhāraṇāti cintetvā
paṇḍitā chekā buddhisampannā na kujjhantīti.
evaṁ bodhisatto antevāsikassa ovādaṁ adāsi. so taṁ
ovādaṁ sutvā majjhatto ahosi. bhariyāpissa ācariyena kiramhi
ñātāti tato paṭṭhāya pāpakammaṁ nākāsi.
tassāpi upāsakassa bhariyā satthārā kiramhi ñātāti tato
paṭṭhāya pāpakammaṁ nākāsi.
satthā imaṁ dhammadesanaṁ āharitvā saccāni pakāsesi.

page number: 100

saccapariyosāne upāsako sotāpattiphale patiṭṭhahi. satthāpi anusandhiṁ
ghaṭetvā jātakaṁ samodhānesi tadā jāyapatikā etarahi jāyapatikāyeva
ācariyabrāhmaṇo pana ahameva ahosīti.
anabhiratijātakaṁ pañcamaṁ.
------------
6. mudulakkhaṇajātakaṁ
ekā icchā pure āsīti idaṁ satthā jetavane viharanto
saṅkilesaṁ ārabbha kathesi.
eko kira sāvatthīvāsī kulaputto satthu dhammadesanaṁ sutvā
ratanasāsane uraṁ datvā pabbajitvā paṭipannako yogāvacaro
avissaṭṭhakammaṭṭhāno hutvā ekadivasaṁ sāvatthiyaṁ piṇḍāya caramāno
ekaṁ alaṅkatapaṭiyattaṁ itthiṁ disvā subhavasena indriyāni bhinditvā
olokesi. tassa abbhantare kileso cali vāsiyā
ākoṭitakhīrarukkho viya ahosi. so tato paṭṭhāya kilesavasiko hutvā
neva kāyassādaṁ na cittassādaṁ labhi bhantamigasappaṭibhāgo sāsane
anabhirato parūḷhakesalomo dīghanakho kiliṭṭhacīvaro ahosi. athassa
indariyavikāraṁ disvā sahāyakā bhikkhū kinnu kho te āvuso na
yathā porāṇāni indriyānīti pucchiṁsu. anabhiratomhi āvusoti.
atha naṁ te satthu santikaṁ nayiṁsu. satthā kiṁ bhikkhave anicchamānaṁ
bhikkhuṁ ādāya āgatatthāti pucchi. ayaṁ bhante bhikkhu anabhiratoti.

page number: 101

saccaṁ kira tvaṁ bhikkhu anabhiratoti. saccaṁ bhagavāti. ko taṁ
ukkaṇṭhāpesīti. ahaṁ bhante piṇḍāya caranto ekaṁ itthiṁ
disvā indriyāni bhinditvā olokesiṁ atha me kileso cali
tenamhi ukkaṇṭhitoti. atha naṁ satthā anacchariyametaṁ bhikkhu
yaṁ tvaṁ indriyāni bhinditvā visabhāgārammaṇaṁ subhavasena olokento
kilesehi kampito pubbe pañcābhiññāaṭṭhasamāpattilābhino jhānabalena
kilese vikkhambhetvā visuddhacittā gaganatalacarā bodhisattāpi
indriyāni bhinditvā visabhāgārammaṇaṁ olokayamānā jhānā
parihāyitvā kilesehi kampitā mahādukkhaṁ anubhaviṁsu na hi
sinerūppāṭanakavāto hatthimattamuṇḍapabbataṁ mahājambūummūlakavāto
chinnataṭe virūḷhagacchakaṁ mahāsamuddaṁ vā pana sussanakavāto khuddakataḷākaṁ
kismiñcideva gaṇhati evaṁ uttamabuddhīnaṁ nāma visuddhacittānaṁ
bodhisattānaṁ aññāṇabhāvakarā kilesā tayi kiṁ lajjissanti visuddhāpi
sattā saṅkilissanti uttamayasasamaṅginopi ayasaṁ pāpuṇantīti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsīraṭṭhe ekassa mahāvibhavassa brāhmaṇassa kule nibbattitvā
viññutaṁ patto sabbasippānaṁ pāraṁ gantvā kāme pahāya
isipabbajjaṁ pabbajitvā kasiṇaparikammaṁ katvā abhiññā ca samāpattiyo
ca uppādetvā jhānasukhena vītināmento himavantappadese vāsaṁ
kappesi. so ekasmiṁ kāle loṇambilasevanatthaṁ himavantā otaritvā

page number: 102

bārāṇasiṁ patvā rājuyyāne vasitvā punadivase katasarīrapaṭijaggano
rattavākamayaṁ nivāsanapārupanaṁ saṇṭhapetvā ajinacammaṁ ekaṁsaṅkatvā
jaṭāmaṇḍalaṁ bandhitvā khārikājamādāya bārāṇasiyaṁ bhikkhāya caramāno
rañño gharadvāraṁ pāpuṇi. rājā tassa iriyāpatheyeva pasīditvā
pakkosāpetvā mahārahe āsane nisīdāpetvā paṇītena khādanīyena
bhojanīyena santappetvā taṁ katānumodanaṁ uyyāne vasanatthāya
yāci. so sampaṭicchi. rājagehe bhuñjitvā rājakulaṁ ovadamāno
tasmiṁ uyyāne soḷasa vassāni vasi. athekadivasaṁ rājā kuppitaṁ
paccantaṁ vūpasametuṁ gacchanto mudulakkhaṇannāma aggamahesiṁ appamattā
ayyassa upaṭṭhānaṁ karohīti vatvā agamāsi.
bodhisatto rañño gatakālato paṭṭhāya attano rucanavelāya
gehaṁ gacchati. athekadivasaṁ mudulakkhaṇā bodhisattassa āhāraṁ
sampādetvā ajja ayyo cirāyatīti gandhodakena nhāyitvā
sabbālaṅkārapaṭimaṇḍitā mahātale cūḷasayanaṁ paññapetvā bodhisattassa āgamanaṁ
olokayamānā nipajji. bodhisattopi attano velaṁ sallakkhetvā
jhānā vuṭṭhāya ākāseneva rājanivesanaṁ agamāsi. mudulakkhaṇā
vākacīrasaddaṁ sutvā ayyo āgatoti vegena uṭṭhahi. tassā
vegena uṭṭhahantiyā maṭṭhasāṭako bhassi. tāpaso sīhapañjarena
pavisanto deviyā visabhāgarūpārammaṇaṁ disvā indriyāni bhinditvā
subhavasena olokesi. athassa abbhantare kileso cali vāsiyā
pahaṭakhīrarukkho viya ahosi. tāvadevassa jhānaṁ antaradhāyi.

page number: 103

chinnapakkho kāko viya ahosi. so ṭhitakova āhāraṁ gahetvā
abhuñjitvā kilesehi kampito pāsādā oruyha uyyānaṁ gantvā
paṇṇasālaṁ pavisitvā phalakattharakasayanassa heṭṭhā āhāraṁ ṭhapetvā
visabhāgārammaṇabandho kilesagginā dayhamāno nirāhāratāya sussamāno
satta divasāni phalakattharake nipajji.
sattame divase rājā paccantaṁ vūpasametvā āgato nagaraṁ
padakkhiṇaṁ katvā nivesanaṁ agantvāva ayyaṁ passissāmīti uyyānaṁ
gantvā paṇṇasālaṁ pavisitvā taṁ nipannakaṁ disvā ekaṁ aphāsukaṁ
jātaṁ maññeti paṇṇasālaṁ sodhāpetvā pāde parimajjanto kiṁ
ayyassa aphāsukanti pucchi. mahārāja aññaṁ me aphāsukaṁ natthi
kilesavasena panamhi paṭibaddhacitto jātoti. kahaṁ paṭibaddhante
ayya cittanti. mudulakkhaṇāya mahārājāti. sādhu ayya ahaṁ
mudulakkhaṇaṁ tumhākaṁ dammīti tāpasaṁ ādāya nivesanaṁ pavisitvā
deviṁ sabbālaṅkārapaṭimaṇḍitaṁ katvā tāpasassa adāsi
dadamānoyeva ca mudulakkhaṇāya saññaṁ adāsi tayā attano balena ayyaṁ
rakkhituṁ vāyamitabbanti. sādhu deva rakkhissāmīti. tāpaso deviṁ
gahetvā rājanivesanā otari. atha naṁ mahādvārato nikkhantakāle
ayya amhākaṁ gehaṁ laddhuṁ vaṭṭati gaccha rājānaṁ gehaṁ yācāhīti
āha. tāpaso gantvā gehaṁ yāci. rājā manussānaṁ
vaccakuṭikiccaṁ sādhayamānaṁ ekaṁ chaḍḍitagehaṁ dāpesi. so deviṁ gahetvā
tattha agamāsi. sā pavisituṁ na icchi. kiṁkāraṇā na pavisasīti.

page number: 104

asucibhāvenāti. idāni kiṁ karomīti. paṭijaggāhi nanti vatvā
rañño santikaṁ pesetvā gacchakuddālaṁ āhara pacchiṁ āharāti
āharāpetvā asuciñca saṅkārañca chaḍḍāpetvā gomayaṁ
āharāpetvā vilimpāpetvā punapi gaccha mañcaṁ āhara pīṭhaṁ āharāti
ekamekaṁ āharāpetvā puna udakāharaṇādīnaṁ atthāya āṇāpesi.
so ghaṭaṁ ādāya udakaṁ āharitvā cāṭiṁ pūretvā nhānodakaṁ
sajjetvā sayanaṁ atthari. atha naṁ sayane ekato nisinnaṁ phāsukāsu
gahetvā ākaḍḍhitvā tava samaṇabhāvaṁ vā brāhmaṇabhāvaṁ vā
na jānāsīti onāmetvā attano abhimukhaṁ ākaḍḍhi. so tasmiṁ
kāle satiṁ paṭilabhi. ettakampana kālaṁ aññāṇī ahosi.
evaṁ aññāṇakaraṇā kilesā nāma kāmacchandanīvaraṇaṁ bhikkhave
andhakaraṇaṁ aññāṇakaraṇanti ādi cettha vattabbaṁ. so satiṁ
paṭilabhitvā cintesi ayaṁ taṇhā vaḍḍhamānā mama catūhi upāyehi
sīsaṁ ukkhipituṁ na dassati ajjeva mayā imaṁ rañño niyyādetvā
himavantaṁ pavisituṁ vaṭṭatīti. so taṁ ādāya rājānaṁ upasaṅkamitvā
mahārāja tava deviyā mayhaṁ attho natthi kevalaṁ me imaṁ nissāya
taṇhā vaḍḍhitāti vatvā imaṁ gāthamāha
ekā icchā pure āsi aladdhā mudulakkhaṇaṁ
yato laddhā aḷārakkhī icchā icchaṁ vijāyathāti.
tatrāyaṁ piṇḍattho mahārāja mayhaṁ imaṁ tava deviṁ
mudulakkhaṇaṁ alabhitvā pure aho vatāhaṁ etaṁ labheyyanti ekā

page number: 105

icchā āsi ekāva taṇhā uppajji yato pana me ayaṁ aḷārakkhī
visālanettā sobhanalocanā laddhā atha me sā purimikā icchā
gehataṇhaṁ upakaraṇataṇhaṁ upabhogataṇhanti uparupari aññaṁ nānappakāraṁ
icchaṁ vijāyatha janesi uppādesi sā kho pana me evaṁ
vaḍḍhamānā icchā apāyato sīsaṁ ukkhipituṁ na dassati alaṁ me
imāya bhariyāya tvaṁyeva tava bhariyaṁ gaṇha ahampana himavantaṁ
gamissāmīti. tāvadeva naṭṭhaṁ jhānaṁ uppādetvā ākāse
nisinno dhammaṁ desetvā rañño ovādaṁ datvā ākāseneva
himavantaṁ gantvā puna manussapathannāma nāgamāsi brahmavihāre
pana bhāvetvā aparihīnajjhāno brahmaloke nibbatti.
satthā imaṁ dhammadesanaṁ āharitvā saccāni pakāsesi.
saccapariyosāne so bhikkhu arahattaphale patiṭṭhāsi. satthāpi
anusandhiṁ ghaṭetvā jātakaṁ samodhānesi tadā rājā ānando
ahosi mudulakkhaṇā uppalavaṇṇā isi pana ahamevāti.
mudulakkhaṇajātakaṁ chaṭaṭhaṁ.
----------

page number: 106

7. ucchaṅgajātakaṁ
ucchaṅge deva me puttoti idaṁ satthā jetavane viharanto
aññataraṁ janapaditthiṁ ārabbha kathesi.
ekasmiṁ hi samaye kosalaraṭṭhe tayo janā aññatarasmiṁ aṭavīmukhe
kasanti. tasmiṁ samaye antoaṭaviyaṁ corā manusse vilumpitvā
palāyiṁsu. manussā te core pariyesitvā apassantā taṁ ṭhānaṁ
āgamma tumhe aṭaviyaṁ vilumpitvā idāni kasakā viya hothāti. te
corā imeti bandhitvā ānetvā kosalarañño adaṁsu. athekā
itthī āgantvā acchādanaṁ me dethāti paridevantī punappunaṁ
rājanivesanaṁ pariyāti. rājā tassā saddaṁ suṇitvā dethimissā
acchādananti āha. sāṭakaṁ gahetvā adaṁsu. sā taṁ disvā
nāhaṁ etaṁ acchādanaṁ yācāmi sāmikacchādanaṁ yācāmīti āha.
manussā gantvā rañño nivedayiṁsu na kiresā imaṁ acchādanaṁ katheti
sāmikacchādanaṁ kathetīti. atha naṁ rājā pakkosāpetvā tvaṁ kira
sāmikacchādanaṁ yācasīti pucchi. āma deva itthiyā hi sāmiko
acchādanannāma sāmike hi asati sahassamūlampi sāṭakaṁ nivatthā
itthī naggāyeva nāmāti. imassa panatthassa sādhanatthaṁ.
naggā nadī anodakā naggaṁ raṭṭhaṁ arājikaṁ
itthīpi vidhavā naggā yassāpi dasa bhātaroti
idaṁ vatthuṁ āharitabbaṁ.

page number: 107

rājā tassā pasanno ime te tayo janā kiṁ hontīti
pucchi. eko me deva sāmiko eko bhātā eko puttoti.
rājā ahante tuṭṭho imesu tīsu ekaṁ demi katamaṁ icchasīti
pucchi. sā āha ahaṁ deva jīvamānā ekaṁ sāmikaṁ labhissāmi
puttampi labhissāmi mātāpitūnaṁ pana me matattā bhātāva dullabho
bhātaraṁ me dehi devāti. rājā tussitvā tayopi vissajjesi.
evantaṁ ekikaṁ nissāya tayo janā dukkhato muttā. taṁ kāraṇaṁ
bhikkhusaṅghe pākaṭaṁ jātaṁ. athekadivasaṁ bhikkhū dhammasabhāyaṁ sannipatitvā
āvuso ekaṁ itthiṁ nissāya tayo janā dukkhato muttāti tassā
guṇakathāya nisīdiṁsu. satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave esā itthī idāneva tayo jane dukkhā mocesi
pubbepi mocesiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente tayo janā
aṭavīmukhe kasantīti sabbaṁ purimasadisameva. tathā pana raññā
tīsu janesu kaṁ icchasīti vutte sā āha tayopi dātuṁ na sakkotha
devāti. āma na sakkomīti. sace tayo dātuṁ na sakkotha
bhātaraṁ me dethāti. puttaṁ vā sāmikaṁ vā gaṇha kinte
bhātarāti ca vuttā ete nāma deva sulabhā bhātā pana me
dullabhoti vatvā imaṁ gāthamāha

page number: 108

ucchaṅge deva me putto pathe dhāvantiyā pati
tañca desaṁ na passāmi yato sodariyamānayeti.
tattha ucchaṅge deva me puttoti deva mayhaṁ putto ucchaṅgeyeva
yathā hi araññaṁ pavisitvā ucchaṅgaṁ katvā ḍākaṁ uccinitvā
tattha pakkhipantiyā ucchaṅge ḍākannāma sulabhaṁ hoti evaṁ
itthiyāpi putto sulabho ucchaṅge ḍākasadisova tena vuttaṁ
ucchaṅge deva me puttoti. pathe dhāvantiyā patīti maggaṁ
āruyha ekikāya gacchamānāyapi itthiyā pati nāma sulabho
diṭṭhadiṭṭheyeva hoti tena vuttaṁ pathe dhāvantiyā patīti. tañca
desaṁ na passāmi yato sodariyamānayeti yasmā pana me
mātāpitaro natthi tasmā idāni taṁ mātukucchisaṅkhātaṁ aññaṁ desaṁ na
passāmi yatohaṁ samāne udare jātattā saudariyasaṅkhātaṁ bhātaraṁ
āneyya tasmā bhātaraṁyeva me dethāti.
rājā saccaṁ esā vadatīti tuṭṭhacitto tayopi jane
bandhanāgārato ānetvā adāsi. sā tayopi jane gahetvā gatā.
satthāpi na bhikkhave idāneva pubbepesā ime tayo
jane dukkhato mocesiyevāti imaṁ dhammadesanaṁ āharitvā anusandhiṁ
ghaṭetvā jātakaṁ samodhānesi atīte cattārova etarahi cattāro
rājā pana ahameva tena samayenāti.
ucchaṅgajātakaṁ sattamaṁ.
--------

page number: 109

8. sāketajātakaṁ
yasmiṁ mano nivīsatīti idaṁ satthā sāketaṁ nissāya añjanavane
viharanto ekaṁ brāhmaṇaṁ ārabbha kathesi.
bhagavato kira bhikkhusaṅghaparivutassa sāketaṁ piṇḍāya pavisanakāle
eko sāketanagaravāsī mahallakabrāhmaṇo nagarato bahi gacchanto
antaradvāre dasabalaṁ disvā pādesu patitvā gopphakesu gāḷhaṁ
gahetvā tāta nanu nāma puttehi jiṇṇakāle mātāpitaro
paṭijaggitabbā kasmā ettakaṁ kālaṁ amhākaṁ attānaṁ na dassesi
mayā tāva diṭṭhosi mātaraṁ pana passituṁ ehīti satthāraṁ gahetvā
attano gehaṁ agamāsi. satthā tattha gantvā nisīdi paññattāsane
saddhiṁ bhikkhusaṅghena. brāhmaṇīpi idāni me putto āgatoti
āgantvā satthu pādesu patitvā tāta ettakaṁ kālaṁ kahaṁ
gatosi nanu nāma puttena mātāpitaro mahallakakāle upaṭṭhātabbāti
paridevi puttadhītaropi etha bhātaraṁ vandathāti vandāpesi.
ubho tuṭṭhamānasā mahādānaṁ adaṁsu. satthā bhattakiccaṁ niṭṭhāpetvā
tesaṁ dvinnampi janānaṁ jarāsuttaṁ kathesi. suttapariyosāne ubhopi
anāgāmiphale patiṭṭhahiṁsu. satthā uṭṭhāyāsanā añjanavanameva
agamāsi. bhikkhū dhammasabhāyaṁ sannisinnā kathaṁ samuṭṭhāpesuṁ āvuso
brāhmaṇo tathāgatassa pitā suddhodano mātā mahāmāyāti
jānāti jānantova saddhiṁ brāhmaṇiyā tathāgataṁ amhākaṁ puttoti
vadati satthāpi adhivāsesi kinnu kho kāraṇanti. satthā tesaṁ

page number: 110

kathaṁ sutvā bhikkhave ubhopete attano puttameva puttoti
vadantīti vatvā atītaṁ āhari bhikkhave ayaṁ brāhmaṇo atīte
nirantaraṁ pañcajātisatāni mayhaṁ pitā ahosi pañcajātisatāni
cullapitā pañcajātisatāni mahāpitā esāpi brāhmaṇī nirantarameva
pañcajātisatāni mātā ahosi pañcajātisatāni cullamātā
pañcajātisatāni mahāmātā evāhaṁ diyaḍḍhajātisahassaṁ brāhmaṇassa
hatthe saṁvaḍḍho diyaḍḍhajātisahassaṁ brāhmaṇiyā hatthe saṁvaḍḍhoti
tīṇi jātisahassāni kathetvā abhisambuddho hutvā imaṁ gāthamāha
yasmiṁ mano nivīsati cittañcāpi pasīdati
adiṭṭhapubbake pose kāmaṁ tasmiṁpi vissaseti.
tattha yasmiṁ mano nivīsatīti yasmiṁ puggale diṭṭhamatteyeva
cittaṁ patiṭṭhāti. cittañcāpi pasīdatīti yasmiṁ diṭṭhamatte cittampi
pasīdati mudukaṁ hoti. adiṭṭhapubbake poseti pakatiyā tasmiṁ
attabhāve adiṭṭhapubbepi puggale. kāmaṁ tasmiṁpi vissaseti
anubhūtapubbasinehavaseneva tasmiṁpi puggale ekaṁsena vissase vissāsaṁ
āpajjatiyevāti attho.
evaṁ satthā imaṁ dhammadesanaṁ āharitvā anusandhiṁ ghaṭetvā
jātakaṁ samodhānesi tadā brāhmaṇo ca brāhmaṇī ca eteeva
ahesuṁ puttopi ahamevāti.
sāketajātakaṁ aṭṭhamaṁ.
-------------

page number: 111

9. visavantajātakaṁ
dhiratthu taṁ visaṁ vantanti idaṁ satthā jetavane viharanto
dhammasenāpatiṁ ārabbha kathesi.
therassa kira piṭṭhakhajjakakhādanakāle manussā saṅghassa bahuṁ
piṭṭhakhādanīyaṁ gahetvā vihāraṁ āgamiṁsu. bhikkhusaṅghassa gahitāvasesaṁ
bahuṁ atirittaṁ ahosi. manussā bhante antogāmagatānampi
gaṇhathāti āhaṁsu. tasmiṁ khaṇe therassa saddhivihārikadaharo antogāmaṁ
gato hoti. tattha koṭṭhāsaṁ gahetvā tasmiṁ anāgacchante
atidivā hotīti therassa adaṁsu. therena tasmiṁ paribhutte daharo
agamāsi. atha naṁ thero mayaṁ āvuso tuyhaṁ ṭhapitakhādanīyaṁ
paribhuñjimhāti āha. so madhurannāma bhante kassa appiyanti
āha. mahātherassa saṁvego uppajji. so ito paṭṭhāya
piṭṭhakhādanīyaṁ na khādissāmīti adhiṭṭhahi. tato paṭṭhāya kira
sārīputtattherena piṭṭhakhādanīyaṁ nāma na khāditapubbaṁ. tassa
piṭṭhakhādanīyaṁ akhādanabhāvo bhikkhusaṅghe pākaṭo jāto. bhikkhū taṁ
kathaṁ kathentā dhammasabhāyaṁ nisīdiṁsu. atha satthā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave sārīputto ekavāraṁ jahitakaṁ jīvitaṁ pariccajantopi
puna gaṇhatiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 112

visavejjakule nibbattitvā vejjakammena jīvikaṁ kappesi. athekaṁ
janapadamanussaṁ sappo ḍaṁsi. tassa ñātakā pamādaṁ akatvā
khippaṁ vejjaṁ ānayiṁsu. vejjo kiṁ tāva osadhena paribhāvitvā
visaṁ harāmi daṭṭhasappaṁ āvāhetvā daṭṭhaṭṭhānato teneva visaṁ
ākaḍḍhāpemīti āha. sappaṁ āvāhetvā visaṁ ākaḍḍhāpehīti. so
sappaṁ āvāhetvā tayā ayaṁ daṭṭhoti āha. āma mayāti.
tayā daṭṭhaṭṭhānato tvaṁyeva mukhena visaṁ ākaḍḍhāhīti. mayā ekavāraṁ
jahitakaṁ puna na gahitapubbaṁ nāhaṁ mayā jahitaṁ visaṁ ākaḍḍhissāmīti.
so dārūni āharāpetvā aggiṁ katvā sace attano visaṁ nākaḍḍhasi
imaṁ aggiṁ pavisāti. sappopi aggiṁ pavisāmi na cattanā ekavāraṁ
jahitaṁ visaṁ paccāvamissāmīti vatvā imaṁ gāthamāha
dhiratthu taṁ visaṁ vantaṁ yamahaṁ jīvitakāraṇā
vantaṁ paccāvamissāmi mataṁ me jīvitā varanti.
tattha dhiratthūti garahatthe nipāto. taṁ visanti yamahaṁ
jīvitakāraṇā vantaṁ visaṁ paccāvamissāmi taṁ visaṁ dhiratthu. mataṁ
me jīvitā varanti tassa visassa paccāvamanakāraṇā yaṁ aggiṁ
pavisitvā maraṇaṁ taṁ mama jīvitato varanti attho.
evañca pana vatvā aggiṁ pavisituṁ pāyāsi. atha naṁ vejjo
nivāretvā taṁ purisaṁ osadhehi ca mantehi ca nibbisaṁ arogaṁ katvā
sappassa sīlāni datvā ito paṭṭhāya mā kañci viheṭhesīti
vissajjesi.

page number: 113

satthā na bhikkhave sārīputto ekavāraṁ jahitakaṁ jīvitaṁ
pariccajantopi puna gaṇhatīti imaṁ dhammadesanaṁ āharitvā anusandhiṁ
ghaṭetvā jātakaṁ samodhānesi tadā sappo sārīputto ahosi
vejjo pana ahamevāti.
visavantajātakaṁ navamaṁ.
---------
10. kuddālajātakaṁ
na taṁ jitaṁ sādhu jitanti imaṁ satthā jetavane viharanto
cittahatthasārīputtaṁ ārabbha kathesi.
so kira sāvatthiyaṁ eko kuladārako athekadivasaṁ kasitvā
āgacchanto vihāraṁ pavisitvā ekassa therassa pattato siniddhaṁ
madhurappaṇītabhojanaṁ labhitvā cintesi mayaṁ rattindivaṁ sahatthena
nānākammāni kurumānāpi evarūpaṁ madhurāhāraṁ na labhāma mayāpi samaṇena
bhavitabbanti. so pabbajitvā māsaḍḍhamāsaccayena ayoniso
manasikaronto kilesavasiko hutvā vibbhamitvā puna bhattena kilamanto
āgantvā pabbajitvā abhidhammaṁ uggaṇhi iminā upāyena cha
vāre vibbhamitvā pabbajito sattame bhikkhubhāve sattappakaraṇiko
hutvā bahunnaṁ bhikkhūnaṁ dhammaṁ vācento vipassanaṁ vaḍḍhetvā arahattaṁ
pāpuṇi. athassa sahāyakā bhikkhū kiṁ nu kho āvuso cittahattha
pubbe viya te etarahi kilesā na vaḍḍhantīti parihāsaṁ kariṁsu.

page number: 114

āvuso abhabbodānāhaṁ ito paṭṭhāya gihibhāvāyāti. evaṁ
tasmiṁ arahattaṁ patte dhammasabhāyaṁ kathā udapādi āvuso evarūpassa
nāma arahattassa upanissaye sati āyasmā cittahatthasārīputto
chakkhattuṁ uppabbajito aho mahādoso puthujjanabhāvoti.
satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte bhikkhave puthujjanacittaṁ nāma
lahukaṁ dunniggahaṁ ārammaṇavasena gantvā allīyati ekavāraṁ
allīnaṁ na sakkā hoti khippaṁ mocetuṁ evarūpassa cittassa damatho
sādhu dantameva hitaṁ sukhaṁ āvahatīti vatvā āha
dunniggahassa lahuno yatthakāmanipātino
cittassa damatho sādhu cittaṁ dantaṁ sukhāvahanti.
tassa pana dunniggahaṇatāya pubbepi paṇḍitā etaṁ kuddālakaṁ
nissāya taṁ jahituṁ asakkonto lobhavasena chakkhattuṁ uppabbajitvā
sattame pabbajitabhāve jhānaṁ uppādetvā taṁ lobhaṁ niggaṇhiṁsūti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
maṇikakule nibbattitvā viññutaṁ pāpuṇi. kuddālakapaṇḍitotissa
nāmaṁ ahosi. so kuddālakena bhūmiparikammaṁ katvā ḍākañceva
alābukumbhaṇḍaelāḷukādīni ca vapitvā tāni vikkiṇanto
kapaṇajīvikaṁ kappesi. tañhissa ekaṁ kuddālakaṁ ṭhapetvā aññaṁ dhanaṁ
nāma natthi. so ekadivasaṁ cintesi kiṁ me gharāvāsena nikkhamitvā

page number: 115

pabbajissāmīti. athekadivasaṁ taṁ kuddālakaṁ paṭicchannaṭṭhāne ṭhapetvā
isipabbajjaṁ pabbajitvā taṁ kuddālakaṁ anussaritvā lobhaṁ chindituṁ
asakkonto kuṇṭhakuddālakaṁ nissāya uppabbaji. evaṁ dutiyampi
tatiyampīti cha vāre taṁ kuddālakaṁ paṭicchannaṭṭhāne nikkhamitvā
pabbajito ceva uppabbajito ca sattame vāre cintesi ahaṁ imaṁ
kuṇṭhakuddālakaṁ nissāya punappunaṁ uppabbajito idāni naṁ mahānadiyaṁ
pakkhipitvā pabbajissāmīti nadītīraṁ gantvā sacassa patitaṭṭhānaṁ
passissāmi puna āgantvā uddharitukāmatā bhaveyyāti taṁ kuddālakaṁ
daṇḍe gahetvā nāgabalo thāmasampanno sīsassa uparibhāge tikkhattuṁ
āvijjhitvā akkhīni nimmiletvā nadīmajjhe khipitvā jitaṁ me
jitaṁ meti tikkhattuṁ nādaṁ nadi. tasmiṁ khaṇe bārāṇasīrājā
paccantaṁ vūpasametvā āgato nadiyā sīsaṁ nhāyitvā
sabbālaṅkārapaṭimaṇḍito hatthikkhandhena gacchamāno taṁ bodhisattassa saddaṁ
sutvā ayaṁ puriso jitaṁ me jitaṁ meti vadati ko nu kho etena jito
pakkosatha nanti pakkosāpetvā bho purisa ahaṁ tāva vijitasaṅgāmo
idāni jayaṁ gahetvā āgacchāmi tayā pana ko jitoti
pucchi. bodhisatto mahārāja tayā saṅgāmasatampi saṅgāmasahassampi
saṅgāmasatasahassampi jinantena dujjitameva kilesānaṁ ajitattā ahampana
abbhantare lobhaṁ niggaṇhanto kilese jininti kathento mahānadiṁ
olokento āpokasiṇajjhānaṁ nibbattetvā jhānasamāpattānubhāvena
ākāse nisīditvā rañño dhammaṁ desento imaṁ gāthamāha

page number: 116

na taṁ jitaṁ sādhu jitaṁ yaṁ jitaṁ avajiyyati
taṁ kho jitaṁ sādhu jitaṁ yaṁ jitaṁ nāvajiyyatīti.
tattha na taṁ jitaṁ sādhu jitaṁ yaṁ jitaṁ avajiyyatīti yaṁ
paccāmitte parājinitvā raṭṭhaṁ jitaṁ paṭiladdhaṁ puna tehi
paccāmittehi avajiyyati taṁ jitaṁ sādhu jitannāma na hoti. kasmā.
punappunaṁ avajīyanato. aparo nayo jitaṁ vuccati jayo yo
paccāmittehi saddhiṁ yujjhitvā adhigato jayo puna tesu jinantesu
parājayo hoti so na sādhu na sobhano. kasmā. yasmā
puna parājayova hoti. taṁ kho jitaṁ sādhu jitaṁ yaṁ jitaṁ nāvajiyyatīti
yaṁ kho pana paccāmitte nimmathetvā jitaṁ puna tehi na avajiyyati
yo vā ekavāraṁ laddho jayo puna parājayo na hoti taṁ jitaṁ
sādhu sobhanaṁ so jayo sādhu sobhano nāma hoti. kasmā. puna
nāvajīyanato. tasmā tvaṁ mahārāja sahassakkhattumpi satasahassakkhattumpi
saṅgāmasīsaṁ jinitvāpi saṅgāmayodho nāma na hoti.
kiṁkāraṇā. attano kilesānaṁ ajitattā. yo pana ekavārampi
attano abbhantare kilese jināti ayaṁ uttamasaṅgāmasīsayodhoti
ākāse nisinnakova buddhalīḷhāya rañño dhammaṁ desesi.
uttamasaṅgāmayodhabhāve panettha
yo sahassaṁ sahassena saṅgāme mānuse jine
ekañca jeyyamattānaṁ sa ve saṅgāmajuttamoti
idaṁ suttaṁ sādhakaṁ.

page number: 117

rañño pana dhammaṁ suṇantasseva tadaṅgappahānavasena kilesā
pahīnā pabbajjāya cittaṁ nami. rājabalassāpi tatheva kilesā
pahiyyiṁsu. rājā idāni tumhe kahaṁ gamissathāti bodhisattaṁ
pucchi. himavantaṁ pavisitvā isipabbajjaṁ pabbajissāmi mahārājāti.
rājā tenahi ahampi pabbajissāmīti bodhisatteneva saddhiṁ nikkhami.
balakāyo brāhmaṇagahapatikā sabbā seniyoti sabbopi tasmiṁ khaṇe
sannipatito mahājanakāyo raññā saddhiṁyeva nikkhami. bārāṇasīvāsino
amhākaṁ kira rājā kuddālakapaṇḍitassa dhammadesanaṁ
sutvā pabbajjābhimukho hutvā saddhiṁ balanikāyena nikkhamanto mayaṁ
idha kiṁ karissāmāti dvādasayojanikāya bārāṇasiyā sakalanagaravāsino
nikkhamiṁsu. dvādasayojanikā parisā ahosi. taṁ ādāya bodhisatto
himavantaṁ pāvisi. tasmiṁ khaṇe sakkassa devarañño nisinnāsanaṁ
uṇhākāraṁ dassesi. so āvajjamāno kuddālakapaṇḍito
mahābhinikkhamanaṁ nikkhamantoti disvā mahāsamāgamo bhavissati vasanaṭṭhānaṁ
laddhuṁ vaṭṭatīti vissakammaṁ āmantetvā tāta kuddālakapaṇḍito
mahābhinikkhamanaṁ nikkhamanto vasanaṭṭhānaṁ laddhuṁ vaṭṭati tvaṁ
himavantappadesaṁ gantvā same bhūmibhāge dīghato tiṁsayojanikaṁ vitthārato
paṇṇarasayojanaṁ assamapadaṁ māpehīti āha. so sādhu devāti
paṭissuṇitvā gantvā tathā akāsi. ayamettha saṅkhepo.
vitthāro pana hatthipālajātake āvibhavissatīti. idañca hi tañca
ekaparicchedameva. vissakammopi assamapade paṇṇasālaṁ māpetvā

page number: 118

dussadde mige ca sakuṇe ca amanusse ca paṭikkamāpetvā tena
tena disābhāgena ekapadikamaggaṁ nimminitvā attano vasanaṭṭhānameva
agamāsi. kuddālakapaṇḍitopi taṁ parisaṁ ādāya himavantaṁ pavisitvā
sakkadattiyaṁ assamapadaṁ gantvā vissakammena māpitaṁ pabbajitaparikkhāraṁ
gahetvā paṭhamaṁ attanā pabbajitvā pacchā parisaṁ pabbājetvā
assamapadaṁ bhājetvā adāsi. satta rājāno satta rajjāni
chaḍḍayiṁsu. tiṁsayojanaṁ assamapadaṁ pūri. kuddālakapaṇḍito
sesakasiṇesu parikammaṁ katvā brahmavihāre bhāvetvā parisāya
kammaṭṭhānaṁ ācikkhi. sabbe samāpattilābhino hutvā brahmavihāre
bhāvetvā brahmalokaparāyanā ahesuṁ. ye pana tesaṁ pāricariyaṁ
akaṁsu te devalokaparāyanā ahesuṁ.
satthā evaṁ bhikkhave cittaṁ nāmetaṁ kilesavasena allīnaṁ
dummocayaṁ hoti uppannā lobhadhammā duppajahā evarūpepi paṇḍite
aññāṇe karontīti imaṁ dhammadesanaṁ āharitvā saccāni pakāsesi.
saccapariyosāne keci sotāpannā ahesuṁ keci sakadāgāmino keci
anāgāmino keci arahattaṁ pāpuṇiṁsu. satthāpi anusandhiṁ ghaṭetvā
jātakaṁ samodhānesi tadā rājā ānando ahosi parisā buddhaparisā
kuddālakapaṇḍito pana ahamevāti.
kuddālajātakaṁ dasamaṁ.
itthīvaggo sattamo.
--------

page number: 119

8. varaṇavaggavaṇṇanā
------
1. varaṇajātakaṁ
yo pubbe karaṇīyānīti idaṁ satthā jetavane viharanto
kuṭumbikaputtatissattheraṁ ārabbha kathesi.
ekasmiṁ kira divase sāvatthīvāsino aññamaññaṁ sahāyakā
tiṁsamattā kulaputtā gandhapupphavatthādīni gahetvā satthu dhammadesanaṁ
suṇissāmāti mahājanaparivutā jetavanaṁ gantvā nāgamāḷakavisālamāḷakādīsu
thokaṁ nisīditvā sāyaṇhasamaye satthari surabhigandhavāsitāya
gandhakuṭito nikkhamitvā dhammasabhaṁ gantvā alaṅkatabuddhāsane
nisinne saparivārā dhammasabhaṁ gantvā satthāraṁ gandhapupphehi pūjetvā
cakkaṅkitatalesu phullappadumasassirikesu pādesu vanditvā ekamantaṁ
nisinnā dhammaṁ suṇiṁsu. atha nesaṁ etadahosi yathā yathā
kho mayaṁ bhagavatā dhammaṁ desitaṁ ājānāma pabbajeyyāmāti.
te tathāgatassa dhammasabhāto nikkhantakāle tathāgataṁ upasaṅkamitvā
vanditvā pabbajjaṁ yāciṁsu. tesaṁ satthā pabbajjaṁ adāsi.
te ācariyupajjhāye ārādhetvā upasampadaṁ labhitvā pañca vassāni
ācariyupajjhāyānaṁ santike vasitvā dve mātikā paguṇā katvā
kappiyākappiyaṁ ñatvā tisso anumodanā uggaṇhitvā cīvarāni
sibbetvā rajitvā samaṇadhammaṁ karissāmāti ācariyupajjhāye

page number: 120

āpucchitvā satthāraṁ upasaṅkamitvā vanditvā ekamantaṁ nisīditvā
mayaṁ bhante bhavesu ukkaṇṭhitvā jātijarābyādhimaraṇabhītā tesaṁ
no saṁsāraparimocanatthāya kammaṭṭhānaṁ kathethāti yāciṁsu. satthā
tesaṁ aṭṭhattiṁsāya kammaṭṭhānesu sappāyaṁ viditvā ekaṁ kammaṭṭhānaṁ
kathesi. te satthu santike kammaṭṭhānaṁ gahetvā satthāraṁ
vanditvā padakkhiṇaṁ katvā pariveṇaṁ gantvā ācariyupajjhāye
oloketvā pattacīvaraṁ ādāya samaṇadhammaṁ karissāmāti nikkhamiṁsu.
atha tesaṁ abbhantare eko bhikkhu nāmena kuṭumbikaputtatissatthero
nāma kusīto hīnaviriyo rasagiddho. so evaṁ
cintesi ahaṁ neva araññe vasituṁ na bhikkhācariyāya yāpetuṁ
sakkhissāmi ko me gamanena attho nivattissāmīti. so
viriyaṁ ossajjitvā te bhikkhū anugantvā nivatti. tepi kho
bhikkhū kosalesu cārikaṁ caramānā aññataraṁ paccantagāmaṁ gantvā
taṁ upanissāya ekasmiṁ araññāyatane vassaṁ upagantvā antotemāsaṁ
appamattā ghaṭentā vāyamantā vipassanāgabbhaṁ gāhāpetvā paṭhaviṁ
unnādayamānā arahattaṁ patvā vuṭṭhavassā pavāretvā paṭiladdhaguṇaṁ
satthu ārocessāmāti tato nikkhamitvā anupubbena jetavanaṁ gantvā
pattacīvaraṁ paṭisāmetvā ācariyupajjhāye disvā tathāgataṁ daṭṭhukāmā
satthu santikaṁ gantvā vandit vānisīdiṁsu. satthā tehi saddhiṁ
madhurappaṭisanthāraṁ akāsi. te katappaṭisanthārā attanā laddhaguṇaṁ
tathāgatassa ārocesuṁ. satthā te bhikkhū pasaṁsi. kuṭumbikaputtatissatthero

page number: 121

satthāraṁ tesaṁ guṇakathaṁ kathentaṁ disvā sayampi samaṇadhammaṁ
kātukāmo jāto. tepi kho bhikkhū mayaṁ bhante tameva araññavāsaṁ
gantvā vasissāmāti satthāraṁ āpucchiṁsu. satthā sādhūti anujāni.
te satthāraṁ vanditvā pariveṇaṁ agamaṁsu. atha so kuṭumbikaputtatissatthero
rattibhāgasamanantare accāraddhaviriyo hutvā ativegena
samaṇadhammaṁ karonto majjhimayāmasamanantare ālambanaphalakaṁ nissāya
ṭhitakova niddāyanto parivattitvā pati. ⏓ruṭṭhi tassa bhijji.
vedanā mahantā jātā. tesaṁ bhikkhūnaṁ taṁ paṭijaggantānaṁ gamanaṁ
na sampajji. atha ne upaṭṭhānavelāya āgate satthā pucchi
nanu tumhe bhikkhave sve gamissāmāti hiyyo āpucchathāti.
āma bhante apica kho pana amhākaṁ sahāyako kuṭumbikaputtatissatthero
akāle ativegena samaṇadhammaṁ karonto niddābhibhūto
parivattitvā patito ūruṭṭhi cassa bhinnaṁ taṁ nissāya amhākaṁ
gamanaṁ na sampajjatīti. satthā na bhikkhave idānevesa attano
hīnaviriyabhāvena akāle ativegena viriyaṁ karonto tumhākaṁ gamanantarāyaṁ
karoti pubbepesa tumhākaṁ gamanantarāyaṁ akāsiyevāti vatvā tehi
yācito atītaṁ āhari.
atīte gandhāraraṭṭhe takkasilāyaṁ bodhisatto disāpāmokkho
ācariyo hutvā pañca māṇavakasatāni sippaṁ uggaṇhāpesi.
athassa te māṇavakā ekadivasaṁ dāruāharaṇatthāya araññaṁ gantvā

page number: 122

dārūni uddhariṁsu. tesaṁ antare eko kusītamāṇavo mahantaṁ varaṇarukkhaṁ
disvā sukkharukkho esoti saññāya muhuttaṁ tāva nipajjitvā
pacchā rukkhaṁ abhiruhitvā dārūni pātetvā ādāya gamissāmīti
uttarasāṭakaṁ paṭṭharitvā nipajjitvā kākacchamāno niddaṁ okkami.
itare māṇavakā dārukalāpe bandhitvā ādāya gacchantā taṁ
pādena piṭṭhiyaṁ paharitvā pabodhetvā agamiṁsu. kusītamāṇavo
uṭṭhāya akkhīni puñchitvā avigataniddo varaṇarukkhaṁ abhiruhitvā
sākhaṁ gahetvā attano abhimukhaṁ ākaḍḍhitvā bhañjanto bhijjitvā
uṭṭhitakoṭiyā attano akkhiṁ bhindāpetvā ekena hatthena taṁ
pidhāya ekena hatthena alladārūni bhañjitvā rukkhato oruyha
dārukalāpaṁ bandhitvā ukkhipitvā vegena gantvā tehi pātitānaṁ
dārūnaṁ upari pātesi. taṁ divasañca janapadagāmakato ekaṁ kulaṁ
sve brāhmaṇavācakaṁ karissāmāti ācariyaṁ nimantesi. ācariyo
māṇavake āha tātā sve ekaṁ gāmakaṁ gantabbaṁ tumhe pana
nirāhārā na sakkhissatha gantuṁ pātova yāguṁ pacāpetvā tattha
gantvā attanā laddhakoṭṭhāsañca amhākaṁ pattakoṭṭhāsañca sabbaṁ
ādāya āgacchathāti. te pātova yāgupacanatthāya dāsiṁ uṭṭhāpetvā
khippaṁ no yāguṁ pacāhīti āhaṁsu. sā dārūni gaṇhantī upariṭṭhitāni
allavaraṇadārūni gahetvā punappunaṁ mukhavātaṁ dadamānāpi aggiṁ
ujjāletuṁ asakkontī suriyaṁ uṭṭhāpesi. māṇavakā atidivā
jātā idāni na sakkā gantunti ācariyassa santike agamaṁsu.

page number: 123

ācariyo kiṁ tātā na gatatthāti. āma ācariya na gatamhāti.
kiṁkāraṇāti. asuko nāma kusītamāṇavo amhehi saddhiṁ dārūnaṁ
atthāya araññaṁ gantvā varaṇarukkhamūle niddāyitvā pacchā
vegenāruhitvā akkhīni bhindāpetvā allavaraṇadārūni āharitvā
amhehi ānītadārūnaṁ upari pakkhipi yāgupācikā tāni sukkhadārusaññāya
gahetvā yāva suriyuggamanā ujjāletuṁ nāsakkhi iminā
kāraṇena gamanantarāyo jātoti. ācariyo māṇavena katakammaṁ
sutvā andhabālānaṁ kammaṁ nissāya evarūpā parihāni hotīti vatvā
imaṁ gāthamāha
yo pubbe karaṇīyāni pacchā so kātumicchati
varaṇakaṭṭhaṁ bhañjova sa pacchā anutappatīti.
tattha sa pacchā anutappatīti yokoci puggalo idaṁ pubbe
kattabbaṁ idaṁ pacchāti avīmaṁsitvā pubbe karaṇīyāni paṭhamameva
kattabbakammāni pacchā karoti ayaṁ varaṇakaṭṭhabhañjo amhākaṁ
māṇavako viya so bālapuggalo pacchā anutappati socati
paridevatīti attho.
evaṁ bodhisatto antevāsikānaṁ imaṁ kāraṇaṁ kathetvā dānādīni
puññāni katvā jīvitapariyosāne yathākammaṁ gato.
satthā na bhikkhave idāneva tumhākaṁ gamanantarāyaṁ karoti
pubbepi akāsiyevāti imaṁ dhammadesanaṁ āharitvā anusandhiṁ ghaṭetvā
jātakaṁ samodhānesi tadā akkhibhedappatto māṇavo

page number: 124

⏓rubhedappattabhikkhu ahosi sesamāṇavā buddhaparisā ācariyo brāhmaṇo
pana ahamevāti.
varaṇajātakaṁ paṭhamaṁ.
--------
2. sīlavanāgajātakaṁ
akataññussa posassāti idaṁ satthā veḷuvane viharanto devadattaṁ
ārabbha kathesi.
dhammasabhāyaṁ hi bhikkhū āvuso devadatto akataññū tathāgatassa
guṇe na jānātīti kathentā nisīdiṁsu. satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva devadatto akataññū pubbepi
akataññūyeva na kadāci mayhaṁ guṇaṁ jānātīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
himavantappadese hatthiyoniyaṁ nibbatti. so mātukucchito nikkhamanto
sabbaseto ahosi rajatapuñjasannibho. akkhīni panassa maṇiguḷasadisāni
paññāyamānāni pañcappasādāni ahesuṁ mukhaṁ rattakambalasadisaṁ
soṇḍaṁ suvaṇṇabinduppaṭimaṇḍitaṁ rajatadāmaṁ viya cattāro
pādā katalākhārasaparikammā viya evamassa dasahi pāramīhi alaṅkato
rūpasobhaggappatto attabhāvo ahosi. atha naṁ viññutaṁ pattaṁ
sakalahimavante vāraṇā sannipatitvā upaṭṭhahantā vicariṁsu. evaṁ

page number: 125

so asītisahassavāraṇaparivāro himavantappadese vasamāno aparabhāge
gaṇe dosaṁ disvā gaṇamhā kāyavivekaṁ gantvā ekakova araññavāsaṁ
kappesi. sīlavantatāya ca panassa sīlavanāgarājātveva nāmaṁ
ahosi.
atheko bārāṇasīvāsiko vanacarako himavantaṁ pavisitvā attano
ājīvabhaṇḍakaṁ gavesamāno disā vavaṭṭhapetuṁ asakkonto maggamūḷho
hutvā maraṇabhayabhīto bāhā paggayha paridevamāno vicarati.
bodhisatto tassa taṁ paridevitaṁ sutvā imaṁ purisaṁ dukkhā mocessāmīti
kāruññacodito tassa santikaṁ agamāsi. so taṁ disvāva bhīto
palāyi. bodhisatto taṁ palāyantaṁ disvā tatheva aṭṭhāsi. so
puriso bodhisattaṁ ṭhitaṁ disvā aṭṭhāsi. bodhisatto puna agamāsi.
so puna palāyitvā tassa ṭhitakāle ṭhatvā cintesi ayaṁ vāraṇo
mama palāyanakāle tiṭṭhati ṭhitakāle āgacchati nāyaṁ mayhaṁ
anatthakāmo imamhā pana maṁ dukkhā mocetukāmo bhavissatīti. sūro
hutvā aṭṭhāsi. bodhisatto taṁ upasaṅkamitvā kasmā bho
tvaṁ purisa paridevamāno vicarasīti pucchi. sāmi disā vavaṭṭhapetuṁ
asakkonto maggamūḷho hutvā maraṇabhayenāti. atha naṁ bodhisatto
attano vasanaṭṭhānaṁ netvā katipāhaṁ phalāphalehi santappetvā
bho purisa mā bhāyi ahaṁ taṁ manussapathaṁ nessāmīti. attano
piṭṭhe nisīdāpetvā manussapathaṁ pāpesi. atha kho so mittadubbhipuriso
sace koci pucchissati ācikkhitabbaṁ bhavissatīti bodhisattassa piṭṭhe

page number: 126

nisinnoyeva rukkhanimittaṁ pabbatanimittaṁ upadhārentova gacchati.
atha naṁ bodhisatto araññā nīharitvā bārāṇasīgamikamahāmagge
ṭhapetvā bho purisa iminā maggena gaccha mayhaṁ pana vasanaṭṭhānaṁ
pucchitopi mā kassaci ācikkhāti taṁ uyyojetvā attano
vasanaṭṭhānaṁyeva agamāsi.
atha so puriso bārāṇasiṁ gantvā anuvicaranto dantakāravīthiṁ
patvā dantakāre dantavikatiyo kurumāne disvā kiṁ pana bho
jīvadantampi labhitvā gaṇheyyāthāti. bho kiṁ vadasi jīvadanto
nāma matahatthidantato mahagghataroti. tenahi ahaṁ vo jīvadantaṁ
āharissāmīti pātheyyaṁ gahetvā kharakakacaṁ ādāya bodhisattassa
vasanaṭṭhānaṁ agamāsi. bodhisatto taṁ disvā kimatthaṁ āgatosīti
pucchi. ahaṁ sāmi duggato kapaṇo jīvituṁ asakkonto
tumhe dantakhaṇḍaṁ yācitvā sace dassatha taṁ ādāya gantvā
vikkiṇitvā tena mūlena jīvissāmīti āgatoti. hotu bho dantaṁ
te dassāmi sace dantakappanatthāya kakacaṁ atthīti. kakacaṁ
gahetvā āgatomhi sāmīti. tenahi dante kakacena kantitvā
ādāya gacchāhīti bodhisatto pāde sammiñjitvā gonisinnakaṁ
nisīdi. so tassa dvepi aggadante chindi. bodhisatto te
dante soṇḍāya gahetvā bho purisa nāhaṁ ime mayhaṁ appiyā
amanāpāti dammi imehi pana me dantehi sataguṇena sahassaguṇena
satasahassaguṇena sabbadhammappaṭivedhasamatthaṁ sabbaññutañāṇaṁ piyataraṁ

page number: 127

tassa me idaṁ dantadānaṁ sabbaññutañāṇappaṭivijjhanatthāya hotūti
sabbaññutañāṇassa paṇidhānaṁ katvā dantayugalaṁ adāsi.
so taṁ ādāya gantvā vikkiṇitvā tasmiṁ mūle khīṇe puna
bodhisattassa santikaṁ gantvā sāmi tumhākaṁ dante vikkiṇitvā
laddhamūlaṁ mayhaṁ iṇasodhanamattameva jātaṁ avasesadante me
dethāti āha. bodhisatto sādhūti paṭissuṇitvā purimanayeneva
kappāpetvā avasesadante adāsi. sopi te vikkiṇitvā puna
āgantvā sāmi jīvituṁ na sakkomi mūladāṭhā me dehīti āha.
bodhisatto sādhūti vatvā purimanayeneva nisīdi. so pāpapuriso
mahāsattassa rajatadāmasadisaṁ soṇḍaṁ maddamāno kelāsakūṭasadisaṁ
kumbhaṁ abhiruhitvā ubho koṭiyo paṇhiyā paharanto maṁsaṁ viyūhitvā
kumbhā oruyha kakacena mūladāṭhā kappetvā pakkāmi.
bodhisattassa dassanūpacāraṁ vijahanteyeva pana tasmiṁ pāpapurise
catunnahutādhikadviyojanasatasahassabahalā ghanapaṭhavī sineruyugandharādayo
mahābhāre duggandhajegucchāni gūthamuttādīni ca dhāretuṁ samatthāpi tassa
aguṇarāsiṁ dhāretuṁ asakkontī viya bhijjitvā vivaramadāsi. tāvadeva
avīcimahānirayato jālā nikkhamitvā taṁ mittadubbhipurisaṁ kuladattikena
kambalena pārupantī viya parikkhipitvā gaṇhi. evaṁ tassa
pāpapuggalassa paṭhaviṁ paviṭṭhakāle tasmiṁ vanasaṇḍe adhivaṭṭhā
rukkhadevatā akataññuṁ mittadubbhipuggalaṁ imaṁ cakkavattirajjaṁ datvāpi
tosetuṁ na sakkotīti vanaṁ unnādetvā dhammaṁ desayamānā imaṁ gāthamāha

page number: 128

akataññussa posassa niccaṁ vivaradassino
sabbañce paṭhaviṁ dajjā neva naṁ abhirādhayeti.
tattha akataññussāti attano kataguṇaṁ ajānantassa.
posassāti purisassa. vivaradassinoti chiddameva okāsameva
olokentassa. sabbañce paṭhaviṁ dajjāti sacepi tādisassa puggalassa
sakalaṁ cakkavattirajjaṁ imaṁ vā pana mahāpaṭhaviṁ parivattetvā paṭhavojaṁ
dadeyya. neva naṁ abhirādhayeti evaṁ karontopi akataññuṁ
evarūpaṁ kataguṇaviddhaṁsanaṁ koci paritosetuṁ vā pasādetuṁ vā na
sakkuṇeyyāti attho.
evaṁ sā devatā vanaṁ unnādetvā dhammaṁ desesi. bodhisatto
yāvatāyukaṁ ṭhatvā yathākammaṁ agamāsi.
satthā na bhikkhave devadatto idāneva akataññū pubbepi
akataññūyevāti idaṁ dhammadesanaṁ āharitvā anusandhiṁ ghaṭetvā
jātakaṁ samodhānesi tadā mittadubbhipuriso devadatto ahosi
rukkhadevatā sārīputto sīlavanāgarājā pana ahamevāti.
sīlavanāgajātakaṁ dutiyaṁ.
-----------

page number: 129

3. saccaṁkirajātakaṁ
saccaṁ kirevamāhaṁsūti idaṁ satthā veḷuvane viharanto vadhāya
parisakkanaṁ ārabbha kathesi. bhikkhusaṅghe hi dhammasabhāyaṁ nisīditvā
āvuso devadatto satthu guṇaṁ na jānāti vadhāya parisakkatīti
devadattassa aguṇaṁ kathente satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva devadatto mayhaṁ vadhāya parisakkati
pubbepi parisakkiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente tassa
duṭṭhakumāro nāma putto ahosi kakkhaḷo pharuso pahaṭāsīvisūpamo
anakkositvā vā appaharitvā vā kenaci saddhiṁ na kathesi. so
antojanassa ca bahijanassa ca akkhimhi patitarajaṁ viya khādituṁ
āgatapisāco viya ca amanāpo ahosi ubbejanīyo. so ekadivasaṁ
nadīkīḷaṁ kīḷitukāmo mahantena parivārena nadītīraṁ agamāsi. tasmiṁ
khaṇe mahāmegho uṭṭhahi disā andhakārā jātā. so dāsapessajanaṁ
āha etha bhaṇe maṁ gahetvā nadīmajjhaṁ netvā nhāpetvā
ānethāti. te taṁ tattha netvā kinno rājā karissati imaṁ
pāpapurisaṁ ettheva māremāti mantayitvā ettha gaccha kāḷakaṇṇīti
udake opilāpetvā paccuttaritvā tīre aṭṭhaṁsu. kahaṁ kumāroti

page number: 130

vutte na mayaṁ kumāraṁ passāma meghaṁ uṭṭhitaṁ disvā udake
nimujjitvā purato āgato bhavissatīti amaccā rañño santikaṁ
agamaṁsu. rājā kahaṁ me puttoti pucchi. na jānāma deva
meghe uṭṭhite purato āgato bhavissatīti saññāyāgatamhāti.
rājā dvāraṁ vivarāpetvā nadītīraṁ gantvā vicinathāti tattha tattha
vicināpesi. koci kumāraṁ nāddasa. sopi kho meghandhakāre
deve vassante nadiyā vuyhamāno ekaṁ dārukkhandhaṁ disvā tattha
nisīditvā maraṇabhayatajjito paridevamāno gacchati.
tasmiṁ pana kāle bārāṇasīvāsī eko seṭṭhī nadītīre
cattāḷīsakoṭidhanaṁ nidahitvā dhanataṇhāya dhanapiṭṭhe sappo hutvā nibbatti.
aparopi tasmiṁyeva padese tiṁsakoṭiyo nidahitvā dhanataṇhāya tattheva
unduro hutvā nibbatti. tesaṁ vasanaṭṭhānaṁ udakaṁ pāvisi. te
udakassa paviṭṭhamaggeneva nikkhamitvā sotaṁ chindantā gantvā taṁ
rājakumārena abhinisinnaṁ rukkhakkhandhaṁ patvā eko ekaṁ koṭiṁ itaro
itaraṁ āruyha khandhapiṭṭheyeva nipajjiṁsu. tassāyeva kho pana
nadiyā tīre eko simbalirukkho atthi. tattheko suvapotako
vasati. sopi rukkho udakena dhotamūlo nadīpiṭṭhe pati. suvapotako
deve vassante uppatitvā gantuṁ asakkonto gantvā tasseva
khandhassa ekapasse nilīyi. evaṁ te cattāro janā ekato
vuyhamānā gacchanti.
bodhisattopi kho tasmiṁ kāle kāsīraṭṭhe udiccabrāhmaṇakule

page number: 131

nibbattitvā vuḍḍhippatto isipabbajjaṁ pabbajitvā ekasmiṁ
nadīnivattane paṇṇasālaṁ māpetvā vasati. so aḍḍharattikasamaye
caṅkamamāno tassa rājakumārassa balavaparidevanasaddaṁ sutvā cintesi
mādise nāma mettānuddayasampanne tāpase vasante etassa
purisassa maraṇaṁ ayuttaṁ udakato uddharitvā tassa jīvitadānaṁ
dassāmīti. so taṁ mā bhāyīti assāsetvā udakasotaṁ chindanto
gantvā taṁ dārukkhandhaṁ ekāya koṭiyā gahetvā ākaḍḍhanto
nāgabalo thāmasampanno ekavegena nadītīraṁ patvā kumāraṁ ukkhipitvā
tīre patiṭṭhāpesi. te sappādayo disvā ukkhipitvā assamapadaṁ
netvā aggiṁ jāletvā ime dubbalatarāti paṭhamaṁ sappādīnaṁ
sarīraṁ sedetvā pacchā rājakumārassa sarīraṁ sedetvā tampi arogaṁ
katvā āhāraṁ dentopi paṭhamaṁ sappādīnameva datvā pacchā tassa
phalāphalāni upanāmesi. rājakumāro ayaṁ kūṭatāpaso maṁ rājakumāraṁ
agaṇetvā tiracchānagatānaṁ sammānaṁ karotīti bodhisatte āghātaṁ
bandhi. tato katipāhaccayena pana sabbesupi tesu thāmabalappattesu
nadiyā oghe pacchinne sappo tāpasaṁ vanditvā āha bhante
tumhehi mayhaṁ mahāupakāro kato na kho panāhaṁ daliddo
asukaṭṭhāne me cattāḷīsa hiraññakoṭiyo nidahitā tumhākaṁ dhanena
kicce sati sabbametaṁ dhanaṁ tumhākaṁ dātuṁ sakkomi taṁ ṭhānaṁ gantvā
dīghāti pakkoseyyāthāti vatvā pakkāmi. unduropi tatheva
tāpasaṁ nimantetvā atthe sati asukaṭṭhāne ṭhatvā undurāti

page number: 132

pakkoseyyāthāti vatvā pakkāmi. suvapotako pana tāpasaṁ
vanditvā bhante mayhaṁ dhanaṁ natthi rattasālīhi pana vo atthe
sati asukaṁ nāma mayhaṁ vasanaṭṭhānaṁ tattha gantvā sukāti
pakkoseyyātha ahaṁ ñātakānaṁ ārocetvā anekasakaṭapūramattā
rattasālī āharāpetvā dātuṁ sakkomīti vatvā pakkāmi. itaro
pana mittadubbhidhammesu dhammatāya yaṅkiñci avatvā gantuṁ ayuttaṁeva
taṁ attano santikaṁ āgataṁ māressāmīti cintetvā bhante mayi
rajje patiṭṭhite āgaccheyyātha ahaṁ vo catūhi paccayehi
upaṭṭhahissāmīti vatvā pakkāmi. so gantvā nacirasseva rajje
patiṭṭhāsi.
bodhisatto vīmaṁsissāmi tāva neti paṭhamaṁ sappassa santikaṁ
gantvā avidūre ṭhatvā dīghāti pakkosi. so ekavacaneneva
nikkhamitvā bodhisattaṁ vanditvā bhante imasmiṁ ṭhāne cattāḷīsa
hiraññakoṭiyo tā sabbāpi nīharitvā harathāti āha. bodhisatto
evamatthu uppanne kicce jānissāmīti taṁ nivattāpetvā undurassa
santikaṁ gantvā saddamakāsi. sopi kho tatheva paṭipajji.
bodhisatto tampi nivattāpetvā sukassa santikaṁ gantvā sukāti
pakkosi. sopi ekavacaneneva rukkhaggato otaritvā bodhisattaṁ
vanditvā kiṁ bhante mayhaṁ ñātakānaṁ santikaṁ gantvā himavantappadesato
tumhākaṁ sañjātasālī āharāpessāmīti pucchi. bodhisatto
atthe sati jānissāmīti tampi nivattāpetvā idāni rājānaṁ

page number: 133

pariggaṇhissāmīti gantvā rājuyyāne vasitvā punadivase
ākappasampattiṁ katvā bhikkhācāravattena nagaraṁ pāvisi. tasmiṁ khaṇe
sopi mittadubbhirājā alaṅkatahatthikkhandhavaragato mahantena parivārena
nagaraṁ padakkhiṇaṁ karonto bodhisattaṁ dūratova disvā ayaṁ so
kūṭatāpaso mama santike vasitukāmo āgato yāva parisamajjhe
attanā mayhaṁ kataguṇaṁ na pakāsesi tāvadevassa sīsaṁ
chindāpessāmīti purise oloketvā kiṁ karoma devāti vutte esa
kūṭatāpaso maṁ kiñci yācitukāmo āgacchati maññe etassa
kāḷakaṇṇitāpasassa maṁ passituṁ adatvāva etaṁ gahetvā pacchābāhuṁ
bandhitvā catukke catukke paharantā nagarā nīharitvā āghātane
sīsamassa chinditvā sarīraṁ sūle uttāsethāti āha. te sādhūti
sampaṭicchitvā gantvā niraparādhaṁ mahāsattaṁ bandhitvā catukke
catukke paharantā āghātanaṁ netuṁ ārabhiṁsu. bodhisatto
pahaṭapahaṭaṭṭhāne ammatātāti akandanto nibbikāro imaṁ gāthamāha
saccaṁ kirevamāhaṁsu narā ekacciyā idha
kaṭṭhaṁ nipphavitaṁ seyyo na tvevekacciyo naroti.
tattha saccaṁ kirevamāhaṁsūti avitathameva kira evaṁ vadanti.
narā ekacciyā idhāti idhekacce paṇḍitapurisā. kaṭṭhaṁ nipphavitaṁ
seyyoti nadiyā vuyhamānaṁ sukkhadāruṁ nipphavitaṁ uttāretvā thale
ṭhapitaṁ seyyo sundaraṁ etanti vadamānā te purisā saccaṁ kira
vadanti. kiṁkāraṇā. taṁ hi yāgubhattādīnaṁ pacanatthāya sītāturānaṁ

page number: 134

visīvanatthāya aññepi ca parissayānaṁ haraṇatthāya upakāraṁ hoti.
na tvevekacciyo naroti ekacco pana mittadubbhi akataññū pāpapuriso
oghena vuyhamāno hatthe gahetvā uttārito na tveva varaṁ
tathāhi ahaṁ imaṁ pāpapurisaṁ uttāretvā imaṁ attano dukkhaṁ
āharinti.
evaṁ pahaṭapahaṭaṭṭhāne imaṁ gāthamāha. taṁ sutvā ye tattha
paṇḍitapurisā te āhaṁsu kiṁ pana bho pabbajita tayā amhākaṁ
rañño atthi koci guṇo katoti. bodhisatto taṁ pavuttiṁ
ārocetvā evamimaṁ mahoghato uttārento ahameva attano
dukkhaṁ akāsiṁ na vata me porāṇakapaṇḍitānaṁ katanti anussaritvā
evaṁ vadāmīti āha. taṁ sutvā khattiyabrāhmaṇādayo nagaravāsino
yvāyaṁ mittadubbhirājā evaṁ guṇasampannassa attano jīvitadāyakassa
guṇamattampi na jānāti taṁ nissāya kuto amhākaṁ vuḍḍhi
gaṇhatha nanti kupitā samantato uṭṭhahitvā ususattipāsāṇa-
muggarādippahārehi hatthikkhandhagatameva naṁ ghātetvā pāde gahetvā
kaḍḍhitvā parikkhāpiṭṭhe chaḍḍetvā bodhisattaṁ abhisiñcitvā rajje
patiṭṭhāpesuṁ.
so dhammena rajjaṁ kārento pana ekadivasaṁ sappādayo
pariggaṇhitukāmo mahantena parivārena sappassa vasanaṭṭhānaṁ gantvā
dīghāti pakkosi. sappo āgantvā vanditvā idante sāmi
dhanaṁ gaṇhāti āha. rājā cattāḷīsahiraññakoṭidhanaṁ amacce

page number: 135

paṭicchāpetvā undurassa santikaṁ gantvā undurāti pakkosi.
sopi āgantvā vanditvā tiṁsakoṭidhanaṁ niyyādesi. rājā tampi
amacce paṭicchāpetvā sukassa vasanaṭṭhānaṁ gantvā sukāti
pakkosi. sopi āgantvā pāde vanditvā sāmi sālī āharāmīti
āha. rājā sālīhi atthe sati āharissasi ehi gacchāmāti
sattatiyā hiraññakoṭīhi saddhiṁ te tayopi jane gāhāpetvā nagaraṁ
gantvā pāsādavaramahātalaṁ āruyha dhanaṁ saṅgopāpetvā sappassa
vasanatthāya suvaṇṇanāḷiṁ undurassa phalikaguhaṁ sukassa suvaṇṇapañjaraṁ
kārāpetvā sappassa ca sukassa ca bhojanatthāya devasikaṁ
kāñcanataṭṭake madhulāje undurassa gandhasālitaṇḍule dāpesi dānādīni
puññāni karoti. evaṁ tepi cattāro janā yāvajīvaṁ samaggā
sammodamānā viharitvā jīvitakkhaye yathākammaṁ agamiṁsu.
satthā na bhikkhave devadatto idāneva mayhaṁ vadhāya
parisakkati pubbepi parisakkiyevāti vatvā imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā duṭṭharājā devadatto
ahosi sappo sārīputto unduro moggallāno suko ānando
pacchārajjappattadhammarājā pana ahamevāti.
saccaṁkirajātakaṁ tatiyaṁ.
----------

page number: 136

4. rukkhadhammajātakaṁ
sādhu sambahulā ñātīti idaṁ satthā jetavane viharanto
udakakalahena attano ñātakānaṁ mahāvināsaṁ paccupaṭṭhitaṁ ñatvā ākāse
uggantvā rohiṇīnadiyā upari pallaṅkena nisīditvā nīlaraṁsī
vissajjetvā ñātake saṁvejetvā ākāsā oruyha nadītīre nisinno taṁ
kalahaṁ ārabbha kathesi.
ayamettha saṅkhepo. vitthāro pana kunālajātake āvibhavissati.
tadā pana satthā ñātake āmantetvā mahārājā tumhehi ñātakehi
nāma samaggehi sammodamānehi bhavituṁ vaṭṭati ñātakānaṁ hi sāmaggiyā
sati paccāmittā okāsaṁ na labhanti tiṭṭhantu tāva manussabhūtā
acetanānaṁ rukkhānampi sāmaggiṁ laddhuṁ vaṭṭati atītasmiṁ hi
himavantappadese mahāvāto sālavanaṁ paharati tassa pana sālavanassa
aññamaññaṁ rukkhagacchagumbalatāhi sambandhattā ekarukkhampi pātetuṁ
asakkonto matthakamatthakeneva agamāsi ekampana aṅgaṇe ṭhitaṁ
sākhāviṭapasampannampi mahārukkhaṁ aññehi rukkhehi asambandhattā
ummūletvā bhūmiyaṁ pātesi iminā kāraṇena tumhehi samaggehi
sammodamānehi bhavituṁ vaṭṭatīti vatvā tehi yācito atītaṁ āhari.
atīte bārāṇasiyaṁ brahmadatte rajjaṁ kārente paṭhamaṁ uppanno
vessavaṇamahārājā cavi. sakko aññaṁ vessavaṇaṁ ṭhapesi.
etasmiṁ vessavaṇe parivatte pacchānibbattavessavaṇo

page number: 137

rukkhagacchagumbalatānaṁ attano attano ruccanaṭṭhāne vimānaṁ gaṇhantūti
sāsanaṁ pesesi. tadā bodhisatto himavantappadese ekasmiṁ sālavane
rukkhadevatā hutvā nibbatti. so ñātake āha tumhe vimānāni
gaṇhantā aṅgaṇe ṭhitarukkhesu mā gaṇhatha imasmiṁ pana sālavane
mayā gahitavimānaṁ parivāretvā ṭhitavimānāni gaṇhathāti. tattha
bodhisattassa vacanakarā paṇḍitadevatā bodhisattassa vimānaṁ
parivāretvā ṭhitavimānāni gaṇhiṁsu. apaṇḍitā pana kiṁ amhākaṁ
araññavimānehi mayaṁ manussapatheva gāmanigamarājadhānidvāresu vimānāni
gaṇhissāma gāmādayo hi upanissāya vasamānā devatā
lābhaggayasaggappattā hontīti vatvā manussapathe aṅgaṇaṭṭhāne
nibbattamahārukkhesu vimānāni gaṇhiṁsu. athekasmiṁ divase mahatī vātavuṭṭhi
uppajji. vātassa atithaddhattāya daḷhamūlā vanajeṭṭhakarukkhāpi
sambhaggasākhāviṭapā samūlā nipatiṁsu. tampana aññamaññaṁ sambandhane
ṭhitasālavanaṁ patvā ito cito ca paharanto ekaṁ rukkhampi pātetuṁ
nāsakkhi. bhaggavimānā devatā nippaṭisaraṇā dārake hatthe
gahetvā himavantaṁ gantvā attano pavuttiṁ sālavanadevatānaṁ kathayiṁsu.
tā tāsaṁ evaṁ āgatabhāvaṁ bodhisattassa ārocesuṁ. bodhisatto
paṇḍitānaṁ vacanaṁ agahetvā nippaccayaṭṭhānaṁ gatā nāma evarūpāva
hontīti vatvā dhammaṁ desento imaṁ gāthamāha

page number: 138

sādhu sambahulā ñātī api rukkhā araññajā
vāto vahati ekaṭṭhaṁ brahantampi vanappatinti.
tattha sambahulāti cattāro upādāya tatuttariṁ satasahassaṁpi
sambahulā nāma evaṁ sambahulā aññamaññaṁ nissāya vasantā
ñātakā sādhu sobhanā pasatthā parehi appadhaṁsiyāti attho.
api rukkhā araññajāti tiṭṭhantu manussabhūtā araññe jātā
rukkhāpi sambahulā aññamaññūpatthambhena ṭhitā sādhuyeva rukkhānampi
hi sapaccayabhāvo laddhuṁ vaṭṭati. vāto vahati ekaṭṭhanti puratthimādibhedo
vāto vāyanto aṅgaṇaṭṭhāne ṭhitaṁ ekaṭṭhaṁ ekameva ṭhitaṁ.
brahantampi vanappatinti sākhāviṭapasampannaṁ mahārukkhampi vahati
ummūletvā pātetīti attho.
bodhisatto imaṁ kāraṇaṁ kathetvā āyukkhaye yathākammaṅgato.
satthāpi evaṁ mahārājā ñātakānaṁ tāva sāmaggiṁyeva laddhuṁ
vaṭṭatīti samaggā sammodamānā piyasaṁvāsameva vasathāti imaṁ dhammadesanaṁ
āharitvā jātakaṁ samodhānesi tadā devagaṇā buddhaparisā ahesuṁ
paṇḍitadevatā pana ahamevāti.
rukkhadhammajātakaṁ catutthaṁ.
---------

page number: 139

5. macchajātakaṁ
abhitthanaya pajjunnāti idaṁ satthā jetavane viharanto attanā
vassāpitavassaṁ ārabbha kathesi.
ekasmiṁ kira samaye kosalaraṭṭhe devo na vassi. sassāni
milāyanti. tesu tesu ṭhānesu taḷākapokkharaṇīsarā sussanti.
jetavanadvārakoṭṭhakasamīpe jetavanapokkharaṇiyāpi udakaṁ chijji.
kalalagahanaṁ pavisitvā nipanne macchakacchape kākasakuṇādayo
kaṇayaggasadisehi tuṇḍehi koṭṭetvā nīharitvā vipphandamāne khādanti.
satthā macchakacchapānaṁ byasanaṁ disvā mahākaruṇāya ussāhitahadayo
ajja mayā devaṁ vassāpetuṁ vaṭṭatīti pabhātāya rattiyā sarīrapaṭijagganaṁ
katvā bhikkhācāravelaṁ sallakkhetvā mahatā bhikkhusaṅghena parivuto
buddhalīḷhāya sāvatthiyaṁ piṇḍāya pavisitvā pacchābhattaṁ
piṇḍapātappaṭikkanto sāvatthito vihāraṁ gacchanto jetavanapokkharaṇiyā
sopāṇe ṭhatvā ānandattheraṁ āmantesi ānanda udakasāṭakaṁ āhara
jetavanapokkharaṇiyaṁ nhāyissāmīti. nanu bhante jetavanapokkharaṇiyaṁ
udakaṁ chinnaṁ kalalamattameva avasiṭṭhanti. ānanda buddhabalaṁ nāma
mahantaṁ āhara tvaṁ udakasāṭakanti. thero āharitvā adāsi.
satthā ekenantena udakasāṭakaṁ nivāsetvā pana ekenantena sarīraṁ
pārupitvā jetavanapokkharaṇiyaṁ nhāyissāmīti sopāṇe aṭṭhāsi.
taṁ khaṇaññeva sakkassa paṇḍukambalasilāsanaṁ uṇhākāraṁ

page number: 140

dassesi. so kiṁ nu khoti āvajjento taṁ kāraṇaṁ ñatvā
vassavalāhakadevarājānaṁ pakkosāpetvā tāta satthā
jetavanapokkharaṇiyaṁ nhāyissāmīti dhurasopāṇe ṭhito khippaṁ sakalakosalaraṭṭhaṁ
ekameghaṁ katvā vassāpehīti āha. so sādhūti sampaṭicchitvā
ekaṁ valāhakaṁ nivāsetvā ekaṁ pārupitvā meghagītaṁ gāyanto
pācīnalokadhātumukho pakkhandi. pācīnadisābhāge khalamaṇḍalamattaṁ
ekaṁ meghamaṇḍalaṁ uṭṭhāya satapaṭalaṁ sahassapaṭalaṁ hutvā abhitthanantaṁ
vijjulataṁ nicchārentaṁ adhomukhaṭhapitaudakakumbhākārena vassamānaṁ
sakalakosalaraṭṭhaṁ mahoghena viya ajjhotthari. devo acchinnadhāraṁ
vassanto muhutteneva jetavanapokkharaṇiṁ pūresi. dhurasopāṇaṁ
āhacca udakaṁ aṭṭhāsi.
satthā jetavanapokkharaṇiyaṁ nhāyitvā rattaduppaṭṭaṁ nivāsetvā
kāyabandhanaṁ bandhitvā sugatamahācīvaraṁ ekaṁsaṁ katvā bhikkhusaṅghaparivuto
gantvā gandhakuṭipariveṇe paññattapavarabuddhāsane nisīditvā
bhikkhusaṅghena vatte dassite uṭṭhāya maṇisopāṇaphalake ṭhatvā
bhikkhusaṅghassa ovādaṁ datvā uyyojetvā surabhigandhakuṭiṁ pavisitvā
dakkhiṇena passena sīhaseyyaṁ kappetvā sāyaṇhasamaye dhammasabhāyaṁ
sannipatitānaṁ bhikkhūnaṁ passathāvuso dasabalassa khantimettānuddayasampattiṁ
vividhesu sassesu milāyamānesu nānājalālayesu sussantesu
macchakacchapesu mahādukkhaṁ pāpuṇantesu kāruññaṁ paṭicca mahājanaṁ
dukkhā mocessāmīti udakasāṭakaṁ nivāsetvā jetavanapokkharaṇiyā

page number: 141

dhurasopāṇe ṭhatvā muhuttena sakalakosalaraṭṭhaṁ mahoghena opilāpento
viya devaṁ vassāpetvā mahājanaṁ kāyikacetasikadukkhato mocetvā
vihāraṁ paviṭṭhoti kathāya pavattamānāya gandhakuṭito nikkhamitvā
dhammasabhaṁ āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave tathāgato
idāneva mahājane kilamante devaṁ vassāpeti pubbepi tiracchānayoniyaṁ
nibbattitvā maccharājakālepi vassāpesiyevāti vatvā atītaṁ
āhari.
atīte imasmiṁyeva kosalaraṭṭhe imissāva sāvatthiyā imasmiṁyeva
jetavanapokkharaṇiṭṭhāne ekā valligahanaparikkhittā kandarā ahosi.
tadā bodhisatto macchayoniyaṁ nibbattitvā macchagaṇaparivuto tattha
paṭivasati. yathā pana idāni evameva tadāpi tasmiṁ raṭṭhe
devo na vassi. manussānaṁ sassāni milāyiṁsu. vāpīādīsu
udakaṁ chijji. macchakacchapā kalalagahanaṁ pavisiṁsu. imissāpi
kandarāya macchā kalalagahanaṁ pavisitvā tasmiṁ tasmiṁ ṭhāne nilīyiṁsu.
kākādayo tuṇḍehi koṭṭetvā nīharitvā khādiṁsu. bodhisatto
ñātisaṅghassa taṁ byasanaṁ disvā imaṁpi etesaṁ dukkhaṁ ṭhapetvā
maṁ añño koci mocetuṁ samattho nāma natthi saccakiriyaṁ katvā
devaṁ vassāpetvā ñātake maraṇadukkhā mocessāmīti kāḷavaṇṇaṁ
kaddamaṁ dvidhā viyūhitvā nikkhamitvā añjanarukkhasāraghaṭikavaṇṇo
mahāmaccho sudhotalohitaṅkamaṇisadisāni akkhīni ummiletvā ākāsaṁ

page number: 142

olokento pajjunnadevarājassa saddaṁ naditvā bho pajjunna ahaṁ
ñātake nissāya dukkhappatto tvaṁ mayi sīlavante kilamante kasmā
devaṁ na vassāpesi mayā samānajātikānaṁ khādanaṭṭhāne nibbattitvā
taṇḍulappamāṇaṁpi macchaṁ ādiṁ katvā khāditapubbo nāma natthi
aññopi me pāṇo sañcicca jīvitā na voropitapubbo iminā
saccena devaṁ vassāpetvā ñātisaṅghaṁ me dukkhato mocehīti vatvā
paricārakaceṭakaṁ āṇāpento viya pajjunnadevarājānaṁ ālapanto
imaṁ gāthamāha
abhitthanaya pajjunna nidhiṁ kākassa nāsaya
kākaṁ sokāya randhehi mañca sokā pamocayāti.
tattha abhitthanaya pajjunnāti pajjunno vuccati megho ayaṁ
pana meghavasena laddhanāmaṁ vassavalāhakadevarājānaṁ ālapati. ayaṁ
kirassa adhippāyo devo nāma anabhitthananto vijjulataṁ anicchārento
pavassantopi na sobhati tasmā tvaṁ abhitthananto vijjulataṁ
nicchārento vassāpehīti. nidhiṁ kākassa nāsayāti kākā kalalaṁ
pavisitvā ṭhite macche tuṇḍehi koṭṭetvā nīharitvā khādanti
tasmā tesaṁ antokalale macchā nidhīti vuccanti taṁ kākasaṅghassa
nidhiṁ devaṁ vassāpento udakena paṭicchādetvā nāsehīti. kākaṁ
sokāya randhehīti kākasaṅgho imissā kandarāya udakena puṇṇāya
macche alabhamāno socissati taṁ kākagaṇaṁ tvaṁ imaṁ kandaraṁ
pūrentopi sokāya randhehi sokassatthāya macchassa assāsatthāya

page number: 143

yathā antonijjhānalakkhaṇasokaṁ pāpuṇāti evaṁ karohīti attho.
mañca sokā pamocayāti ettha cakāro sampiṇḍanattho mañca
mama ñātake ca sabbeva imamhā maraṇasokā pamocehīti.
evaṁ bodhisatto paricārakaceṭakaṁ āṇāpento viya pajjunnaṁ
ālapitvā sakalakosalaraṭṭhe mahāvassaṁ vassāpetvā mahājanaṁ
maraṇadukkhā mocetvā jīvitapariyosāne yathākammaṅgato.
satthā na bhikkhave tathāgato idāneva devaṁ vassāpeti pubbepi
macchayoniyaṁ nibbattopi vassāpesiyevāti imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā macchagaṇā buddhaparisā
ahesuṁ pajjunnadevarājā ānando maccharājā pana ahamevāti.
macchajātakaṁ pañcamaṁ.
----------
6. asaṅkiyajātakaṁ
asaṅkiyomhi gāmamhīti idaṁ satthā jetavane viharanto ekaṁ
sāvatthīvāsiupāsakaṁ ārabbha kathesi.
so kira sotāpanno ariyasāvako kenacideva karaṇīyena ekena
sakaṭasatthavāhena saddhiṁ maggaṁ paṭipajjitvā ekasmiṁ araññaṭṭhāne
sakaṭāni mocetvā khandhāvārabandhe kate satthavāhassāvidūre
aññatarasmiṁ rukkhamūle caṅkamati. attano kālaṁ sallakkhetvāva pañcasatā
corā khandhāvāraṁ vilumpissāmāti dhanumuggarādihatthā gantvā taṁ

page number: 144

ßēhānaṁ parivārayiṁsu. sopi upāsako caṅkamatiyeva. corā taṁ
disvā addhā esa khandhāvārarakkhako bhavissati imassa niddaṁ
okkantakāle vilumpissāmāti ajjhottharituṁ asakkontā tattha
tattheva aṭṭhaṁsu. sopi upāsako paṭhamayāmepi majjhimayāmepi
pacchimayāmepi caṅkamantoyeva aṭṭhāsi. paccūsakālo jāto.
corā okāsaṁ alabhantā gahitagahite pāsāṇamuggarādayo chaḍḍetvā
palāyiṁsu. upāsakopi attano kammaṁ niṭṭhāpetvā puna sāvatthiṁ
āgantvā satthāraṁ upasaṅkamitvā bhante attānaṁ rakkhamānā
pararakkhakā hontīti pucchi. āma upāsaka attānaṁ rakkhanto
paraṁ rakkhati paraṁ rakkhanto attānaṁ rakkhatiyevāti. so yāva
subhāsitamidaṁ bhante bhagavatā ahaṁ ekena satthavāhena saddhiṁ maggaṁ
paṭipanno rukkhamūle caṅkamanto attānaṁ rakkhissāmīti sakalaṁ satthaṁ
rakkhinti āha. satthā upāsaka pubbepi paṇḍitā attānaṁ
rakkhantā paraṁ rakkhiṁsūti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente tadā bodhisatto
brāhmaṇakule nibbattitvā vayappatto kāmesu ādīnavaṁ disvā
isipabbajjaṁ pabbajitvā himavante vasanto loṇambilasevanatthāya
janapadaṁ āgantvā janapadacārikaṁ caranto ekena satthavāhena saddhiṁ
maggaṁ paṭipajjitvā ekasmiṁ araññaṭṭhāne satthe niviṭṭhe satthato
avidūre jhānasukhena vītināmento aññatarasmiṁ rukkhamūle caṅkamanto
aṭṭhāsi. atha kho pañcasatacorā sāyamāsabhattassa bhuttakāle

page number: 145

taṁ sakaṭasatthaṁ valumpissāmāti āgantvā parivārayiṁsu. te taṁ
tāpasaṁ disvā sace ayaṁ amhe passissati satthavāsikānaṁ
ārocessati etassa niddūpagatavelāya vilumpissāmāti tattheva aṭṭhaṁsu.
tāpasopi sakalampi rattiṁ caṅkamatiyeva. corā okāsaṁ alabhitvā
gahitamuggarapāsāṇe chaḍḍetvā sakaṭasatthavāsīnaṁ saddaṁ datvā bhonto
satthavāsino sace esa rukkhamūle caṅkamanatāpaso ajja nābhavissa
sabbe mahāvilopaṁ patvā abhavissaṁsu sve tāpasassa mahāsakkāraṁ
kareyyāthāti vatvā pakkamiṁsu. te pabhātāya rattiyā corehi
chaḍḍite muggarapāsāṇādayo disvā bhītā bodhisattassa santikaṁ
gantvā vanditvā bhante diṭṭhā vo corāti pucchiṁsu. āma
āvuso diṭṭhāti. bhante ettake vo core disvā bhayaṁ vā
sārajjaṁ vā na uppajjīti. bodhisatto āvuso core disvā
bhayaṁ vā sārajjaṁ vā sadhanassa hoti ahampana niddhano svāhaṁ
kiṁ bhāyissāmi mayhaṁ hi gāmepi araññepi vasantassa bhayaṁ vā
sārajjaṁ vā natthīti vatvā tesaṁ dhammaṁ desento imaṁ gāthamāha
asaṅkiyomhi gāmamhi araññe natthi me bhayaṁ
ujumaggaṁ samāruḷho mettāya karuṇāya cāti.
tattha asaṅkiyomhi gāmamhīti saṅkāya niyutto patiṭṭhitoti
saṅkiyo na saṅkiyo asaṅkiyo ahaṁ gāme vasantopi saṅkāya
appatiṭṭhitattā asaṅkiyo nibbhayo nirāsaṅkoti dīpeti. araññeti

page number: 146

gāmagāmūpacāravinimuttaṭṭhāne. ujumaggaṁ samāruḷho mettāya karuṇāya
cāti ahaṁ tikacatukkajjhānikāhi mettākaruṇāhi kāyavaṅkādivirahitaṁ
ujuṁ brahmalokagāmimaggaṁ āruḷhoti vadati. athavā. parisuddhasīlatāya
kāyavacīmanovaṅkavirahitaṁ ujuṁ devalokamaggaṁ āruḷhomhīti
dassetvā tato uttariṁ mettāya karuṇāya ca patiṭṭhitattā ujuṁ
brahmalokamaggaṁ āruḷhomhīti dasseti. aparihīnajjhānassa hi
ekantena brahmalokaparāyanattā mettākaruṇādayo ujumaggā nāma.
evaṁ bodhisatto imāya gāthāya dhammaṁ desetvā tuṭṭhacittehi
tehi manussehi sakkato pūjito yāvajīvaṁ cattāro brahmavihāre
bhāvetvā brahmaloke nibbatti.
satthā imaṁ dhammadesanaṁ āharitvā anusandhiṁ ghaṭetvā jātakaṁ
samodhānesi tadā satthavāsino buddhaparisā ahesuṁ tāpaso pana
ahamevāti.
asaṅkiyajātakaṁ chaṭṭhaṁ.
-----------
7. mahāsupinajātakaṁ
lāvūni sīdantīti idaṁ satthā jetavane viharanto soḷasa mahāsupine
ārabbha kathesi.
ekadivasaṁ kira kosalamahārājā rattiṁ niddūpagato pacchimayāme
soḷasa mahāsupine disvā bhītatasito pabujjhitvā imesaṁ supinānaṁ

page number: 147

diṭṭhattā kinnu kho me bhavissatīti maraṇabhayatajjito sayanapiṭṭhe
nisinnakova vītināmesi. atha naṁ pabhātāya rattiyā brāhmaṇapurohitā
upasaṅkamitvā sukhaṁ sayittha mahārājāti pucchiṁsu. kuto
me ācariyā sukhaṁ ajjāhaṁ paccūsasamaye soḷasa mahāsupine passiṁ
somhi tesaṁ diṭṭhakālato paṭṭhāya bhayampattoti vadetha mahārāja
sutvā jānissāmāti vutte brāhmaṇānaṁ diṭṭhasupine kathetvā
kinnu kho imesaṁ diṭṭhakāraṇā bhavissatīti āha. brāhmaṇā hatthe
vidhuniṁsu. kasmā hatthe vidhunathāti ca vutte kakkhaḷā mahārāja
supināti. kā tesaṁ nipphatti bhavissatīti. rajjantarāyo rogantarāyo
jīvitantarāyo cāti imesaṁ tiṇṇaṁ antarāyānaṁ aññataroti.
sappaṭikammā appaṭikammāti. kāmaṁ ete supinā atipharusattā
appaṭikammā mayampana te sappaṭikamme karissāma ete
paṭikkamāpetuṁ asakkontānaṁ amhākaṁ sikkhitabhāvo nāma kiṁ karissatīti.
kiṁ pana katvā ācariyā paṭikkamāpessathāti. sabbacatukkena
yaññaṁ yajissāma mahārājāti. rājā bhītatasito tenahi ācariyā
mama jīvitaṁ tumhākaṁ hatthe hotu khippaṁ me sotthiṁ karothāti
āha. brāhmaṇā bahudhanaṁ labhissāma bahukhajjabhojanaṁ āharāpessāmāti
haṭṭhatuṭṭhā mā cintayittha mahārājāti rājānaṁ samassāsetvā
rājanivesanā nikkhamitvā bahinagare yaññāvāṭaṁ katvā bahū
catuppadagaṇe thūnappaṇīte katvā pakkhigaṇe samāharitvā
idañcidañca laddhuṁ vaṭṭatīti punappunaṁ sañcaranti.

page number: 148

atha kho mallikā devī taṁ kāraṇaṁ ñatvā rājānaṁ upasaṅkamitvā
pucchi kiṁ nu kho mahārāja brāhmaṇā punappunaṁ sañcarantīti.
sukhitā tvaṁ bhadde amhākaṁ kaṇṇamūle āsīvisaṁ sañcarantaṁ na
jānāsīti. kiṁ etaṁ mahārājāti. mayā evarūpā dussupinā
diṭṭhā brāhmaṇā tiṇṇaṁ antarāyānaṁ aññataro paññāyatīti
vatvā tesaṁ paṭighātāya yaññaṁ yajissāmāti vatvā punappunaṁ
sañcarantīti. kiṁ pana te mahārāja sadevake loke aggabrāhmaṇo
supinānaṁ paṭikammaṁ pucchitoti. kataro pana so bhadde sadevake loke
aggabrāhmaṇoti. sadevake loke aggapuggalaṁ sabbaññuṁ visuddhaṁ
nikkilesaṁ tathāgataṁ gotamaṁ mahābrāhmaṇaṁ na jānāsi so hi
bhagavā supinantaraṁ jāneyya gaccha tvaṁ puccha mahārājāti. sādhu
devīti rājā vihāraṁ gantvā satthāraṁ vanditvā nisīdi. satthā
madhurassaraṁ nicchāretvā kinnu kho mahārāja atipageva āgatosīti.
ahaṁ bhante paccūsasamaye soḷasa mahāsupine disvā bhīto brāhmaṇānaṁ
ārocesiṁ brāhmaṇā kakkhaḷā mahārāja supinā etesaṁ
paṭighātanatthāya sabbacatukkena yaññaṁ yajissāmāti yaññaṁ sajjanti bahū
pāṇā maraṇabhayatajjitā tumhe sadevake loke aggapuggalā
atītānāgatapaccuppannaṁ upādāya natthi so ñeyyadhammo yo vo
ñāṇamukhe āpāthaṁ nāgacchati etesaṁ me supinānaṁ nipphattiṁ kathetha
bhagavāti. evameva mahārāja sadevake loke ṭhapetvā maṁ añño
etesaṁ supinānaṁ antaraṁ vā nipphattiṁ vā jānituṁ samattho nāma

page number: 149

natthi ahaṁ te kathessāmi apica kho pana tvaṁ diṭṭhaniyāmeneva
supine kathehīti. sādhu bhanteti rājā diṭṭhaniyāmeneva kathetuṁ
ārabhi
usabhā rukkhā gāviyo gavā ca
asso kaṁso sigālī ca kumbho
pokkharaṇī ca apākacandanaṁ
lāvūni sīdanti silā plavanti
maṇḍūkiyo kaṇhasappe gilanti
kākaṁ suvaṇṇā parivārayanti
tasā vakā eḷakānaṁ bhayā hīti
imaṁ mātikaṁ nikkhipitvā kathesi ahaṁ bhante ekaṁ tāva supinaṁ evaṁ
addasaṁ cattāro añjanavaṇṇā kāḷausabhā yujjhissāmāti catūhi
disāhi rājaṅgaṇaṁ āgantvā usabhayuddhaṁ passissāmāti mahājane
sannipatite yujjhanākāraṁ dassetvā naditvā gajjitvā ayujjhitvāva
paṭikkantā imaṁ paṭhamaṁ supinaṁ addasaṁ imassa ko vipākoti.
mahārāja imassa vipāko neva tava na mama kāle bhavissati anāgate
pana adhammikānaṁ kapaṇarājūnaṁ adhammikānaṁ ca manussānaṁ kāle loke
viparivattamāne kusale ossakke akusale ussanne lokassa
parihānakāle devo na sammā vassissati meghapādā ca chijjissanti
sassāni milāyissanti dubbhikkhaṁ bhavissati vassitukāmā viya catūhi
disāhi meghā uṭṭhahitvā itthikāhi ātape patthaṭānaṁ vīhiādīnaṁ

page number: 150

temanabhayena anto pavesitakāle purisesu kuddālapiṭakahatthesu āḷiṁ
bandhanatthāya nikkhantesu vassanākāraṁ dassetvā gajjitvā
vijjulatā nicchāretvā te usabhā viya ayujjhitvā avassitvāva
palāyissanti ayametassa vipāko tuyhampana tappaccayā koci
antarāyo natthi anāgataṁ ārabbha diṭṭho supino esa brāhmaṇā
pana attano jīvitavuttiṁ nissāya kathayiṁsūti. evaṁ satthā supinassa
nipphattiṁ kathetvā āha dutiyaṁ kathehi mahārājāti. dutiyāhaṁ
bhante evaṁ addasaṁ khuddakarukkhā ceva gacchā ca paṭhaviṁ bhinditvā
vidatthimattampi ratanamattampi anugantvāva pupphanti ceva phalanti ca
amaṁ dutiyaṁ addasaṁ imassa ko vipākoti. mahārāja imassāpi
vipāko lokassa parihīnakāle manussānaṁ parittāyukakāle bhavissati
anāgatasmiṁ hi sattā tibbarāgā bhavissanti asampattavayāva
kumāriyo purisantaraṁ gantvā utuniyo ceva gabbhiniyo ca hutvā
puttadhītāhi vaḍḍhissanti khuddakarukkhānaṁ pupphaṁ viya hi tāsaṁ
utunibhāvo phalaṁ viya ca puttadhītaro vaḍḍhissanti itonidānampi
te bhayaṁ natthi tatiyampi kathehi mahārājāti. mahāgāviyo bhante
tadahujātānaṁ vacchakānaṁ khīraṁ pivantiyo addasaṁ ayaṁ me tatiyo
supino imassa ko vipākoti. imassāpi vipāko anāgateyeva
manussānaṁ jeṭṭhāpacāyikakammassa naṭṭhakāle bhavissati anāgatasmiṁ
hi sattā mātāpitūsu vā sassusassuresu vā lajjaṁ anupaṭṭhapetvā
sayameva kuṭumbaṁ saṁvidahitvā ghāsacchādanamattampi mahallakānaṁ dātukāmā

page number: 151

dassanti adātukāmā na dassanti mahallakā anāthā asayaṁvasī
dārake ārādhetvā jīvissanti tadahujātānaṁ vacchakānaṁ khīraṁ pivantiyo
mahāgāviyo viya itonidānampi te bhayaṁ natthi catutthaṁ kathehi
mahārājāti. dhuravāhe bhante ārohapariṇāhasampanne mahāgoṇe
yugaparamparāya ayojetvā taruṇe godamme dhure yojente addasaṁ
te dhuraṁ vahituṁ asakkontā chaḍḍetvā aṭṭhaṁsu sakaṭāni nappavattiṁsu
ayaṁ me catuttho supino imassa ko vipākoti. imassāpi
vipāko anāgateyeva adhammikarājūnaṁ kāle bhavissati anāgatasmiṁ
hi adhammikakapaṇarājāno paṇḍitānaṁ paveṇikusalānaṁ kammanittharaṇasamatthānaṁ
mahāmattānaṁ yasaṁ na dassanti dhammasabhāyaṁ vinicchayaṭṭhānepi
paṇḍite vohārakusale mahallake amacce na ṭhapessanti tabbiparitānampana
taruṇānaṁ yasaṁ dassanti tathārūpeeva vinicchayaṭṭhāne ṭhapessanti
te rājakammāni ceva yuttāyuttañca ajānantā neva taṁ yasaṁ
ukkhipituṁ sakkhissanti na rājakammāni nittharituṁ te asakkontā
kammadhuraṁ chaḍḍessanti mahallakāpi paṇḍitā amaccā yasaṁ alabhantā
kiccāni nittharituṁ samatthāpi kiṁ amhākaṁ etehi mayaṁ bāhirakā
jātā abbhantarikā taruṇā dārakā jānissantīti uppannāni
kammāni na rakkhissanti evaṁ sabbathāpi tesaṁ rājūnaṁ hāniyeva
bhavissati dhuraṁ vahituṁ asamatthānaṁ vacchadammānaṁ dhure yojitakāloviya
dhuravāhānañca mahāgoṇānaṁ yugaparamparāya ayojitakālo viya bhavissati
itonidānampi te bhayaṁ natthi pañcamaṁ kathehi mahārājāti.

page number: 152

bhante ekaṁ ubhatomukhaṁ assaṁ addasaṁ tassa dvīsu passesu yavasaṁ
denti so dvīhi mukhehi khādati ayaṁ me pañcamo supino
imassa ko vipākoti. imassāpi anāgate adhammikarājakāleyeva
vipāko bhavissati anāgatasmiṁ hi adhammikā bālarājāno adhammike
lolamanusse vinicchaye ṭhapessanti te pāpapuññesu anādarā bālā
sabhāyaṁ nisīditvā vinicchayaṁ dentā ubhinnampi aṭṭapaccatthikānaṁ
hatthato lañcaṁ gahetvā khādissanti asso viya dvīhi mukhehi
yavasaṁ khādati itonidānampi te bhayaṁ natthi chaṭṭhaṁ kathehi mahārājāti.
bhante mahājano satasahassagghanikaṁ suvaṇṇapātiṁ sammajjitvā
idha passāvaṁ karohīti ekassa jarasigālassa upanāmesi taṁ tattha
passāvaṁ karontaṁ addasaṁ ayaṁ me chaṭṭho supino imassa ko
vipākoti. imassāpi anāgateyeva vipāko bhavissati anāgatasmiṁ
hi adhammikarājāno jātisampannānaṁ kulaputtānaṁ āsaṅkāya yasaṁ na
dassanti akulīnānaṁyeva dassanti evaṁ mahākulāni duggatāni bhavissanti
lāmakakulāni issarāni te ca kulīnapurisā jīvituṁ asakkontā
ime nissāya jīvissāmāti akulīnānaṁ dhītaro dassanti iti tāsaṁ
kuladhītānaṁ akulīnehi saddhiṁ saṁvāso jarasigālassa suvaṇṇapātiyaṁ
passāvakaraṇasadiso bhavissati itonidānampi te bhayaṁ natthi sattamaṁ
kathehi mahārājāti. bhante eko puriso rajjuṁ vaṭṭetvā pādamūle
nikkhipati tena nisinnapīṭhassa heṭṭhā sayitā ekā chātasigālī tassa
ajānantasseva taṁ khādati evāhaṁ taṁ addasaṁ ayaṁ me sattamo

page number: 153

supino imassa ko vipākoti. imassāpi anāgateyeva vipāko
bhavissati anāgatasmiṁ hi itthiyo purisalolā surālolā alaṅkāralolā
visikhālolā āmisalolā bhavissanti dussīlā durācārā tā
sāmikehi kasigorakkhādīni kammāni katvā kicchena kasirena sambhataṁ
dhanaṁ jārehi saddhiṁ suraṁ pivantiyo mālāgandhavilepanaṁ dhārayamānā
antogehe accāyikampi kiccaṁ anoloketvā gehaparikkhepassa
uparibhāgenapi chiddaṭṭhānehipi jāre upadhārayamānā sve vapitabbayuttakaṁ
vīhimpi koṭṭetvā yāgubhattakhajjakādīni sampādetvā khādamānā
vilumpissanti heṭṭhāpīṭhake nipannā chātasigālī viya vaṭṭetvā
pādamūle nikkhittarajjuṁ itonidānampi te bhayaṁ natthi aṭṭhamaṁ
kathehīti. bhante rājadvāre bahūhi tucchakumbhehi parivāretvā
ṭhapitaṁ ekaṁ mahantaṁ pūritakumbhaṁ addasaṁ cattāropi vaṇṇā catūhi
disāhi catūhi anudisāhi ca ghaṭehi udakaṁ āharitvā pūritakumbhameva
pūrenti pūritapūritaṁ udakaṁ uttaritvā palāyati tepi tattheva punappunaṁ
udakaṁ āsiñcanti tucchakumbhe pana olokentopi natthi ayaṁ me
aṭṭhamo supino imassa ko vipākoti. imassāpi anāgateyeva
vipāko bhavissati anāgatasmiṁ hi loko parihāyissati raṭṭhaṁ
nirojaṁ bhavissati rājāno duggatā kapaṇā bhavissanti yo
issaro bhavissati tassa bhaṇḍāgāre satasahassamattā kahāpaṇā
bhavissanti te evaṁ duggatā sabbe janapade attano vapakammaṁ

page number: 154

kāressanti upaddūtā manussā sake kammante chaḍḍetvā rājūnaññeva
atthāya pubbannāparannāni ca vapantā rakkhantā lāyantā
maddantā pavesentā ucchukkhettāni karontā yantāni karontā
vāhentā phāṇitādīni pacantā pupphārāme phalārāme ca karontā
tattha tattha nipphannāni pubbannādīni āharitvā rañño koṭṭhāgāraṁyeva
pūressanti attano gehesu tucchakoṭṭhe olokentāpi na
bhavissanti tucchakumbhe anoloketvā pūritakumbhapūraṇasadisameva bhavissati
itonidānampi te bhayaṁ natthi navamaṁ kathehīti. bhante ekaṁ
pañcavaṇṇappadumasañchannaṁ gambhīraṁ sabbatotiṭṭhaṁ pokkharaṇiṁ addasaṁ
samantato dvipadacatuppadā otaritvā tattha pānīyaṁ pivanti tassā
majjhe gambhīraṭṭhāne udakaṁ āvilaṁ tīrappadesesu dvipadacatuppadānaṁ
akkamanaṭṭhāne acchaṁ vippasannaṁ anāvilaṁ evāhaṁ addasaṁ ayaṁ
me navamo supino imassa ko vipākoti. imassāpi anāgateyeva
vipāko bhavissati anāgatasmiṁ hi rājāno adhammikā bhavissanti
chandādivasena agatigamanaṁ gacchantā rajjaṁ kāressanti dhammena vinicchayaṁ
nāma na dassanti lañcavittakā bhavissanti dhanalolā raṭṭhavāsikesu
tesaṁ khantimettānuddayā nāma na bhavissanti kakkhaḷā pharusā
ucchuyante ucchagaṇṭhikā viya manusse pīḷentā nānappakāraṁ baliṁ
uppādetvā dhanaṁ gaṇhissanti manussā balipīḷitā kiñci dātuṁ
asakkontā gāmanigamādayo chaḍḍetvā paccantaṁ gantvā vāsaṁ
kappessanti majjhimajanapado suñño bhavissati paccanto ghanavāso

page number: 155

seyyathāpi pokkhaṇiyā vemajjhe udakaṁ āvilaṁ pariyante vippasannaṁ
itonidānampi te bhayaṁ natthi dasamaṁ kathehīti. bhante ekissāyeva
kumbhiyā paccamānaṁ odanaṁ apākaṁ addasaṁ apākanti vicāretvā
vibhajitvā ṭhapitaṁ viya tīhākārehi paccamānaṁ ekasmiṁ passe atikilinno
hoti ekasmiṁ uttaṇḍulo ekasmiṁ supakko ayaṁ me dasmo supino
imassa ko vipākoti. imassāpi anāgateyeva vipāko bhavissati
anāgatasmiṁ hi rājāno adhammikā bhavissanti tesu adhammikesu
rājayuttāpi brāhmaṇagahapatikāpi negamajānapadāpīti samaṇabrāhmaṇe
upādāya sabbe manussā adhammikā bhavissanti tato tesaṁ
ārakkhadevatā balippaṭiggāhakadevatā rukkhadevatā ākāsaṭṭhakadevatā
adhammikā bhavissanti evaṁ devatāpi adhammikā bhavissanti
adhammikarājūnaṁ rajje vātā visamā kharā vāyissanti te
ākāsaṭṭhakavimānāni kampessanti tesu kampitesu devatā kupitā devaṁ
vassituṁ na dassanti vassamānopi sakalaraṭṭhe ekappahāreneva na vassissati
vassamānopi sabbattha kasikammassa vā vapakammassa vā upakāro
hutvā na vassissati yathā ca raṭṭhe evaṁ janapadepi gāmepi
ekataḷākepi ekasarepi ekappahārena na vassissati taḷākassa
uparibhāge vassanto heṭṭhābhāge na vassissati heṭṭhā vassanto upari
na vassissati ekasmiṁ bhāge sassaṁ ativassena nāsessati ekasmiṁ
avassanto sassaṁ milāpessati ekasmiṁ sammā vassamāno
sampādessati evaṁ ekassa rañño rajje vuttasassā nippakārā

page number: 156

bhavissanti ekakumbhiyā odano viya itonidānampi te bhayaṁ natthi
ekādasamaṁ kathehīti. bhante satasahassagghanikaṁ candanasāraṁ pūtitakkena
vikkiṇante addasaṁ ayaṁ me ekādasamo supino imassa ko
vipākoti. imassāpi anāgateyeva mayhaṁ sāsane parihāyante
vipāko bhavissati anāgatasmiṁ hi paccayalolā alajjī bhikkhū bahū
bhavissanti te mayā paccayaloluppaṁ nimmathetvā kathitadhammadesanaṁ
cīvarādicatuppaccayahetu paresaṁ desessanti paccayehi muccitvā
nissaraṇapakkhe ṭhitā nibbānābhimukhaṁ katvā desetuṁ na sakkhissanti
kevalaṁ padabyañjanasampattiñceva madhurasaddañca sutvā mahagghāni
cīvarādīni dassanti ceva dāpessanti ca apare antaravīthicatukkarāja-
dvārādīsu nisīditvā kahāpaṇaḍḍhakahāpaṇapādamāsakarūpādīni nissāya
desessanti iti mayā nibbānagghanakaṁ katvā desitadhammaṁ
catuppaccayatthāya ceva kahāpaṇaḍḍhakahāpaṇādīnaṁ atthāya ca vikkiṇitvā
desentā satasahassagghanikaṁ candanasāraṁ pūtitakkena vikkiṇantā viya
bhavissanti itonidānampi te bhayaṁ natthi dvādasamaṁ kathehīti.
bhante tucchalābūni udake sīdantāni addasaṁ imassa ko vipākoti.
imassāpi anāgate adhammikarājakāle loke viparivattanteyeva vipāko
bhavissati tadā hi rājāno jātisampannānaṁ kulaputtānaṁ yasaṁ na
dassanti akulīnānaṁyeva dassanti te issarā bhavissanti itare
daliddā rājasammukhepi rājadvārepi amaccasammukhepi vinicchayaṭṭhānepi
tucchalābusadisānaṁ akulīnānaññeva kathā osīditvā ṭhitā viya niccalā

page number: 157

suppatiṭṭhitā bhavissanti saṅghasannipātepi saṅghakammagaṇakammaṭṭhānesu
ceva pattacīvarapariveṇādivinicchayaṭṭhānesu ca dussīlānaṁ pāpapuggalānaṁyeva
kathā niyyānikā bhavissanti na lajjīnaṁ bhikkhūnaṁ evaṁ sabbathāpi
tucchalābusīdanakālo viya bhavissati itonidānampi te bhayaṁ natthi
terasamaṁ kathehīti. bhante mahantā kūṭāgārappamāṇā ghanasilānāvā
viya udake plavamānā addasaṁ imassa ko vipākoti. imassāpi
tādiseyeva kāle vipāko bhavissati tadā hi adhammikarājāno
akulīnānaṁ yasaṁ dassanti te issarā bhavissanti kulīnā duggatā
tesu na keci gāravaṁ karissanti itaresuyeva karissanti rājasammukhe vā
amaccasammukhe vā vinicchayaṭṭhāne vā vinicchayakusalānaṁ ghanasilāsadisānaṁ
kulaputtānaṁ kathā na ogāhitvā patiṭṭhahissati tesu kathentesu
kiṁ ime kathentīti itare parihāsameva karissanti bhikkhusannipātepi
vuttappakāresu ṭhānesu neva pesale bhikkhū garukātabbe maññissanti
nāpi tesaṁ kathā pariyogāhitvā patiṭṭhahissati silānaṁ plavanakālo
viya bhavissati itonidānampi te bhayaṁ natthi cuddasamaṁ kathehīti.
bhante khuddakamadhukapupphappamāṇā maṇḍukiyo mahante kaṇhasappe
vegena anubandhitvā uppalanāle viya chinditvā maṁsaṁ khāditvā
gilantiyo addasaṁ ayaṁ cuddasamo supino imassa ko vipākoti.
imassāpi loke parihāyante anāgateyeva vipāko bhavissati tadā
hi manussā tibbarāgā dujjātikā kilesānuvattakā hutvā taruṇānaṁ
attano bhariyānaṁ vase vattissanti gehe dāsakammakarādayopi

page number: 158

gomahisādayopi hiraññasuvaṇṇampi sabbaṁ tāsaṁyeva āyattaṁ bhavissati
asukaṁ hiraññasuvaṇṇaṁ vā paricchedādijātaṁ vā kahanti vutte yattha
vā tattha vā hotu kiṁ tuyhameva byācārena tvaṁ mayhaṁ
ghare santaṁ vā asantaṁ vā jānitukāmo jātosīti vatvā nānappakārehi
akkositvā mukhasattīhi koṭṭetvā dāsaceṭake viya vase katvā
attano issariyaṁ pavattessanti evaṁ madhukapupphappamāṇānaṁ
maṇḍukapotikānaṁ āsīvise kaṇhasappe gilanakālo viya bhavissati
itonidānampi te bhayaṁ natthi paṇṇarasamaṁ kathehīti. bhante dasahi
asaddhammehi samannāgataṁ gāmagocaraṁ kākaṁ kāñcanavaṇṇapaṇṇatāya
suvaṇṇāti laddhanāme suvaṇṇarājahaṁse parivārente addasaṁ
imassa ko vipākoti. imassāpi anāgate dubbalarājakāleyeva
vipāko bhavissati anāgatasmiṁ hi rājāno hatthisippādīsu
akusalā yuddhesu avisāradā bhavissanti te attano rajjavipattiṁ
āsaṅkamānānaṁ samānajātikānaṁ kulaputtānaṁ issariyaṁ adatvā attano
pādamūlikānaṁ nhāpakakappakādīnaṁ dassanti jātigottasampannā
kulaputtā rājakule patiṭṭhaṁ alabhamānā jīvikaṁ kappetuṁ asamatthā
hutvā issariye ṭhite jātigottahīne akulīne upaṭṭhahantā vicarissanti
suvaṇṇarājahaṁsehi kākassa parivāritakālo viya bhavissati
itonidānampi te bhayaṁ natthi soḷasamaṁ kathehīti. bhante pubbe
dīpino eḷake khādanti ahampana eḷake dīpino anubandhitvā
murumurāti khādante addasaṁ athaññe tasā vakā eḷake dūratova

page number: 159

disvā bhītatasitā utrāsampattā hutvā eḷakānaṁ bhayā palāyitvā
gumbagahanāni pavisitvā nilīyiṁsu evāhaṁ addasaṁ imassa ko
vipākoti. imassāpi anāgate adhammikarājakuleyeva vipāko
bhavissati tadā hi akulīnā rājavallabhā issarā bhavissanti kulīnā
appaññātā duggatā te rājavallabhā rājānaṁ attano kathaṁ
gāhāpetvā vinicchayaṭṭhānādīsu balavanto hutvā kulīnānaṁ
paveṇiāgatāni khettavatthādīni amhākaṁ santakāni etānīti abhiyujjhitvā
tesu na tumhākaṁ amhākanti āgantvā vinicchayaṭṭhānādīsu
vivadantesu vettalatādīhi paharāpetvā gīvāyaṁ gahetvā
apakaḍḍhāpetvā attano pamāṇaṁ na jānātha amhehi saddhiṁ vivadatha
adāni vo rañño kathetvā hatthapādacchedanādīni kāressāmāti
santajjessanti te tesaṁ bhayena attano santakāni vatthūni
tumhākaṁyeva cetāni gaṇhathāti niyyādetvā attano gehāni pavisitvā
bhītā nipajjissanti pāpabhikkhūpi pesale bhikkhū yathāruciṁ viheṭhessanti
te pesalā bhikkhū paṭisaraṇaṁ alabhamānā araññaṁ pavisitvā gahanaṭṭhānesu
nilīyissanti evaṁ hīnajaccehi ceva pāpabhikkhūhipi ca upaddūtānaṁ
jātimantānaṁ kulaputtānañceva pesalānaṁ bhikkhūnañca eḷakānaṁ bhayena
tasavakānaṁ palāyanakālo viya bhavissati itonidānampi te bhayaṁ
natthi ayaṁ hi supino anāgataññeva ārabbha te diṭṭho brāhmaṇā
pana na dhammasudhammatāya tayi sinehena taṁ kathayiṁsu bahuṁ dhanaṁ
labhissāmāti āmisacakkhutāya jīvitavuttiṁ nissāya kathayiṁsūti. evaṁ

page number: 160

satthā soḷasannaṁ mahāsupinānaṁ nipphattiṁ kathetvā na kho mahārāja
etarahi tvaññeva ime supine addasa porāṇakarājānopi addasaṁsu
brāhmaṇāpi tesaṁ evameva ime supine gahetvā yaññamatthake
khipiṁsu tato paṇḍitehi dinnanayenāgantvā bodhisattaṁ pucchiṁsu
porāṇakapaṇḍitāpi nesaṁ ime supine kathentā iminā niyāmeneva
kathesunti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
udiccabrāhmaṇakule nibbattitvā vayappatto isipabbajjaṁ pabbajitvā
abhiññā ceva samāpattiyo ca nibbattetvā himavantappadese jhānakīḷaṁ
kīḷanto viharati. tadā bārāṇasiyaṁ brahmadatto imināva niyāmena
ime supine disvā brāhmaṇe pucchi. brāhmaṇā evameva yaññaṁ
yajituṁ ārabhiṁsu. tesu purohitassa antevāsikamāṇavo paṇḍito
byatto ācariyaṁ āha ācariya tumhehi mayaṁ tayo vede uggaṇhāpitā
nanu tesu ekaṁ māretvā ekassa sotthikammakaraṇaṁ nāma
natthīti. tāta iminā upāyena amhākaṁ bahudhanaṁ uppajjissati
tvaṁ pana rañño dhanaṁ rakkhitukāmo maññeti. māṇavo tenahi
ācariya tumhe tumhākaṁ kammaṁ karotha ahaṁ tumhākaṁ santike kiṁ
karissāmīti vicaranto rañño uyyānaṁ agamāsi. taṁ divasameva
bodhisattopi taṁ kāraṇaṁ ñatvā ajja mayi manussapathaṁ gate
mahājanassa bandhanā mokkho bhavissatīti ākāsenāgantvā uyyāne
otaritvā suvaṇṇapaṭimā viya maṅgalasilātale nisīdi. māṇavo

page number: 161

bodhisattaṁ upasaṅkamitvā vanditvā ekamantaṁ nisīditvā paṭisaṇṭhāraṁ
akāsi. bodhisattopi tena saddhiṁ madhurappaṭisaṇṭhāraṁ katvā kiṁ nu
kho māṇava rājā dhammena rajjaṁ kāretīti pucchi. bhante rājā
nāma dhammiko apica kho pana naṁ brāhmaṇā atiṭṭhe pakkhandāpenti
rājā soḷasa supine disvā brāhmaṇānaṁ ārocesi brāhmaṇā
yaññaṁ yajissāmāti āraddhā kiṁ nu kho bhante ayaṁ nāma
imesaṁ supinānaṁ nipphattīti rājānaṁ saññāpetvā tumhākaṁ mahājanaṁ
bhayā mocetuṁ na vaṭṭatīti. mayaṁ kho nāma māṇava rājānaṁ na
jānāma rājāpi amhe na jānāti sace pana idhāgantvā puccheyya
katheyyāmassa mayanti. māṇavo ahaṁ bhante ānessāmi tumhe
mamāgamanaṁ udikkhantā muhuttaṁ nisīdathāti bodhisattaṁ paṭijānāpetvā
rañño santikaṁ gantvā mahārāja eko ākāsacārikatāpaso
tumhākaṁ uyyāne otaritvā tumhehi diṭṭhasupinānaṁ nipphattiṁ
kathessāmīti tumhe pakkosatīti āha. rājā tassa kathaṁ sutvā tāvadeva
mahantena parivārena uyyānaṁ gantvā tāpasaṁ vanditvā ekamantaṁ
nisinno pucchi tumhe kira bhante mayā diṭṭhasupinānaṁ nipphattiṁ
jānāthāti. āma mahārājāti. tenahi kathethāti. kathemi mahārāja
yathādiṭṭhe tāva supine maṁ sāvehīti. sādhu bhanteti rājā
usabhā rukkhā gāviyo gavā ca
asso kaṁso sigālī ca kumbho

page number: 162

pokkharaṇī ca apākacandanaṁ
lāvūni sīdanti silā plavanti
maṇḍūkiyo kaṇhasappe gilanti
kākaṁ suvaṇṇā parivārayanti
tasā vakā eḷakānaṁ bhayā hīti
vatvā pasenadikosalaraññā kathitaniyāmeneva supine kathesi.
bodhisattopi tesaṁ idāni satthārā kathitaniyāmeneva vitthārato nipphattiṁ
kathetvā pariyosāne sayaṁ idaṁ kathesi vipariyāso vattati
nayidhamatthīti. tatrāyamattho ayaṁ mahārāja imesaṁ supinānaṁ nipphatti yaṁ
panetaṁ tesaṁ paṭighātatthāya yaññakammaṁ vattati taṁ vipariyāso vattati
viparītato vipallāsena vattatīti vuttaṁ hoti. kiṁkāraṇā. imesañhi
nipphatti nāma lokassa viparivattakāle akāraṇassa kāraṇanti
gahaṇakāle kāraṇassa akāraṇanti chaḍḍanakāle abhūtassa bhūtanti
gaṇhanakāle bhūtassa abhūtanti jahanakāle alajjīnaṁ ussannakāle
lajjīnañca parihīnakāle bhavissati nayidhamatthi idāni pana tava vā mama
vā kāle idha imasmiṁ purisayuge vattamāne etesaṁ nipphatti
natthi tasmā etesaṁ paṭighātāya vattamānaṁ yaññakammaṁ vipallāsena
vattati alantena natthi te itonidānaṁ bhayaṁ vā chambhitattaṁ vāti.
mahāpuriso rājānaṁ samassāsetvā mahājanaṁ bandhanā mocetvā
punākāse ṭhatvā rañño ovādaṁ datvā pañcasu sīlesu
patiṭṭhāpetvā ito paṭṭhāya mahārāja brāhmaṇehi saddhiṁ ekato

page number: 163

hutvā pasughātayaññannāma mā yajīti dhammaṁ desetvā ākāseneva
attano vasanaṭṭhānameva agamāsi. rājāpi tassa ovāde ṭhito
dānādīni puññāni katvā yathākammaṁ gato.
satthā imaṁ dhammadesanaṁ āharitvā supinapaccayā te bhayaṁ
natthi hāretha yaññanti yaññaṁ hāretvā mahājanassa jīvitadānaṁ
datvā anusandhiṁ ghaṭetvā jātakaṁ samodhānesi tadā rājā ānando
ahosi māṇavo sārīputto tāpaso pana ahamevāti.
parinibbute pana bhagavati saṅgītikārakā usabhāti ādinī tīṇi
padāni aṭṭhakathaṁ āropetvā lāvūnīti ādīni pañca padāni ekaṁ
gāthaṁ vatvā ekanipātapāliṁ āropesunti.
mahāsupinajātakaṁ sattamaṁ.
-----------
8. illīsajātakaṁ
ubho khañjāti idaṁ satthā jetavane viharanto maccharikosiyaseṭṭhiṁ
ārabbha kathesi.
rājagahanagarassa kira avidūre sakkarannāma nigamo. tattheko
maccharikosiyo nāma seṭṭhī asītikoṭivibhavo paṭivasati. so
tiṇaggena telabinduṁpi neva paresaṁ deti na attanā paribhuñjati.
iti tassa taṁ vibhavajātaṁ neva puttadārādīnaṁ na samaṇabrāhmaṇānaṁ
atthaṁ anubhoti rakkhasapariggahitapokkharaṇī viya aparibhogaṁ tiṭṭhati.

page number: 164

satthā ekadivasaṁ paccūsasamaye mahākaruṇāsamāpattito vuṭṭhāya
sakalalokadhātuyaṁ bodhaneyyabandhave olokento pañcacattāḷīsayojanamatthake
vasantassa seṭṭhino sapajāpatikassa sotāpattiphalassa upanissayaṁ
addasa. tato purimadivase pana so rājānaṁ upaṭṭhātuṁ rājagahaṁ
gantvā āgacchanto ekaṁ chātajjhattaṁ janapadamanussaṁ kummāsapūraṁ
kapallapūvaṁ khādantaṁ disvā tattha pipāsaṁ uppādetvā attano
gharaṁ gantvā cintesi sacāhaṁ kapallapūvaṁ khāditukāmomhīti vakkhāmi
bahū mayā saddhiṁ khāditukāmā bhavissanti evaṁ me bahūni taṇḍulasappi
phāṇitādīni parikkhayaṁ gamissanti na kassaci kathessāmīti taṇhaṁ
adhivāsento carati. so gacchante gacchante kāle
upaṇḍupaṇḍukajāto dhamanisanthatagatto jāto tato taṇhaṁ adhivāsetuṁ
asakkonto gabbhaṁ pavisitvā mañcakaṁ upagūhitvā nipajji evaṁ
gatopi dhanahānibhayena kassaci kiñci na kathesi. atha naṁ
bhariyā upasaṅkamitvā piṭṭhiṁ parimajjitvā kinte sāmi aphāsukanti
pucchi. na me kiñci aphāsukaṁ atthīti. kiṁ nu kho te rājā
kupitoti. rājāpi me na kupitoti. atha kinte puttadhītāhi
vā dāsakammakarādīhi vā kiñci amanāpaṁ kataṁ atthīti. evarūpampi me
natthīti. kismiñci pana te taṇhā atthīti. evaṁ vuttepi
dhanahānibhayena na kiñci vatvā nissaddova nipajji. atha naṁ
bhariyā kathehi sāmi kismiñca te taṇhāti āha. so vacanaṁ
parigilanto viya atthi me ekā taṇhāti āha. kinte

page number: 165

taṇhā sāmīti. kapallapūvaṁ khāditukāmomhīti. atha kimatthaṁ na
kathesi kiṁ tvaṁ daliddo idāni sakalasakkaranigamavāsīnaṁ pahonake
kapallapūve pacissāmīti. kinte etehi attano kammaṁ katvā
khādissantīti. tenahi ekaracchavāsīnaṁ pahonake pacāmīti. jānāmahaṁ
tava mahaddhanabhāvanti. imasmiṁ gehasāmante sabbesaṁ pahonakaṁ
katvā pacāmīti. jānāmahaṁ tava mahajjhāsayabhāvanti. tenahi
gehe puttadāramattasseva pahonakaṁ katvā pacāmīti. kinte
etehīti. kiṁ pana tuyhañca mayhañca pahonakaṁ katvā pacāmīti. tvaṁ
kiṁ karissasīti. tenahi ekasseva te pahonakaṁ katvā pacāmīti.
imasmiṁ ṭhāne paccamāne bahū paccāsiṁsanti sakalataṇḍule ṭhapetvā
bhinnataṇḍule ca uddhanakapallāni ca ādāya thokaṁ khīrasappimadhuphāṇitañca
gahetvā sattabhūmikassa pāsādassa upari mahātalaṁ āruyha
paca tatthāhaṁ ekakova nisīditvā khādissāmīti. sā sādhūti
paṭissuṇitvā gahetabbaṁ gāhāpetvā pāsādaṁ āruyha dāsiyo
vissajjetvā seṭṭhiṁ pakkosāpesi. so ādito paṭṭhāya dvārāni
pidahanto sabbadvāresu sūcighaṭikāni datvā sattabhūmitalaṁ abhiruhitvā
tatthāpi dvāraṁ pidahitvā nisīdi. bhariyāpissa uddhane aggiṁ
jāletvā kapallakaṁ āropetvā pūve pacituṁ ārabhi.
atha satthā pātova mahāmoggallānattheraṁ āmantetvā eso
moggallāna rājagahassa avidūre sakkaranigame macchariseṭṭhī kapallapūve
khādissāmīti aññesaṁ dassanabhayena sattabhūmikappāsādassa

page number: 166

uparimatale kapallapūve pacāpesi tvaṁ tattha gantvā taṁ seṭṭhiṁ dametvā
nibbisevanaṁ katvā ubhopi jāyapatike pūve ca khīrasappimadhuphāṇitāni
ca gāhāpetvā attano balena jetavanaṁ ānehi ajjāhaṁ pañcahi
bhikkhusatehi saddhiṁ vihāreyeva nisīdissāmi pūveheva bhattakiccaṁ
karissāmīti āha. thero sādhu bhanteti satthu vacanaṁ sampaṭicchitvā
tāvadeva iddhibalena taṁ nigamaṁ gantvā tassa pāsādassa sīhapañjaradvāre
sunivattho supāruto ākāseyeva maṇirūpakaṁ viya aṭṭhāsi.
mahāseṭṭhino theraṁ disvāva hadayamaṁsaṁ kampi. so ahaṁ
evarūpānaññeva bhayena imaṁ ṭhānaṁ āgato ayañca āgantvā
vātapānadvāre ṭhitoti gahetabbagahaṇaṁ apassanto aggimhi
pakkhittaloṇasakkharā viya rosena taṭataṭāyanto evamāha samaṇa ākāse
ṭhatvā tuvaṁ kiṁ labhissasi ākāse apade padaṁ dassetvā caṅkamantopi
neva labhissasīti. thero tasmiṁyeva ṭhāne aparāparaṁ caṅkami.
seṭṭhī caṅkamanto kiṁ labhissasi ākāse pallaṅkena nisīdamānopi
na labhissasiyevāti āha. thero pallaṅkaṁ ābhujitvā nisīdi.
atha naṁ nisinno kiṁ labhissasi āgantvā vātapānaummāre ṭhitopi
na labhissasiyevāti āha. thero ummāre aṭṭhāsi. atha
naṁ ummāre ṭhitopi kiṁ labhissasi dhūmāyantopi na labhissasiyevāti
āha. thero dhūmāyi. sakalappāsādo ekadhūmo ahosi.
seṭṭhino akkhīni sūciyā vijjhanakālo viya jāto. gehajjhāyanabhayena
pajjalantopi na labhissasīti avatvā cintetvā ayaṁ samaṇo

page number: 167

suṭṭhu laggo aladdho na gamissati ekamassa pūvaṁ dāpessāmīti
bhariyaṁ āha bhadde ekaṁ khuddakapūvaṁ pacitvā samaṇassa datvā
uyyojehi nanti. sā thokaññeva piṭṭhaṁ kapallapātiyaṁ pakkhipi.
mahāpūvo hutvā sakalapātiṁ pūretvā uddhumāto aṭṭhāsi. seṭṭhī taṁ
disvā bahuṁ tayā piṭṭhaṁ gahitaṁ bhavissatīti sayameva dabbikaṇṇena
thokaṁ piṭṭhaṁ gahetvā pakkhipi. pūvo purimapūvato mahantataro
jāto. evaṁ yaṁ yaṁ pacati so so mahantamahantova ahosi.
so nibbinno bhariyaṁ āha bhadde imassa ekaṁ pūvaṁ dehīti.
tassā pacchito ekaṁ pūvaṁ gaṇhantiyā sabbe ekābaddhā allīyiṁsu.
sā seṭṭhiṁ āha sāmi sabbe pūvā ekato laggā visuṁ kātuṁ
na sakkomīti. ahaṁpi karissāmīti. so kātuṁ nāsakkhi. ubhopi janā
koṭiyaṁ gahetvā kaḍḍhantāpi viyojetuṁ nāsakkhiṁsuyeva. athassa
pūvehi saddhiṁ vāyamantasseva sarīrato sedā mucciṁsu pipāsā
upacchijji. tato bhariyaṁ āha bhadde na me pūvehi attho
pacchiyā saddhiṁyeva imassa bhikkhussa dehīti. sā pacchiṁ ādāya
theraṁ upasaṅkamitvā sabbe pūve therassa adāsi.
thero ubhinnampi dhammaṁ desento tiṇṇaṁ ratanānaṁ guṇaṁ kathesi
atthi dinnaṁ atthi yiṭṭhanti dānādīnaṁ phalaṁ gaganatale puṇṇacandaṁ viya
dassesi. taṁ sutvā pasannacitto mahāseṭṭhī bhante āgantvā imasmiṁ
pallaṅke nisīditvā pūve paribhuñjathāti āha. thero mahāseṭṭhi
sammāsambuddho pūve khādissāmīti pañcahi bhikkhusatehi saddhiṁ vihāre

page number: 168

nisinno tumhākaṁ ruciyā sati seṭṭhibhariyaṁ pūve ca khīrādīni ca
gaṇhāpetha satthu santikaṁ gamissāmāti āha. kahaṁ pana bhante
etarahi eso satthāti. ito pañcacattāḷīsayojanamatthake
jetavanamahāvihāre seṭṭhīti. bhante kālaṁ anatikkamitvā ettakaṁ addhānaṁ
kathaṁ gamissāmāti. mahāseṭṭhi tumhākaṁ ruciyā sati ahaṁ vo attano
iddhibalena nessāmi tumhākaṁ pāsāde sopāṇasīsaṁ attano
ṭhāneyeva bhavissati sopāṇapariyosānampana jetavanadvārakoṭṭhake
bhavissati uparippāsādā heṭṭhāpāsādaṁ otaraṇakālamattena vo
jetavanaṁ nessāmīti. so sādhu bhanteti sampaṭicchi.
thero sopāṇasīsaṁ tattheva katvā sopāṇapādamūlaṁ jetavana-
dvārakoṭṭhake hotūti adhiṭṭhāsi. tatheva ahosi. iti thero seṭṭhiñca
seṭṭhibhariyañca uparippāsādā heṭṭhāpāsādaṁ otaraṇakālatova khippataraṁ
jetavanaṁ sampāpesi. te ubhopi satthāraṁ upasaṅkamitvā kālaṁ
ārocesuṁ. satthā bhattaggaṁ pavisitvā paññattapavarabuddhāsane
nisīdi saddhiṁ bhikkhusaṅghena. mahāseṭṭhī buddhappamukhassa bhikkhusaṅghassa
dakkhiṇodakaṁ adāsi. seṭṭhibhariyā tathāgatassa patte pūvaṁ
patiṭṭhāpesi. satthā attano yāpanamattaṁ pūvaṁ gaṇhi. pañcasatā
bhikkhūpi tatheva gaṇhiṁsu. seṭṭhī khīrasappimadhuphāṇitasakkarādīni
dadamāno agamāsi. satthā pañcahi bhikkhusatehi saddhiṁ bhattakiccaṁ
niṭṭhāpesi. mahāseṭṭhīpi saddhiṁ bhariyāya yāvadatthaṁ pūvaṁ khādi.
pūvānaṁ pariyosānameva na paññāyati. sakalavihāre bhikkhūnañca

page number: 169

vighāsādānañca dinnesupi pariyanto na paññāyateva. bhante
pūvā parikkhayaṁ na gacchantīti bhagavato ārocesuṁ. tenahi jetavana-
dvārakoṭṭhake chaḍḍethāti. atha te dvārakoṭṭhakassa avidūre
pabbhāraṭṭhāne chaḍḍayiṁsu. ajjāpi taṁ ṭhānaṁ kapallapūvapabbhārantveva
paññāyati. mahāseṭṭhī saddhiṁ bhariyāya bhagavantaṁ upasaṅkamitvā
ekamantaṁ aṭṭhāsi. bhagavā anumodanaṁ akāsi. anumodanapariyosāne
ubhopi sotāpattiphale patiṭṭhāya satthāraṁ vanditvā
dvārakoṭṭhake sopāṇaṁ āruyha attano pāsādeyeva patiṭṭhahiṁsu.
tato paṭṭhāya mahāseṭṭhī asītikoṭidhanaṁ buddhasāsaneyeva vikiri.
punadivase sammāsambuddhe sāvatthiyaṁ piṇḍāya caritvā jetavanaṁ
āgamma bhikkhūnaṁ sugatovādaṁ datvā gandhakuṭiṁ pavisitvā paṭisallīne
sāyaṇhasamaye dhammasabhāyaṁ sannipatitā bhikkhū passathāvuso
mahāmoggallānattherānubhāvaṁ anupahacca saddhaṁ anupahacca bhoge
macchariseṭṭhiṁ muhutteneva dametvā nibbisevanaṁ katvā pūve gāhāpetvā
jetavanaṁ ānetvā satthu sammukhaṁ katvā sotāpattiphale patiṭṭhāpesi
aho mahānubhāvo theroti therassa guṇakathaṁ kathentā nisīdiṁsu.
satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte bhikkhave kuladamakena nāma bhikkhunā
kulaṁ aviheṭhetvā akilametvā pupphato reṇuṁ gaṇhantena bhamarena
viya upasaṅkamitvā buddhaguṇe jānāpetabbanti vatvā theraṁ pasaṁsanto

page number: 170

yathāpi bhamaro pupphaṁ vaṇṇagandhaṁ aheṭhayaṁ
paleti rasamādāya evaṁ gāme munī careti
imaṁ dhammapade gāthaṁ vatvā uttariṁ therassa guṇaṁ pakāsetuṁ na
bhikkhave idāneva moggallānena macchariseṭṭhī damito pubbepi
taṁ dametvā kammaphalasambandhaṁ jānāpesiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bārāṇasiyaṁ
illīso nāma seṭṭhī ahosi asītikoṭivibhavo purisadosehi
samannāgato khañjo kuṇī visamākkhimaṇḍalo assaddho appasanno
maccharī neva aññesaṁ deti na sayaṁ paribhuñjati. rakkhasapariggahitapokkharaṇī
viya tassa gehaṁ ahosi. mātāpitaro panassa yāva
sattamā kulaparivaṭṭā dānadāyakā dānapatino. so seṭṭhiṭṭhānaṁ
labhitvāyeva kulavaṁsaṁ nāsetvā dānasālāyo jhāpetvā yācake
pothetvā nikkaḍḍhitvā dhanameva saṇṭhapesi. so ekadivasaṁ
rājupaṭṭhānaṁ gantvā attano gharaṁ āgacchanto ekaṁ maggakilantaṁ
janapadamanussaṁ ekaṁ surāvārakaṁ ādāya pīṭhake nisīditvā ambilasurākosakaṁ
pūretvā pūtimacchakena uttaribhaṅgena pivantaṁ disvā suraṁ pātukāmo
hutvā cintesi sacāhaṁ suraṁ pivissāmi mayi pivante bahū pivitukāmā
bhavissanti evaṁ me dhanaparikkhayo bhavissatīti. so taṇhaṁ adhivāsento
vicaritvā gacchante gacchante kāle adhivāsetuṁ asakkonto
vihatakappāso viya paṇḍukasarīro ahosi dhamanisanthatagatto.
athekadivasaṁ gabbhaṁ pavisitvā mañcakaṁ upagūhitvā nipajji. tamenaṁ

page number: 171

bhariyā upasaṅkamitvā piṭṭhiṁ parimajjamānā kinte sāmi aphāsukanti
pucchi. sabbaṁ heṭṭhā kathitaniyāmeneva veditabbaṁ. tenahi ekasseva
te pahonakaṁ suraṁ karomīti puna vutte gehe surāya kāriyamānāya
bahū paccāsiṁsanti antarāpaṇato āharāpetvā na sakkā idha
nisinnena pātunti māsakamattaṁ datvā antarāpaṇato surāvārakaṁ
āharāpetvā ceṭakena gāhāpetvā nagarā nikkhamitvā nadītīraṁ
gantvā mahāmaggasamīpe ekaṁ gumbaṁ pavisitvā surāvārakaṁ ṭhapāpetvā
gaccha tvanti ceṭakaṁ dūre nisīdāpetvā kosakaṁ pūretvā suraṁ pātuṁ
ārabhi.
pitā panassa dānādīnaṁ puññānaṁ katattā devaloke sakko
hutvā nibbatti. so tasmiṁ khaṇe pavattati nu kho me dānaṁ
udāhu noti āvajjento tassa appavattiṁ disvā puttassa ca
kulavaṁsaṁ nāsetvā dānasālāyo jhāpetvā yācake nikkaḍḍhitvā
macchariyabhāve patiṭṭhāya aññesaṁ dātabbaṁ bhavissatīti bhayena gumbaṁ
pavisitvā ekasseva suraṁ pivanabhāvañca disvā gacchāmi naṁ
saṅkhobhetvā dametvā kammaphalasambandhaṁ jānāpetvā dānaṁ dāpetvā
devaloke nibbattanārahaṁ karomīti manussapathaṁ otaritvā
illīsaseṭṭhinā sadisaṁ khañjakuṇivisamacakkhumaṇḍalaṁ attabhāvaṁ nimminitvā
bārāṇasīnagaraṁ pavisitvā rañño nivesanadvāre ṭhatvā attano
āgamanabhāvaṁ ārocāpetvā pavisatūti vutte pavisitvā rājānaṁ
vanditvā aṭṭhāsi. rājā kiṁ mahāseṭṭhi avelāya āgatosīti

page number: 172

āha. āma āgatosmi deva ghare me asītikoṭimattaṁ dhanaṁ
atthi taṁ devo āharāpetvā attano bhaṇḍāgāraṁ pūrāpetūti.
alaṁ mahāseṭṭhi tava dhanato amhākaṁ gehe bahutaraṁ dhananti.
sace deva tumhākaṁ kammaṁ atthi yathāruciyā dhanaṁ gahetvā dānaṁ
dammīti. dehi mahāseṭṭhīti. so sādhu devāti rājānaṁ
vanditvā nikkhamitvā illīsaseṭṭhino gehaṁ agamāsi. sabbe
upaṭṭhākamanussā parivāresuṁ. ekopi nāyaṁ illīsoti jānituṁ
samattho natthi.
so gehaṁ pavisitvā antoummāre ṭhatvā dovārikaṁ
pakkosāpetvā yo añño mayā samānarūpo āgantvā mametaṁ gehanti
pavisituṁ āgacchati taṁ piṭṭhiyaṁ paharitvā nīhareyyāthāti vatvā pāsādaṁ
abhiruyha mahārahe āsane nisīditvā seṭṭhibhariyaṁ pakkosāpetvā
seṭṭhiākāraṁ dassetvā bhadde dānaṁ demāti āha. tassa taṁ
vacanaṁ sutvāva seṭṭhibhariyā ca puttadhītaro ca dāsakammakarādayo ca
ettakaṁ kālaṁ dānaṁ dātuṁ cittameva natthi ajja pana suraṁ pivitvā
muducitto hutvā dātukāmo jāto bhavissatīti vadiṁsu. atha naṁ
seṭṭhibhariyā yathāruciyā detha sāmīti āha. tenahi bherivādakaṁ
pakkosāpetvā suvaṇṇarajatamaṇimuttādīhi atthikā illīsaseṭṭhissa
gharaṁ gacchantūti sakalanagare bheriñcārāpehīti. so tathā akāsi.
mahājano pacchippasibbakādīni gahetvā gehadvāre sannipati. sakko
sattaratanapūre gabbhe vivarāpetvā tumhākaṁ dammi yāvadatthaṁ

page number: 173

gahetvā gacchathāti āha. mahājano dhanaṁ nīharitvā mahātale rāsiṁ
katvā āgatabhājanāni pūretvā gacchati.
aññataro pana janapadamanusso illīsaseṭṭhino goṇe tasseva
rathe yojetvā sattahi ratanehi pūretvā nagarā nikkhamitvā mahāmaggaṁ
paṭipajjitvā tassa gumbassa avidūre rathaṁ pesento vassasataṁ
jīva sāmi illīsaseṭṭhi taṁ nissāyadāni me yāvajīvaṁ kammaṁ
akatvā jīvitabbaṁ jātaṁ taveva ratho taveva goṇā tava gehe
satta ratanāni neva mātarā dinnāni na pitarā taṁ nissāya laddhāni
sāmīti seṭṭhino guṇaṁ kathento gacchati. so taṁ saddaṁ sutvā
bhītatasito cintesi ayaṁ mama nāmaṁ gahetvā idañcidañca vadati
kacci nu kho raññā mama dhanaṁ lokassa dinnanti gumbā nikkhamitvā
goṇe ca rathañca sañjānitvā are duṭṭhaceṭaka mayhaṁ goṇā mayhaṁ
rathoti vatvā gantvā goṇe nāsārajjuyaṁ gaṇhi. gahapatiko rathā
oruyha are duṭṭhaceṭaka illīsamahāseṭṭhī sakalanagarassa dānaṁ deti
tvaṁ kiṁ ahosīti pakkhanditvā asaniṁ pātento viya khandhe paharitvā
rathaṁ ādāya agamāsi. so pana kampamāno uṭṭhāya paṁsuṁ puñchitvā
vegena gantvā rathaṁ gaṇhi. gahapatiko rathā otaritvā kesesu
gahetvā paṇāmetvā kappurappahārehi koṭṭetvā gale gahetvā
āgatamaggābhimukhaṁ khipitvā pakkāmi. ettāvatāpissa surāmado
chijji. so kampamāno vegena nivesanadvāraṁ gantvā dhanaṁ ādāya
gacchante mahājane disvā ambho kiṁ nāmetaṁ kiṁ rājā mama

page number: 174

dhanaṁ vilumpāpetīti taṁ taṁ gantvā gaṇhāti. gahitagahitā paharitvā
pādamūleyeva pātenti. so vedanāppatto gehaṁ pavisituṁ ārabhi.
dvārapālā are duṭṭhagahapati kuhiṁ pavisasīti veḷupesikāhi pothetvā
gīvāyaṁ gahetvā nīhariṁsu. so ṭhapetvā idāni rājānaṁ natthi
me añño koci paṭisaraṇanti rañño santikaṁ gantvā deva
mama gehaṁ tumhe vilumpāpethāti āha. nāhaṁ seṭṭhi vilumpāpemi
nanu tvameva āgantvā sace tumhe na gaṇhatha ahaṁ mama
dhanaṁ dānaṁ dassāmīti nagare bheriñcārāpetvā dānaṁ adāsīti.
nāhaṁ deva tumhākaṁ santikaṁ āgacchāmi kiṁ tumhe mayhaṁ macchariyabhāvaṁ
na jānātha ahaṁ tiṇaggena telabinduṁpi kassaci na demi yo so
dānaṁ deti taṁ pakkosāpetvā vīmaṁsatha devāti.
rājā sakkaṁ pakkosāpesi. dvinnaṁ janānaṁ visesaṁ neva rājā
jānāti na amaccā. macchariseṭṭhī kiṁ deva na jānātha ahaṁ
seṭṭhī ayaṁ na seṭṭhīti āha. mayaṁ na sañjānāma atthi ko te
sañjānanakoti. bhariyā me devāti. bhariyaṁ pakkosāpetvā
kataro te sāmikoti pucchiṁsu. sā ayanti sakkasseva santike
aṭṭhāsi. puttadhītaro dāsakammakare pakkosāpetvā pucchiṁsu.
sabbe sakkasseva santike tiṭṭhanti. puna seṭṭhī cintesi mayhaṁ
sīse piḷakā atthi kesehi paṭicchannā taṁ kho pana kappakoyeva
jānāti taṁ pakkosāpessāmīti. so kappako maṁ deva
sañjānāti taṁ pakkosāpehīti āha. tasmiṁ pana kāle bodhisatto

page number: 175

tassa kappako ahosi. rājā taṁ pakkosāpetvā illīsaseṭṭhiṁ
jānāsīti pucchi. so sīsaṁ oloketvā sañjānissāmi devāti.
tenahi dvinnampi sīsaṁ olokehīti āha. tasmiṁ khaṇe sakko sīse
piḷakaṁ māpesi. bodhisatto dvinnampi sīsaṁ olokento piḷakaṁ
disvā mahārāja dvinnampi sīse piḷakā atthiyeva nāhaṁ etesu
ekassāpi illīsabhāvaṁ sañjānituṁ sakkomīti vatvā imaṁ gāthamāha
ubho khañjā ubho kuṇī ubho visamacakkhukā
ubhinnaṁ piḷakā jātā nāhaṁ passāmi illisanti.
tattha ubhoti dvepi janā. khañjāti kuṇṭhapādā.
kuṇīti kuṇṭhahatthā. visamacakkhukāti visamākkhimaṇḍalā kekarāti
attho. piḷakāti dvinnampi ekasmiṁyeva sīsappadese ekasaṇṭhānāva
dve piḷakā jātā. nāhaṁ passāmīti ahaṁ imesu ayaṁ nāma
illīsoti na passāmi ekassāpi illīsabhāvaṁ na jānāmīti avoca.
bodhisattassa vacanaṁ sutvāva seṭṭhī kampamāno dhanasokena
satiṁ paccupaṭṭhapetuṁ asakkonto tattheva patati. tasmiṁ khaṇe
sakko nāhaṁ mahārāja illīso sakkohamasmīti mahatiyā līḷhāya
ākāse aṭṭhāsi. illīsassa mukhaṁ puñchitvā udakena siñciṁsu.
so uṭṭhāya sakkaṁ devarājānaṁ vanditvā aṭṭhāsi. atha naṁ
sakko āha illīsa idaṁ dhanaṁ mama santakaṁ na tava ahaṁ hi
te pitā tvaṁ mama putto ahaṁ dānādīni puññāni katvā
sakkattaṁ patto tvaṁ pana me vaṁsaṁ upacchinditvā adānasīlo hutvā

page number: 176

macchariye patiṭṭhāya dānasālāyo jhāpetvā yācake nikkaḍḍhitvā
dhanameva saṇṭhapesi taṁ neva paribhuñjasi na aññesaṁ desi
rakkhasapariggahitaṁ viya saraṁ tiṭṭhati sace me dānasālā pākatikā
katvā dānaṁ dassasi iccetaṁ kusalaṁ no ce dassasi sabbaṁ te
dhanaṁ antaradhāpetvā iminā indavajirena sīsaṁ bhinditvā jīvitakkhayaṁ
pāpessāmīti. illīsaseṭṭhī maraṇabhayena santajjito ito paṭṭhāya
dānaṁ dassāmīti paṭiññaṁ adāsi. sakko tassa paṭiññaṁ gahetvā
ākāse nisinnakova dhammaṁ desetvā taṁ sīlesu patiṭṭhāpetvā
sakaṭṭhānameva agamāsi. illīsopi dānādīni puññāni katvā
saggaparāyano ahosi.
satthā na bhikkhave idāneva moggallāno macchariseṭṭhiṁ
dameti pubbepesa iminā damitoyevāti imaṁ dhammadesanaṁ āharitvā
anusandhiṁ ghaṭetvā jātakaṁ samodhānesi tadā illīso macchariseṭṭhī
ahosi sakko devarājā moggallāno rājā ānando kappako
pana ahamevāti.
illīsajātakaṁ aṭṭhamaṁ.
---------

page number: 177

9. kharassarajātakaṁ
yato viluttā ca hatā ca gāvoti idaṁ satthā jetavane
viharanto aññataraṁ amaccaṁ ārabbha kathesi.
kosalarañño kira eko amacco rājānaṁ ārādhetvā
paccantagāme balaṁ labhitvā corehi saddhiṁ ekato hutvā ahaṁ manusse
ādāya araññaṁ pavisissāmi tumhe gāmaṁ vilumpitvā upaḍḍhaṁ
mayhaṁ dadeyyāthāti vatvā pageva manusse sannipātetvā araññaṁ
gantvā coresu āgantvā gāviyo ghātetvā maṁsaṁ khāditvā gāmaṁ
vilumpitvā gatesu sāyaṇhasamaye mahājanaparivuto āgacchati. tassa
nacirasseva taṁ kammaṁ pākaṭaṁ jātaṁ. manussā rañño ārocesuṁ.
rājā taṁ pakkosāpetvā dosaṁ patiṭṭhāpetvā suniggahitaṁ niggahetvā
aññaṁ gāmabhojakaṁ pesetvā jetavanaṁ gantvā tathāgataṁ vanditvā
bhagavato etamatthaṁ ārocesi. bhagavā na mahārāja idānevesa
evaṁsīlo pubbepi evaṁsīloyevāti tena yācito atītaṁ āhari.
atīte bārāṇasiyaṁ brahmadatto rajjaṁ kārento ekassa
amaccassa paccantagāmaṁ adāsi. sabbaṁ purimasadisameva. tadā
bodhisatto vaṇijjāya paccante vicaranto hutvā tasmiṁ gāmake
nivāsaṁ kappesi. so tasmiṁ gāmabhojake sāyaṇhasamaye
mahājanaparivārena bheriyā vajjamānāya āgacchante ayaṁ duṭṭhagāmabhojako
corehi ekato hutvā gāmaṁ vilumpāpetvā coresu palāyitvā

page number: 178

aṭaviṁ paviṭṭhesu idāni upasantupasanto viya bheriyā vajjamānāya
āgacchatīti vatvā imaṁ gāthamāha
yato viluttā ca hatā ca gāvo
daḍḍhāni gehāni jano ca nīto
athāgamā puttahatāya putto
kharassaraṁ deṇḍimaṁ vādayantoti.
tattha yatoti yadā. viluttā ca hatā cāti vilumpitvā
vadhitvā maṁsakhādanatthāya ca hatā ca. gāvoti gorūpāni. daḍḍhānīti
aggiṁ datvā jhāpitāni. jano ca nītoti karamaraggāhaṁ gahetvā
nīto. puttahatāya puttoti hataputtāya putto nillajjoti
attho. chinnahirottappassa hi mātā nāma natthi. iti so
tassā jīvanatopi puttaṭṭhāne na tiṭṭhatīti hataputtāya putto nāma
hoti. kharassaranti thaddhasaddaṁ. deṇḍimanti pahaṭabheriṁ.
evaṁ bodhisatto imāya gāthāya taṁ paribhāsi. nacirasseva tassa
taṁ kammaṁ pākaṭaṁ jātaṁ. athassa rājā dosānurūpaṁ niggahaṁ akāsi.
satthā na mahārāja idānevesa evaṁsīlo pubbepi evaṁsīloyevāti
vatvā imaṁ dhammadesanaṁ āharitvā anusandhiṁ ghaṭetvā jātakaṁ
samodhānesi tadā amacco idāni amaccoyeva gāthāya
udāharaṇakapaṇḍitapuriso pana ahamevāti.
kharassarajātakaṁ navamaṁ.
----------

page number: 179

10. bhīmasenajātakaṁ
yante pavikatthitaṁ pureti idaṁ satthā jetavane viharanto aññataraṁ
pavikatthitabhikkhuṁ ārabbha kathesi.
eko kira bhikkhu āvuso amhākaṁ jātisamā jāti gottasamaṁ
gottaṁ nāmaṁ natthi mayaṁ evarūpe nāma mahākhattiyakule jātā
gottena vā dhanena vā kulappadesena vā amhehi sadiso nāma
natthi amhākaṁ suvaṇṇarajatādīnaṁ anto natthi dāsakammakarāpi
no sālimaṁsodanaṁ bhuñjanti kāsikavatthādīni nivāsenti kāsikavilepanaṁ
vilimpanti mayaṁ pabbajitabhāvena etarahi evarūpāni lūkhāni bhojanāni
bhuñjāma lūkhāni cīvarāni dhāremāti theranavamajjhimānaṁ bhikkhūnaṁ antare
vikatthento jātiādivasena vambhento vañcento vicarati. athassa
eko bhikkhu kulappadesaṁ pariggaṇhitvā taṁ vikatthitabhāvaṁ bhikkhūnaṁ
kathesi. bhikkhū dhammasabhāyaṁ sannipatitvā āvuso asuko nāma
bhikkhu evarūpe niyyānikasāsane pabbajitvā vikatthento vambhento
vañcento vicaratīti etassa aguṇaṁ kathayiṁsu. satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave bhikkhu idāneva vikatthento vicarati
pubbepi vikatthento vambhento vañcento vicarīti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
ekasmiṁ nigamagāme udiccabrāhmaṇakule nibbattitvā vayappatto

page number: 180

takkasilāyaṁ disāpāmokkhassa ācariyassa santike tayo vede aṭṭhārasa
vijjaṭṭhānāni uggahetvā sabbasippānaṁ nipphattiṁ patvā cūḷadhanuggahapaṇḍito
nāma ahosi. so takkasilato nikkhamitvā sabbasamayasippāni
pariyesamāno mahisakaraṭṭhaṁ agamāsi. imasmiṁ pana jātake
kira bodhisatto thokaṁ rasso oṇatākāro ahosi. so cintesi
sacāhaṁ kañci rājānaṁ upasaṅkamissāmi so evaṁ rassasarīro tvaṁ
kiṁ amhākaṁ kammaṁ karissasīti vakkhati yannūnāhaṁ ārohapariṇāhasampannaṁ
abhirūpaṁ ekaṁ purisaṁ phalakaṁ katvā tassa piṭṭhicchāyāya
jīvikaṁ kappeyyanti. so tathārūpaṁ purisaṁ pariyesamāno bhīmasenassa
nāmekassa tantavāyassa tantavitataṭṭhānaṁ gantvā tena saddhiṁ
paṭisaṇṭhāraṁ katvā samma tvaṁ kinnāmosīti pucchi. ahaṁ bhīmaseno
nāmāti. kiṁ pana tvaṁ evaṁ abhirūpo upadhisampanno hutvā imaṁ
lāmakakammaṁ karosīti. jīvituṁ asakkonto sammāti. samma mā
etaṁ kammaṁ kari sakalajambūdīpe mayā sadiso dhanuggaho nāma
natthi sace panāhaṁ kañci rājānaṁ passeyyaṁ so maṁ evaṁ
rasso ayaṁ kiṁ amhākaṁ kammaṁ karissatīti kopeyya tvaṁ rājānaṁ
disvā ahaṁ dhanuggahoti vakkheyyāsi rājā te paribbayaṁ datvā
vuttiṁ nibaddhaṁ dassati ahante uppannaṁ kammaṁ karonto tassa
piṭṭhicchāyāya jīvissāmi evaṁ ubhopi sukhitā bhavissāma karohi
mama vacananti āha. so sādhūti sampaṭicchi. atha naṁ ādāya
bārāṇasiṁ gantvā sayaṁ cūḷupaṭṭhāko hutvā taṁ purato katvā

page number: 181

rājadvāre ṭhatvā rañño ārocāpesi. āgacchantūti vutte
ubhopi pavisitvā rājānaṁ vanditvā aṭṭhaṁsu. kiṁkāraṇā āgatatthāti
ca vutte bhīmaseno āha ahaṁ dhanuggaho mayā sadiso nāma
sakalajambūdīpe dhanuggaho natthīti. kiṁ pana bhaṇe labhanto maṁ
upaṭṭhahissasīti. aḍḍhamāse sahassaṁ labhanto upaṭṭhahissāmi
devāti. ayaṁ te puriso kiṁ hotīti. cūḷupaṭṭhāko devāti.
sādhu upaṭṭhahāti. tato paṭṭhāya bhīmaseno rājānaṁ upaṭṭhāti.
uppannakiccaṁ panassa bodhisattova nittharati.
tena kho pana samayena kāsīraṭṭhe ekasmiṁ araññe bahunnaṁ
manussānaṁ sañcaraṇamaggaṁ byaggho chaḍḍāpeti bahū manusse gahetvā
gahetvā khādati. taṁ pavuttiṁ rañño ārocesuṁ. rājā
bhīmasenaṁ pakkosāpetvā sakkhissasi tāta etaṁ byagghaṁ gaṇhitunti
āha. deva kiṁ dhanuggaho nāmāhaṁ yadi byagghaṁ gahetuṁ na
sakkomīti. rājā tassa paribbayaṁ datvā uyyojesi. so gharaṁ
gantvā bodhisattassa kathesi. bodhisatto sādhu samma gacchāti
āha. tvaṁ pana na gamissasīti. ahaṁ na gamissāmi upāyaṁ pana
te ācikkhissāmīti. ācikkha sammāti. tvaṁ byagghassa
vasanaṭṭhānaṁ sahasā ekakova mā agamāsi jānapadamanusse pana
sannipātetvā ekaṁ vā dve vā dhanusahassāni gāhāpetvā
tattha gantvā byagghassa uṭṭhitabhāvaṁ ñatvā palāyitvā ekaṁ
gumbaṁ pavisitvā urena nipajjeyyāsi jānapadā ca byagghaṁ pothetvā

page number: 182

gaṇhissanti tehi byagghe gahite tvaṁ dantehi ekaṁ valliṁ
chinditvā koṭiyaṁ gahetvā tattha gantvā matabyagghassa santikaṁ
gantvā bhonto kenesa byaggho mārito ahaṁ imaṁ byagghaṁ goṇaṁ
viya valliyā bandhitvā rañño santikaṁ nessāmīti valliatthāya gumbaṁ
paviṭṭho mayā valliyā anābhatāyaeva kenesa byaggho māritoti
katheyyāsi atha te jānapadā bhītatasitā sāmi mā rañño ācikkhāti
bahuṁ dhanaṁ dassanti byaggho tayāva gahito bhavissati raññopi
santikā bahuṁ dhanaṁ labhissasīti. so sādhūti gantvā bodhisattena
kathitaniyāmeneva byagghaṁ gahetvā araññaṁ khemaṁ katvā mahājanaparivuto
bārāṇasiṁ āgantvā rājānaṁ disvā gahito me deva byaggho
araññaṁ khemaṁ katanti āha. rājā tuṭṭho bahuṁ dhanaṁ adāsi.
punekadivasaṁ ekaṁ maggaṁ mahiso chaḍḍāpetīti ārocayiṁsu.
rājā tatheva bhīmasenaṁ pesesi. sopi bodhisattena dinnanayena
byagghaṁ viya tampi gahetvā āgacchi. rājā puna bahuṁ dhanaṁ
adāsi. mahantaṁ issariyaṁ jātaṁ. so issariyamadamatto
bodhisatte avamaññaṁ katvā tassa vacanaṁ na gaṇhati nāhaṁ taṁ
nissāya jīvāmi kiṁ tvaññeva purisoti ādīni pharusavacanāni vadati.
atha katipāhaccayeneva eko sāmantarājā āgantvā bārāṇasiṁ
uparundhitvā rajjaṁ vā me detu yuddhaṁ vāti rañño sāsanaṁ
pesesi. rājā yujjhāhīti bhīmasenaṁ peseti. so sabbasannāhasannaddho
rājavesaṁ gahetvā susannaddhassa vāraṇassa piṭṭhe nisīdi.

page number: 183

bodhisattopi tassa maraṇabhayena sabbasannāhasannaddho bhīmasenasseva
pacchimāsane nisīdi. vāraṇo mahājanaparivuto nagaradvārena nikkhamitvā
saṅgāmasīsaṁ pāpuṇi. bhīmaseno yuddhabherisaddaṁ sutvāva
kampituṁ āraddho. bodhisatto idānesa hatthipiṭṭhito patitvā
marissatīti hatthito apatanatthaṁ bhīmasenaṁ yottena parikkhipitvā gaṇhi.
bhīmaseno sampahāraṭṭhānaṁ disvā maraṇabhayatajjito sarīravalañjena
hatthipiṭṭhiṁ dūseti. bodhisatto na kho te bhīmasena purimena
pacchimaṁ sameti tvaṁ pubbe saṅgāmayodho viya ahosi idāni
hatthipiṭṭhiṁ dūsesīti vatvā imaṁ gāthamāha
yante pavikatthitaṁ pure
atha te pūtisarā sajanti pacchā
ubhayaṁ na sameti bhīmasena
yuddhakathā ca idañca te vihaññanti.
tattha yante pavikatthitaṁ pureti yaṁ tayā pubbe kiṁ tvaṁyeva
puriso nāhaṁ puriso ahampi saṅgāmayodhoti pavikatthitaṁ vambhanavacanaṁ
vuttaṁ idantāva ekaṁ. atha te pūtisarā sajanti pacchāti atha
te ime pūtibhāvena ca saraṇabhāvena ca pūtisarāti laddhanāmā
sarīravalañjadhārā sajanti valañjanti paggharanti. pacchāti tato pure
pavikatthitato aparabhāge idāni imasmiṁ saṅgāmasīseti attho.
ubhayaṁ na sameti bhīmasenāti idaṁ bhīmasena ubhayaṁ na sameti.
kataraṁ. yuddhakathā ca idañca te vihaññanti yā ca pure kathitā

page number: 184

yuddhakathā yañca te idāni vihaññaṁ kilamatho hatthipiṭṭhidūsanākārappatto
vighātoti attho.
evaṁ bodhisatto taṁ garahitvā mā bhāyi samma kasmā mayi
ṭhite vihaññasīti bhīmasenaṁ piṭṭhito otāretvā nhāyitvā gehameva
gacchāti uyyojetvā ajja mayā pākaṭena bhavituṁ vaṭṭatīti
saṅgāmasīsaṁ pavisitvā sīhanādaṁ unnaditvā balakoṭṭhakaṁ bhinditvā sapattarājānaṁ
jīvaggāhaṁ gāhāpetvā bārāṇasīrañño santikaṁ agamāsi. rājā
tuṭṭho bodhisattassa mahantaṁ yasaṁ adāsi. tato paṭṭhāya
cūḷadhanuggahapaṇḍitoti sakalajambūdīpe pākaṭo ahosi. so bhīmasenassa
paribbayaṁ datvā sakaṭṭhānameva pesetvā dānādīni puññāni katvā
yathākammaṁ gato.
satthā na bhikkhave idānevesa bhikkhu vikattheti pubbe
vikatthesiyevāti vatvā imaṁ dhammadesanaṁ āharitvā anusandhiṁ ghaṭetvā
jātakaṁ samodhānesi tadā bhīmaseno vikatthitabhikkhu ahosi
cūḷadhanuggahapaṇḍito pana ahamevāti.
bhīmasenajātakaṁ dasamaṁ.
varaṇavaggo aṭṭhamo.
---------

page number: 185

9. apāyimhavaggavaṇṇanā
-------
1. surāpānajātakaṁ
apāyimha anaccimhāti idaṁ satthā kosambiṁ upanissāya
ghositārāme viharanto sāgatattheraṁ ārabbha kathesi.
bhagavati hi sāvatthiyaṁ vassaṁ vasitvā cārikagamanena bhaddavatikaṁ
nāma nigamaṁ sampatte gopālakā pasupālakā kasakā pathāvino ca
satthāraṁ disvā vanditvā mā bhante bhagavā ambatiṭṭhaṁ agamāsi
ambatiṭṭhe jaṭilassa assame ambatiṭṭhako nāma nāgo āsīviso
ghoraviso bhagavantaṁ viheṭheyyāti vārayiṁsu. bhagavā tesaṁ kathaṁ
assuṇanto viya tesu yāvatatiyaṁ vārayamānesupi agamāsiyeva. tatra
sudaṁ bhagavati bhaddavatikāya avidūre aññatarasmiṁ vanasaṇḍe viharante
tena samayena buddhupaṭṭhāko sāgato nāma thero pothujjanikāya
iddhiyā samannāgato taṁ assamaṁ upasaṅkamitvā tassa nāgarājassa
vasanaṭṭhāne tiṇasaṇṭharakaṁ paññāpetvā pallaṅkena nisīdi. nāgo
makkhaṁ asahamāno dhūmāyi. theropi dhūmāyi. nāgo pajjali.
theropi pajjali. nāgassa tejo theraṁ na bādhati therassa tejo
nāgaṁ bādhati. evaṁ so khaṇena taṁ nāgarājānaṁ dametvā saraṇesu
sīlesu patiṭṭhāpetvā satthu santikaṁ agamāsi. satthāpi
bhaddavatikāyaṁ yathābhirantaṁ viharitvā kosambiṁ agamāsi. sāgatattherena

page number: 186

nāgassa damitabhāvo sakalajanapadaṁ paṭṭhari.
kosambīnagaravāsino satthu paccuggamanaṁ katvā satthāraṁ vanditvā
sāgatattherassa santikaṁ gantvā vanditvā ekamantaṁ ṭhitā evamāhaṁsu
bhante yaṁ tumhākaṁ dullabhaṁ taṁ vadeyyātha tadeva mayaṁ
paṭiyādessāmāti. thero tuṇhī ahosi. chabbaggiyā panāhaṁsu
āvuso pabbajitānaṁ kāpotikā surā dullabhā ceva manāpā ca
sace tumhe therassa pasannā kāpotikaṁ suraṁ paṭiyādethāti. te
sādhūti sampaṭicchitvā satthāraṁ svātanāya nimantetvā nagaraṁ pavisitvā
attano attano gehe therassa dassāmāti kāpotikaṁ suraṁ pasannaṁ
paṭiyādetvā theraṁ nimantetvā ghare ghare pasannaṁ adaṁsu. thero
pivitvā surāmadamatto nagarato nikkhamitvā dvārantare patitvā
vippalapamāno nipajji. satthā katabhattakicco nagarā nikkhamanto
theraṁ tenākārena nipannaṁ disvā gaṇhatha bhikkhave sāgatanti
gāhāpetvā ārāmaṁ agamāsi. bhikkhū therassa sīsaṁ tathāgatassa pādamūle
katvā taṁ nipajjāpesuṁ. so parivattetvā pāde tathāgatābhimukhe
katvā nipajji. satthā bhikkhū paṭipucchi kiṁ nu kho bhikkhave yaṁ
pubbe sāgatassa mayi gāravaṁ taṁ idāni atthīti. natthi bhanteti.
bhikkhave ambatiṭṭhakaṁ nāgarājānaṁ ko dametīti. sāgato bhanteti.
kimpanetarahi sāgato udakadeḍḍubhakampi damituṁ sakkuṇeyyāti. no
hetaṁ bhanteti. api nu kho bhikkhave evarūpaṁ pātuṁ yuttaṁ yaṁ
pivitvā evaṁ visaññī hotīti. ayuttaṁ bhanteti. atha kho

page number: 187

bhagavā theraṁ garahitvā bhikkhū āmantetvā surāmerayapāne pācittiyanti
sikkhāpadaṁ paññāpetvā uṭṭhāyāsanā gandhakuṭiṁ pāvisi.
dhammasabhāyaṁ sannipatitā bhikkhū surāpānassa avaṇṇaṁ kathayiṁsu yāva
mahādosañcetaṁ āvuso surāpānaṁ nāma tāva paññāsampannaṁ nāma
iddhimantaṁ sāgataṁ yathā satthu guṇamattampi na jānāti tathā
akāsīti. satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
suraṁ pivitvā pabbajitā visaññino honti pubbepi ahesuṁyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kāsīraṭṭhe udiccabrāhmaṇakule nibbattitvā vayappatto isipabbajjaṁ
pabbajitvā abhiññā ca samāpattiyo ca uppādetvā jhānakīḷaṁ
kīḷanto himavantappadese vasati pañcahi antevāsikasatehi
parivuto. atha naṁ vassārattasamaye sampatte antevāsikā āhaṁsu
ācariya manussapathaṁ gantvā loṇambilaṁ sevitvā āgacchāmāti.
āvuso ahaṁ idheva vasissāmi tumhe pana gantvā
sarīraṁ santappetvā vassaṁ vītināmetvā āgacchathāti. te sādhūti
ācariyaṁ vanditvā bārāṇasiṁ gantvā rājuyyāne vasitvā punadivase
bahidvāragāmeyeva bhikkhāya caritvā suhitā hutvā punadivase
nagaraṁ pavisiṁsu. manussā sampiyāyamānā bhikkhaṁ adaṁsu
katipāhaccayena raññopi ārocesuṁ deva himavantato pañcasatā

page number: 188

isayo āgantvā uyyāne vasanti ghoratapā paramajitindriyā
sīlavantoti. rājā tesaṁ guṇe sutvā uyyānaṁ gantvā vanditvā
katappaṭisaṇṭhāro vassānaṁ cātummāsaṁ tattheva vasanatthāya paṭiññaṁ
gahetvā nimantesi. te tato paṭṭhāya rājageheyeva bhuñjitvā
uyyāne vasanti.
athekadivasaṁ nagare surānakkhattaṁ nāma ahosi. rājā
pabbajitānaṁ surā dullabhāti bahuṁ uttamaṁ suraṁ dāpesi. tāpasā suraṁ
pivitvā uyyānaṁ gantvā surāmadamattā hutvā ekacce uṭṭhāya
nacciṁsu ekacce gāyiṁsu naccitvā gāyitvā khārikādīni avattharitvā
niddāyitvā surāmade chinne pabujjhitvā taṁ attano vippakāraṁ
disvā na amhehi pabbajitasāruppaṁ katanti roditvā paridevitvā
mayaṁ ācariyena vinā evarūpaṁ pāpakammaṁ karimhāti taṁ khaṇaññeva
uyyānaṁ pahāya himavantaṁ gantvā paṭisāmitaparikkhārā ācariyaṁ
vanditvā nisīditvā kiṁ nu kho tātā manussapathe bhikkhāya akilamānā
sukhaṁ vasittha samaggasaṁvāsañca pana vasitthāti pucchitā ācariya
sukhaṁ vasimhā apica kho mayaṁ apātabbayuttakaṁ pivitvā visaññībhūtā
satiṁ paccupaṭṭhapetuṁ asakkontā gāyimhā ceva naccimhā
cāti etamatthaṁ ārocentā imaṁ gāthaṁ samuṭṭhāpetvā āhaṁsu
apāyimha anaccimha agāyimha rudimha ca
visaññikaraṇiṁ pitvā diṭṭhā nāhumha vānarāti.
tattha apāyimhāti suraṁ pivimha. anaccimhāti suraṁ pivitvā

page number: 189

hatthapāde lolentā naccimha. agāyimhāti mukhaṁ vivaritvā
āyatakena sarena gāyimha. rudimha cāti puna vippaṭisārino evarūpaṁ
nāma amhehi katanti rodimha. diṭṭhā nāhumha vānarāti evarūpaṁ
saññāvināsanato visaññikaraṇiṁ suraṁ pivitvā etadeva sādhu yaṁ
vānarā nāhumhāti evaṁ te attano aguṇe kathesuṁ.
bodhisatto garusaṁvāsarahitānaṁ nāma evarūpaṁ hotiyevāti te
tāpase garahitvā puna evarūpaṁ mā karitthāti tesaṁ ovādaṁ datvā
aparihīnajjhāno brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi. ito
paṭṭhāya hi anusandhiṁ ghaṭetvāti idampi na vakkhāma. tadā
isigaṇā buddhaparisā ahesuṁ gaṇasatthā pana ahamevāti.
surāpānajātakaṁ paṭhamaṁ.
------------
2. mittavindajātakaṁ
atikkamma ramaṇakanti idaṁ satthā jetavane viharanto ekaṁ
dubbacabhikkhuṁ ārabbha kathesi. imassa pana jātakassa kassapasammā-
sambuddhakālikaṁ vatthuṁ dasanipāte mahāmittavindajātake āvibhavissati.
tadā pana bodhisatto imaṁ gāthamāha
atikkamma ramaṇakaṁ sadāmattañca dūbhakaṁ
svāsi pāsāṇamāsīno yasmā jīvaṁ na mokkhasīti.

page number: 190

tattha ramaṇakanti tasmiṁ kāle phalikassa nāmaṁ phalikappāsādañca
atikkantosīti dīpeti. sadāmattañcāti rajatassa nāmaṁ
rajatappāsādañca atikkantosīti dīpeti. dūbhakanti maṇino nāmaṁ
maṇippāsādañca atikkantosīti dīpeti. svāsīti so asi tvaṁ.
pāsāṇamāsīnoti uracakkaṁ nāma pāsāṇamayaṁ vā hoti maṇimayaṁ vā
tampana pāsāṇamayaṁ so ca tena āsīno abhiniviṭṭho ajjhotthato
tasmā pāsāṇe āsīnattā pāsāṇāsīnoti vattabbe
byañjanasandhivasena makāraṁ ādāya pāsāṇamāsīnoti vuttaṁ. pāsāṇaṁ vā
āsīno taṁ uracakkaṁ āsajja pāpuṇitvā ṭhitoti attho. yasmā
jīvaṁ na mokkhasīti yamhā uracakkā yāva te pāpaṁ na khīyati
tāva jīvantoyeva na muccissasi taṁ āsīnosīti.
imaṁ gāthaṁ vatvā bodhisatto attano devaṭṭhānaṁyeva gato.
mittavindakopi uracakkaṁ ukkhipitvā mahādukkhaṁ anubhavamāno pāpakamme
parikkhīṇe yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
mittavindako dubbacabhikkhu ahosi devarājā pana ahameva
sammāsambuddhoti.
mittavindajātakaṁ dutiyaṁ.
---------

page number: 191

3. kāḷakaṇṇijātakaṁ
mitto have sattapadena hotīti idaṁ satthā jetavane viharanto
ekaṁ anāthapiṇḍikassa mittaṁ ārabbha kathesi.
so kira anāthapiṇḍikena saddhiṁ sahapaṁsukīḷako ekācariyasseva
santike uggahitasippo nāmena kāḷakaṇṇī nāma. so gacchante
kāle duggato hutvā jīvituṁ asakkonto seṭṭhino santikaṁ agamāsi.
so taṁ samassāsetvā paribbayaṁ datvā attano kuṭumbaṁ paṭicchāpesi.
so seṭṭhino upakārako hutvā sabbakiccāni karoti. taṁ seṭṭhissa
santikaṁ āgatakāle tiṭṭha kāḷakaṇṇi nisīda kāḷakaṇṇi bhuñja
kāḷakaṇṇīti vadanti. athekadivasaṁ seṭṭhino mittāmaccā mahāseṭṭhiṁ
upasaṅkamitvā evamāhaṁsu mahāseṭṭhi mā evaṁ taṁ tava santike
kari tiṭṭha kāḷakaṇṇi nisīda kāḷakaṇṇi bhuñja kāḷakaṇṇīti
hi iminā saddena yakkhopi palāpeyya na esa tayā samāno
duggato durupeto kinte imināti. anāthapiṇḍiko nāmaṁ nāma
vohāramattaṁ na taṁ paṇḍitā pamāṇaṁ karonti sutamaṅgalikena nāma
bhavituṁ na vaṭṭati na sakkā mayā nāmamattaṁ nissāya sahapaṁsukīḷakaṁ
sahāyaṁ pariccajitunti tesaṁ vacanaṁ anādāya ekadivasaṁ attano bhogagāmaṁ
gacchanto taṁ geharakkhakaṁ katvā agamāsi.
corā seṭṭhī kira bhogagāmaṁ gato gehamassa vilumpissāmāti
nānāvudhahatthā rattibhāge āgantvā gehaṁ parivāresuṁ. itaropi
corānañceva āgamanaṁ āsaṅkamāno aniddāyantova nisīdi. so

page number: 192

corānaṁ āgatabhāvaṁ ñatvā manusse pabodhetuṁ tvaṁ saṅkhaṁ dhama tvaṁ
ālaḷiṅgaṁ vādehīti mahāsamajjaṁ karonto viya sakalanivesanaṁ ekasaddaṁ
kāresi. corā suññaṁ gehanti dussutaṁ amhehi attheva
mahāseṭṭhīti pāsāṇamuggarādīni tattheva chaḍḍetvā palāyiṁsu.
punadivase manussā tattha tattha chaḍḍite pāsāṇamuggarādayo disvā
saṁvegappattā hutvā sace ajja evarūpo buddhisampanno gharavicārako
nābhavissa corehi yathāruciyā pavisitvā sabbaṁ gehaṁ vilumpitaṁ
assa imaṁ daḷhamittaṁ nissāya seṭṭhino vuḍḍhi jātāti taṁ pasaṁsitvā
seṭṭhissa bhogagāmato āgatakāle sabbantaṁ pavuttiṁ ārocayiṁsu.
atha ne seṭṭhī avoca tumhe evarūpaṁ mama geharakkhakaṁ mittaṁ
nikkaḍḍhāpetha sacāyaṁ tumhākaṁ vacanena mayā nikkaḍḍhito assa
ajja me kuṭumbaṁ kiñci nābhavissa nāmaṁ nāma appamāṇaṁ
hitacittameva pamāṇanti. tassa uttaritaraṁ paribbayaṁ datvā atthidāni
me idaṁ kathāpābhatanti satthu santikaṁ gantvā ādito paṭṭhāya taṁ
pavuttiṁ bhagavato ārocesi. satthā na kho gahapati idāneva
kāḷakaṇṇī mitto attano mittasseva gharakuṭumbaṁ rakkhati pubbepi
rakkhiyevāti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
mahāyaso seṭṭhī ahosi. tassa kāḷakaṇṇī nāma mittoti sabbaṁ
paccuppannasadisameva. bodhisatto bhogagāmato āgato taṁ pavuttiṁ
sutvā sace mayā tumhākaṁ vacanena evarūpo mitto nikkaḍḍhito

page number: 193

assa ajja me kuṭumbaṁ kiñci nābhavissāti vatvā imaṁ gāthamāha
mitto have sattapadena hoti
sahāyo pana dvādasakena hoti
māsaḍḍhamāsena ca ñāti hoti
tatuttariṁ attasamopi hoti
sohaṁ kathaṁ attasukhassa hetu
cirasaṇṭhitaṁ kāḷakaṇṇiṁ jaheyyanti.
tattha haveti nipātamattaṁ. mettāyatīti mitto. mettiṁ
paccupaṭṭhapeti sinehaṁ karotīti attho. so panesa sattapadena
hoti ekato sattapadavītihāragamanamattena hotīti attho. sahāyo
pana dvādasakena hotīti sabbakiccānaṁ ekato karaṇavasena
sabbiriyāpathesu saha gacchatīti sahāyo. so panesa dvādasakena
padavītihāramattena hotīti attho. māsaḍḍhamāsenāti māsena vā
aḍḍhamāsena vā. Ñāti hotīti ñātisamo hoti. tatuttarinti
tato uttariṁ ekato nivāsena attasamopi hotiyeva. jaheyyanti
evarūpaṁ sahāyaṁ kathaṁ jaheyyanti mittasseva guṇaṁ kathesi. tato
paṭṭhāya puna koci tassa antare vattā nāma nāhosi.
satthā imaṁ dhammadesanaṁ āharitvā jātakaṁ samodhānesi tadā
kāḷakaṇṇī ānando ahosi bārāṇasīseṭṭhī pana ahamevāti.
kāḷakaṇṇijātakaṁ tatiyaṁ.
----------

page number: 194

4. atthassadvārajātakaṁ
ārogyamicche paramañca lābhanti idaṁ satthā jetavane viharanto
ekaṁ atthakusalaṁ kulaputtaṁ ārabbha kathesi.
sāvatthiyamhi ekassa mahāvibhavassa seṭṭhino putto jātiyā
sattavasso paññavā atthakusalo. so ekadivasaṁ pitaraṁ upasaṅkamitvā
atthassa dvārapañhaṁ nāma pucchi. so taṁ na jānāti. athassa
etadahosi ayaṁ pañho atisukhumo ṭhapetvā sabbaññubuddhaṁ añño
upari bhavaggena heṭṭhā ca avīcinā paricchinne lokasannivāse etaṁ
pañhaṁ kathetuṁ samattho nāma natthīti. so puttaṁ ādāya
bahumālāgandhavilepanaṁ gāhāpetvā jetavanaṁ gantvā satthāraṁ pūjetvā
vanditvā ekamantaṁ nisinno bhagavantaṁ etadavoca ayaṁ bhante
dārako paññavā atthakusalo maṁ atthassa dvārapañhaṁ nāma pucchi
ahaṁ taṁ pañhaṁ ajānanto tumhākaṁ santikaṁ āgato sādhu me
bhante bhagavā taṁ pañhaṁ kathetūti. satthā pubbepāhaṁ upāsaka
iminā kumārakena taṁ pañhaṁ puṭṭho mayā cassa kathito tadā
taṁ esa jānāti idāni pana bhavasaṅkhepagatattā na sallakkhetīti
vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
mahāvibhavo seṭṭhī ahosi. athassa putto sattavassiko jātiyā
paññavā atthakusalo. so ekadivasaṁ pitaraṁ upasaṅkamitvā tāta

page number: 195

atthassa dvārannāma kinti atthassa dvārapañhaṁ pucchi. athassa
pitā taṁ pañhaṁ kathento imaṁ gāthamāha
ārogyamicche paramañca lābhaṁ
sīlañca buddhānumataṁ sutañca
dhammānuvattī ca alīnatā ca
atthassa dvārā pamukhā chaḷeteti.
tattha ārogyamicche paramañca lābhanti cakāro nipātamattaṁ.
tāta paṭhamameva ārogyasaṅkhātaṁ paramaṁ lābhaṁ iccheyyāti imamatthaṁ
dīpento evamāha. tattha ārogyaṁ nāma sarīrassa ca cittassa
ca arogabhāvo anāturatā. sarīre hi rogāture neva aladdhaṁ
bhogalābhaṁ uppādetuṁ sakkoti na laddhaṁ paribhuñjituṁ anāturo
pana ubhayampetaṁ sakkotīti citte ca upakkilesāture neva aladdhaṁ
jhānādilābhaṁ uppādetuṁ sakkoti na laddhaṁ puna samāpattivasena
paribhuñjituṁ etasmiṁ roge sati aladdhopi lābho na labbhati
laddhopi niratthako hoti asati panetasmiṁ aladdhopi lābho labbhati
laddhopi sātthiko hotīti ārogyaṁ paramo lābho nāma taṁ
sabbappaṭhamaṁ icchitabbaṁ idamekamatthassa dvāranti ayamettha attho.
sīlañcāti ācārasīlaṁ. iminā lokacārittaṁ dasseti.
buddhānumatanti guṇavuḍḍhānaṁ paṇḍitānaṁ anumataṁ. iminā ñāṇasampannānaṁ
garūnaṁ ovādaṁ dasseti. sutañcāti kāraṇanissitaṁ sutaṁ. iminā
imasmiṁ loke attanissitaṁ bāhusaccaṁ dasseti. dhammānuvattī

page number: 196

cāti tividhassa sucaritadhammassa anuvattanaṁ. iminā duccaritadhamme
vajjetvā sucaritadhammānuvattanabhāvaṁ dasseti. alīnatā cāti cittassa
alīnatā anīcatā. iminā cittassa asaṅkocappaṇītabhāvauttamabhāvaṁ
dasseti. atthassa dvārā pamukhā chaḷeteti attho nāma
vuḍḍhisaṅkhātassa lokiyalokuttarassa atthassa ete pamukhā uttamā cha
dvārā upāyā adhigamanamukhāti.
evaṁ bodhisatto puttassa atthassa dvārapañhaṁ kathesi. so
tato paṭṭhāya tesu chasu dhammesu pavattati. bodhisatto dānādīni
puññāni katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
putto paccuppannaputto mahāseṭṭhī pana ahamevāti.
atthassadvārajātakaṁ catutthaṁ.
-----------
5. kimpakkajātakaṁ
āyatiṁ dosaṁ nāññāyāti idaṁ satthā jetavane viharanto
ekaṁ ukkaṇṭhitabhikkhuṁ ārabbha kathesi.
aññataro kira kulaputto buddhasāsane uraṁ datvā pabbajito
ekadivasaṁ sāvatthiyaṁ piṇḍāya caranto ekaṁ alaṅkataṁ itthiṁ disvā
ukkaṇṭhi. atha naṁ ācariyupajjhāyā satthu santikaṁ ānayiṁsu.
satthā saccaṁ kira tvaṁ bhikkhu ukkaṇṭhitosīti pucchitvā saccanti

page number: 197

vutte bhikkhu pañca kāmaguṇā nāmete paribhogakāle rammaṇīyā
so pana nesaṁ paribhogo nirayādīsu paṭisandhidāyakattā
kimpakkaphalaparibhogasadiso hoti kimpakkaphalaṁ nāma vaṇṇagandharasasampannaṁ
khāditaṁ pana antāni khaṇḍetvā jīvitakkhayaṁ pāpeti pubbe bahū janā
tassa dosaṁ adisvā vaṇṇagandharasesu bajjhitvā taṁ phalaṁ paribhuñjitvā
jīvitakkhayaṁ pāpuṇiṁsūti vatvā tehi bhikkhūhi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
satthavāho hutvā pañcahi sakaṭasatehi pubbantāparantaṁ gacchanto
aṭavīmukhaṁ patvā manusse sannipātetvā imissā aṭaviyā visarukkhā
nāma atthi mā kho maṁ anāpucchā pubbe akhāditapubbāni phalāphalāni
khāditthāti ovadi. manussā aṭaviṁ atikkamitvā aṭavīmukhe ekaṁ
kimpakkarukkhaṁ phalabhāraonamitasākhaṁ addasaṁsu. tassa khandhasākhāpattaphalāni
saṇṭhānavaṇṇagandharasehi ambasadisāneva. tesu ekacce
vaṇṇagandharasesu bajjhitvā ambaphalasaññāya phalāni khādiṁsu ekacce
satthavāhaṁ pucchitvā khādissāmāti gahetvā aṭṭhaṁsu. bodhisatto
taṁ ṭhānaṁ patvā te gahetvā ṭhite phalāni chaḍḍāpetvā ye
khāditvā aṭṭhaṁsu te vamanaṁ kāretvā tesaṁ bhesajjaṁ adāsi.
tesu ekacce arogā jātā paṭhamameva khāditvā ṭhitā pana
jīvitakkhayaṁ pattā. bodhisattopi icchitaṭṭhānaṁ sotthinā gantvā
lābhaṁ labhitvā puna sakaṭṭhānameva āgantvā dānādīni puññāni
katvā yathākammaṁ gato.

page number: 198

satthā taṁ vatthuṁ kathetvā abhisambuddho hutvā imaṁ gāthamāha
āyatiṁ dosaṁ nāññāya yo kāme paṭivisevati
vipākante hanantī naṁ kimpakkamiva bhakkhitanti.
tattha āyatiṁ dosaṁ nāññāyāti anāgate dosaṁ na aññāya
ajānitvāti attho. yo kāme paṭisevatīti yo vatthukāme ca
kilesakāme ca paṭisevati. vipākante hanantī nanti te kāmā naṁ purisaṁ
attano vipākasaṅkhāte ante nirayādīsu uppannaṁ nānappakārena dukkhena
saṁyojiyamānā hananti. kathaṁ. kimpakkamiva bhakkhitanti yathā
paribhogakāle vaṇṇagandharasasampattiyā manāpaṁ kimpakkaphalaṁ anāgatadosaṁ
adisvā bhakkhitaṁ jīvitakkhayaṁ pāpeti evaṁ paribhogakāle manāpāpi
kāmā vipākakāle hanantīti.
satthā desanaṁ yathānusandhiṁ pāpetvā saccāni pakāsesi.
ukkaṇṭhitabhikkhu sotāpattiphalaṁ pāpuṇi. sesaparisā keci sotāpannā
keci sakadāgāmino keci anāgāmino keci arahanto ahesuṁ.
satthā imaṁ dhammadesanaṁ āharitvā jātakaṁ samodhānesi tadā parisā
buddhaparisā ahesuṁ satthavāho pana ahamevāti.
kimpakkajātakaṁ pañcamaṁ.
------------

page number: 199

6. sīlavīmaṁsanajātakaṁ
sīlaṁ kireva kalyāṇanti idaṁ satthā jetavane viharanto ekaṁ
sīlavīmaṁsakaṁ brāhmaṇaṁ ārabbha kathesi.
so kira kosalarājānaṁ nissāya jīvati tisaraṇagato
akhaṇḍapañcasīlo tiṇṇaṁ vedānaṁ pāragū. rājā ayaṁ sīlavāti tassa
atirekaṁ sammānaṁ karoti. so cintesi ayaṁ rājā mayhaṁ aññehi
brāhmaṇehi atirekaṁ sammānaṁ karoti ativiya maṁ garuṁ katvā passati
kiṁ nu kho esa mama jātigottakulappadesasippasampattiṁ nissāya
imaṁ sammānaṁ karoti udāhu sīlasampattiṁ vīmaṁsissāmi tāvāti.
so ekadivasaṁ rājupaṭṭhānaṁ gantvā gharaṁ gacchanto ekassa
heraññikassa phalakato anāpucchitvāva ekaṁ kahāpaṇaṁ gahetvā agamāsi.
atha naṁ heraññiko brāhmaṇe garubhāvena kiñci avatvā nisīdi.
punadivase dve kahāpaṇe gaṇhi. heraññiko tatheva adhivāsesi.
tatiyadivase kahāpaṇamuṭṭhiṁ aggahesi. atha naṁ heraññiko ajja
te tatiyo divaso rājakuṭumbaṁ vilumpantassāti rājakuṭumbaṁ
vilumpakacoro me gahitoti tikkhattuṁ viravi. atha naṁ manussā ito
cito ca āgantvā cirandāni tvaṁ sīlavā viya vicarīti dve tayo
pahāre datvā bandhitvā rañño dassesuṁ. rājā vippaṭisārī
hutvā kasmā brāhmaṇa evarūpaṁ dussīlakammaṁ karosīti vatvā
gacchatha tassa rājāṇaṁ karothāti āha. brāhmaṇo nāhaṁ
mahārāja coroti āha. atha kasmā rājakuṭumbikassa phalakato

page number: 200

kahāpaṇe gaṇhīti. evaṁ mayā tayi mama atisammānaṁ karonte
kiṁ nu kho rājā mama jātiādīni nissāya atisammānaṁ karoti udāhu
sīlaṁ nissāyāti vīmaṁsanatthāya taṁ kataṁ idāni pana mayā ekaṁsena
ñātaṁ yathā sīlameva nissāya tayā mama sammāno kato na
jātiādīni tathā hi medāni rājāṇaṁ kāresīti vatvā svāhaṁ
iminā kāraṇena imasmiṁ loke sīlameva uttamaṁ sīlaṁ pamukhanti
sanniṭṭhānaṁ gato imassa panāhaṁ sīlassa anucchavikaṁ karonto gehe
ṭhito kilese paribhuñjanto na sakkhissāmi kātuṁ ajjeva jetavanaṁ
gantvā satthu santike pabbajissāmi pabbajjaṁ me dehi devāti
rājānaṁ anujānāpetvā jetavanābhimukho pāyāsi. atha naṁ
ñātisuhajjabandhavā sannipatitvā nivāretuṁ asakkontā nivattiṁsu.
so satthu santikaṁ gantvā pabbajjaṁ yācitvā pabbajjañca
upasampadañca labhitvā avissaṭṭhakammaṭṭhāno vipassanaṁ vaḍḍhetvā
arahattaṁ patvā satthāraṁ upasaṅkamitvā bhante mayhaṁ pabbajjā
matthakaṁ pattāti aññaṁ byākāsi. tassa taṁ aññabyākaraṇaṁ
bhikkhusaṅghe pākaṭaṁ jātaṁ. athekadivasaṁ dhammasabhāyaṁ sannipatitvā
bhikkhū āvuso asuko nāma rañño upaṭṭhāko brāhmaṇo
attano sīlaṁ vīmaṁsitvā rājānaṁ āpucchitvā pabbajitvā arahatte
patiṭṭhitoti tassa guṇaṁ kathayamānā nisīdiṁsu. satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva ayameva brāhmaṇo attano

page number: 201

sīlaṁ vīmaṁsitvā pabbajitvā attano patiṭṭhaṁ akāsi pubbepi paṇḍitā
attano sīlaṁ vīmaṁsitvā pabbajitvā attano patiṭṭhaṁ kariṁsūti vatvā
tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto tassa
purohito ahosi dānādhimutto sīlajjhāsayo akhaṇḍapañcasīlo.
rājā sesabrāhmaṇehi atirekataraṁ tassa sammānaṁ karotīti sabbaṁ
purimasadisameva. bodhisatte pana bandhitvā rañño santikaṁ nīyamāne
ahiguṇḍikā antaravīthiyaṁ sappaṁ kīḷāpentā naṁ naṅguṭṭhe gaṇhanti
gīvāya gaṇhanti gale veṭhenti. bodhisatto te disvā mā tātā
etaṁ sappaṁ naṅguṭṭhe gaṇhatha mā gīvāyaṁ gaṇhatha mā gale veṭhetha
ayañhi te ḍaṁsitvāva jīvitakkhayaṁ pāpeyyāti āha. ahiguṇḍikā
ayaṁ brāhmaṇa sappo sīlavā ācārasampanno tādiso dussīlo
na hoti tvaṁ pana attano dussīlatāya anācāro rājakuṭumba-
vilumpakacoroti bandhitvā niyyāsīti āhaṁsu. so cintesi sappāpi
tāva aḍaṁsantā aviheṭhentā sīlavantoti nāmaṁ labhanti kimaṅgaṁ
pana manussabhūtā sīlameva imasmiṁ loke uttamaṁ nāma natthi tato
uttaritaranti. atha naṁ netvā rañño dassesuṁ. rājā kiṁ
idaṁ tātāti pucchi. rājakuṭumbavilumpakacoro devāti. tenahissa
rājāṇaṁ karothāti. brāhmaṇo nāhaṁ mahārāja coroti āha.
atha kasmā kahāpaṇe aggahesīti ca vutte purimanayeneva sabbaṁ

page number: 202

ārocento svāhaṁ iminā kāraṇena imasmiṁ loke sīlameva
uttamaṁ sīlaṁ pāmokkhanti sanniṭṭhānaṁ gatoti vatvā tiṭṭhatu tāva
idaṁ āsīvisopi tāva aḍaṁsanto aviheṭhento sīlavāti vattabbataṁ
labhati imināpi kāraṇena sīlameva uttamaṁ sīlaṁ pavaranti sīlaṁ
vaṇṇento imaṁ gāthamāha
sīlaṁ kireva kalyāṇaṁ sīlaṁ loke anuttaraṁ
passa ghoraviso nāgo sīlavāti na haññatīti.
tattha sīlaṁ kirevāti kāyavācācittehi avītikkamanasaṅkhātaṁ
ācārasīlameva. kireti anussavavasena vadati. kalyāṇanti sundaraṁ
pavaraṁ. anuttaranti jeṭṭhakaṁ sabbaguṇadāyakaṁ. passāti attanā
diṭṭhakāraṇaṁ abhimukhaṁ karonto kathesi. sīlavāti na haññatīti
ghoravisopi samāno aḍaṁsanāviheṭhanamattakena sīlavāti pasaṁsaṁ labhati
na haññati na vihaññatīti imināpi kāraṇena sīlameva uttamanti.
evaṁ bodhisatto imāya gāthāya rañño dhammaṁ desetvā kāme
pahāya isipabbajjaṁ pabbajitvā himavantaṁ pavisitvā pañcābhiññā ca
aṭṭha samāpattiyo ca nibbattetvā brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
rājā ānando ahosi parisā buddhaparisā purohito pana
ahamevāti.
sīlavīmaṁsanajātakaṁ chaṭṭhaṁ.
----------

page number: 203

7. maṅgalajātakaṁ
yassa maṅgalā samūhatāti idaṁ satthā veḷuvane viharanto ekaṁ
sāṭakalakkhaṇabrāhmaṇaṁ ārabbha kathesi.
rājagahavāsiko kireko brāhmaṇo kotuhalamaṅgaliko tīsu
ratanesu appasanno micchādiṭṭhi aḍḍho mahaddhano mahābhogo.
tassa samugge ṭhapitaṁ sāṭakayugalaṁ mūsikā khādi. athassa sīsaṁ
nhāyitvā sāṭake āharathāti vuttakāle mūsikāya khāditabhāvaṁ
ārocayiṁsu. so cintesi sace idaṁ mūsikaḍaṭṭhaṁ sāṭakayugalaṁ imasmiṁ
gehe bhavissati mahāvināso bhavissati idaṁ hi avamaṅgalaṁ
kāḷakaṇṇisadisaṁ puttadhītānaṁ vā dāsakammakarādīnaṁ vā na sakkā dātuṁ
yo hi imaṁ gaṇhissati sabbassa mahāvināso bhavissati
āmakasusāne taṁ chaḍḍāpessāmi na kho pana sakkā dāsādīnaṁ hatthe
dātuṁ te hi ettha lobhaṁ uppādetvā idaṁ gahetvā vināsaṁ
pāpuṇeyyuṁ puttassa taṁ hatthe dassāmīti. so puttaṁ
pakkosāpetvā tamatthaṁ ārocetvā tvaṁpi naṁ tāta hatthena aphusitvā
daṇḍakena gahetvā āmakasusāne chaḍḍetvā sīsaṁ nhāyitvā
ehīti pesesi.
satthāpi kho taṁ divasaṁ paccūsasamaye veneyyabandhave
olokento imesaṁ pitāputtānaṁ sotāpattiphalassa upanissayaṁ disvā
migavīthiṁ gahetvā migaluddako viya gantvā āmakasusānadvāre aṭṭhāsi

page number: 204

chabbaṇṇabuddharaṁsiyo vissajjento. māṇavopi pitu vacanaṁ sampaṭicchitvā
gharasappaṁ viya taṁ sāṭakayugaṁ yaṭṭhikoṭiyā gahetvā āmakasusānadvāraṁ
pāpuṇi. atha naṁ satthā kiṁ karosi māṇavāti āha.
bho gotama imaṁ sāṭakayugaṁ mūsikāḍaṭṭhaṁ kāḷakaṇṇisadisaṁ
halāhalavisūpamaṁ mama pitā añño etaṁ chaḍḍento lobhaṁ uppādetvā
gaṇheyyāti bhayena maṁ pahiṇi ahameva taṁ chaḍḍetvā sīsaṁ nhāyitvā
gamissāmīti āgatomhi bho gotamāti. tenahi chaḍḍehīti.
māṇavo chaḍḍesi. satthā amhākaṁdāni vaṭṭatīti tassa sammukhāva
gaṇhi. avamaṅgalaṁ bho gotama etaṁ kāḷakaṇṇisadisaṁ mā gaṇha
mā gaṇhāti tasmiṁ vārayamāneyeva naṁ gahetvā veḷuvanābhimukho
pāyāsi. māṇavo vegena gantvā pitu ārocesi tāta mayā
āmakasusāne chaḍḍitaṁ sāṭakayugaṁ samaṇo gotamo amhākaṁ vaṭṭatīti
mayā vāriyamānopi gahetvā veḷuvanaṁ gatoti. brāhmaṇo
cintesi taṁ sāṭakayugaṁ avamaṅgalaṁ kāḷakaṇṇisadisaṁ taṁ valañjanto
samaṇopi gotamo nassissati vihāropi nassissati tato amhākaṁ
garahā bhavissati samaṇassa gotamassa aññe bahū sākaṭe datvā
taṁ chaḍḍāpessāmīti. so bahū sāṭake gāhāpatveā puttena
saddhiṁ veḷuvanaṁ gantvā satthāraṁ vanditvā ekamantaṁ ṭhito evamāha
saccaṁ kira te bho gotama āmakasusāne sāṭakayugaṁ gahitanti.
saccaṁ brāhmaṇāti. bho gotama taṁ sāṭakayugaṁ avamaṅgalaṁ tumhe
taṁ paribhuñjamānā nassissatha sakalavihāropi nassissati sace vo

page number: 205

nivāsanaṁ vā pārupanaṁ vā nappahoti ime sāṭake gahetvā taṁ
chaḍḍāpethāti. atha naṁ satthā mayaṁ brāhmaṇa pabbajitā nāma
amhākaṁ āmakasusāne antaravīthiyaṁ saṅkāraṭṭhāne nhānatiṭṭhe
mahāmaggeti evarūpesu ṭhānesu chaḍḍitā vā patitā vā pilotikā
vaṭṭati tvaṁ pana na idāneva evaṁladdhiko pubbepi
evaṁladdhikoyevāti vatvā tena yācito atītaṁ āhari.
atīte magadharaṭṭhe rājagahanagare dhammiko magadharājā rajjaṁ
kāresi. tadā bodhisatto ekasmiṁ udiccabrāhmaṇakule nibbattitvā
viññutaṁ patto isipabbajjaṁ pabbajitvā abhiññā ca samāpattiyo
ca nibbattetvā himavante vasamāno ekasmiṁ kāle himavantato
nikkhamitvā rājagahanagare rājuyyānaṁ patvā tattha vasitvā
dutiyadivase bhikkhācāratthāya nagaraṁ pāvisi. rājā taṁ disvā
pakkosāpetvā pāsāde nisīdāpetvā bhojetvā uyyāneyeva
vasanatthāya paṭiññaṁ gaṇhi. bodhisatto rañño nivesane bhuñjitvā uyyāne
vasati. tasmiṁ kāle rājagahanagare dussalakkhaṇabrāhmaṇo nāma
ahosi. tassa samugge ṭhapitaṁ sāṭakayuganti sabbaṁ purimasadisameva.
māṇave pana susānaṁ gacchante bodhisatto paṭhamataraṁ gantvā
susānadvāre nisīditvā tena taṁ chaḍḍitaṁ sāṭakayugaṁ gahetvā uyyānaṁ
agamāsi. māṇavo gantvā pitu ārocesi. pitā rājakulupako
tāpaso nasseyyāti bodhisattassa santikaṁ gantvā tāpasa tayā
gahitasāṭake chaḍḍehi mā nassāti āha. tāpaso amhākaṁ

page number: 206

susāne chaḍḍitapilotikā vaṭṭati na mayaṁ kotuhalamaṅgalikā
kotuhalamaṅgalannāmetaṁ na buddhapaccekabuddhabodhisattehi vaṇṇitaṁ tasmā
paṇḍitena kotuhalamaṅgalikena na bhavitabbanti brāhmaṇassa dhammaṁ
desesi. brāhmaṇo dhammaṁ sutvā diṭṭhiṁ bhinditvā bodhisattaṁ saraṇaṁ
gato. bodhisattopi aparihīnajjhāno brahmalokaparāyano ahosi.
satthāpi imaṁ atītaṁ āharitvā abhisambuddho hutvā brāhmaṇassa
dhammaṁ desento imaṁ gāthamāha
yassa maṅgalā samūhatā
uppātā supinā ca lakkhaṇā ca
so maṅgaladosavītivatto
yugayogādhigato na jātumetīti.
tattha yassa maṅgalā samūhatāti yassa arahato khīṇāsavassa
diṭṭhamaṅgalaṁ sutamaṅgalaṁ mutamaṅgalanti ete maṅgalā samucchinnā.
uppātā supinā ca lakkhaṇā cāti evarūpo candaggāho bhavissati
evarūpo suriyaggāho bhavissati evarūpo nakkhattaggāho bhavissati
evarūpo ukkāpāto bhavissati evarūpo disādāho bhavissatīti
ime pañca mahāuppātā nānappakārā ca supināpi subhagalakkhaṇaṁ
dubbhagalakkhaṇaṁ itthīlakkhaṇaṁ purisalakkhaṇaṁ dāsalakkhaṇaṁ dāsīlakkhaṇaṁ
asilakkhaṇaṁ usulakkhaṇaṁ āvudhalakkhaṇaṁ vatthalakkhaṇanti evamādikāni
lakkhaṇāni ime ca diṭṭhiṭṭhānā yassa samūhatā na etehi
uppātādīhi attano maṅgalaṁ vā avamaṅgalaṁ vā pacceti. so

page number: 207

maṅgaladosavītivattoti so khīṇāsavo sabbamaṅgaladose vītivatto
atikkanto pajahitvā ṭhito. yugayogādhigato na jātumetīti
kodho ca upanāho ca makkho ca paḷāso cāti ādinā nayena
dve dve ekato āgatakkilesā yugā nāma. kāmayogo bhavayogo
diṭṭhiyogo avijjāyogoti ime saṁsāre yojanabhāvato cattāro
yogā nāma. te yuge ca yoge cāti yugayoge adhigato abhibhavitvā
gato vītivatto samatikkanto khīṇāsavo bhikkhu. na jātumetīti
puna paṭisandhivasena ekaṁseneva imaṁ lokaṁ na eti nāgacchati.
evaṁ satthā imāya gāthāya brāhmaṇassa dhammaṁ desetvā
puna saccāni pakāsesi. saccapariyosāne brāhmaṇo saddhiṁ
puttena sotāpattiphale patiṭṭhahi. satthā jātakaṁ samodhānesi
tadā eteva pitāputtā ahesuṁ tāpaso pana ahamevāti.
maṅgalajātakaṁ sattamaṁ.
--------
8. sārambhajātakaṁ
kalyāṇameva muñceyyāti idaṁ satthā sāvatthiṁ upanissāya
jetavane viharanto omasavādasikkhāpadaṁ ārabbha kathesi. dvepi
vatthūni heṭṭhā nandivisālajātake vuttasadisāneva. imasmiṁ pana jātake
bodhisatto gandhāraraṭṭhe takkasilāyaṁ aññatarassa brāhmaṇassa
sārambho nāma balibaddo ahosi. satthā idaṁ atītavatthuṁ kathetvā

page number: 208

abhisambuddho hutvā imaṁ gāthamāha
kalyāṇameva muñceyya na hi muñceyya pāpikaṁ
mokkho kalyāṇiyā sādhu mutvā tapati pāpikanti.
tattha kalyāṇameva muñceyyāti catuddosavinimuttaṁ kalyāṇaṁ
sundaraṁ anavajjameva muñceyya vissajjeyya katheyya. na hi
muñceyya pāpikanti pāpikaṁ lāmakaṁ paresaṁ appiyaṁ amanāpaṁ na
muñceyya. mokkho kalyāṇiyā sādhūti kalyāṇavācāya vissajjanameva
imasmiṁ loke sādhu sundaraṁ bhaddakaṁ. mutvā tapati pāpikanti
pāpikaṁ pharusavācaṁ muñcitvā vissajjetvā kathetvā so puggalo
tapati socati kilamatīti.
evaṁ satthā imaṁ dhammadesanaṁ āharitvā jātakaṁ samodhānesi
tadā brāhmaṇo ānando ahosi brāhmaṇī uppalavaṇṇā
sārambho pana ahamevāti.
sārambhajātakaṁ aṭṭhamaṁ.
---------
9. kuhakajātakaṁ
vācāva kira te āsīti idaṁ satthā jetavane viharanto ekaṁ
kuhakaṁ bhikkhuṁ ārabbha kathesi. kuhanavatthu uddālajātake āvibhavissati.
atīte bārāṇasiyaṁ brahmadatte rajjaṁ kārente ekaṁ gāmakaṁ

page number: 209

upanissāya eko kūṭakhaṭilo kuhakatāpaso vasati. eko kuṭumbiko
tassa araññe paṇṇasālaṁ kāretvā tattha naṁ vāsento attano
gehe paṇītāhārena paṭijaggati. so taṁ kūṭajaṭilaṁ sīlavā esoti
saddahitvā corabhayena suvaṇṇanikkhasataṁ tassa paṇṇasālaṁ netvā
bhūmigataṁ katvā imaṁ olokeyyāsi bhanteti āha. atha naṁ tāpaso
pabbajitānaṁ nāma āvuso evarūpaṁ kathetuṁ na vaṭṭati amhākaṁ
parasantake lobho nāma natthīti āha. so sādhu bhanteti
tassa vacanaṁ saddahitvā pakkāmi. duṭṭhatāpaso sakkā ettakena
jīvitunti katipāhaṁ atikkamitvā taṁ suvaṇṇaṁ gahetvā antarāmagge
ekasmiṁ ṭhāne ṭhapetvā āgantvā paṇṇasālameva pavisitvā
punadivase tassa gehe bhattakiccaṁ katvā evamāha āvuso mayaṁ
tumhe nissāya ciraṁ vasimhā aticirañhi ekasmiṁ ṭhāne vasantānaṁ
manussehi saddhiṁ saṁsaggo hoti saṁsaggo ca nāma pabbajitānaṁ
malaṁ tasmā gacchāmahanti vatvā tena punappunaṁ yāciyamānopi
nivattituṁ na icchi. atha naṁ so evaṁ sante gacchatha bhanteti
yāva gāmadvāraṁ anugantvā nivatti. tāpaso thokaṁ gantvā
imaṁ kuṭumbikaṁ mayā vañcetuṁ vaṭṭatīti cintetvā jaṭānaṁ antare
tiṇaṁ ṭhapetvā paṭinivatti. kuṭumbiko kiṁ bhante nivattitthāti
pucchi. āvuso tumhākaṁ gehacchadanato me jaṭāsu ekaṁ tiṇaṁ laggaṁ
adinnādānannāma pabbajitānaṁ na vaṭṭati taṁ ādāya āgatomhīti.

page number: 210

kuṭumbiko chaḍḍetvā gacchatha bhanteti vatvā tiṇasalākaṁpi nāma
parasantakaṁ na gaṇhāti aho kukkuccako me ayyoti pasīditvā
vanditvā uyyojesi.
tadā pana bodhisattena bhaṇḍatthāya paccantaṁ gacchantena
tasmiṁ nivesane nivāso gahito hoti. so tāpasassa vacanaṁ
sutvā addhā iminā duṭṭhatāpasena imassa kiñci gahitaṁ bhavissatīti
kuṭumbikaṁ pucchi atthi pana te samma kiñci etassa tāpasassa
santike nikkhittanti. atthi samma suvaṇṇanikkhasatanti. tenahi
gaccha taṁ upadhārehīti. so taṁ paṇṇasālaṁ gantvā taṁ adisvā
vegenāgantvā natthi sammāti āha. na te suvaṇṇaṁ aññena
gahitaṁ teneva kūṭatāpasena gahitaṁ ehi taṁ anubandhitvā gaṇhāmāti
vegena gantvā kūṭatāpasaṁ gaṇhitvā hatthehi ca pādehi ca
pothetvā suvaṇṇaṁ āharāpetvā gaṇhiṁsu. bodhisatto suvaṇṇaṁ
disvā nikkhasataṁ nāma haramāno asajjitvā tiṇamatte sattosīti
vatvā taṁ garahanto imaṁ gāthamāha
vācāva kira te āsi saṇhā sakhilabhāṇino
tiṇamatte asajjittho no ca nikkhasataṁ haranti.
tattha vācāva kira te āsi saṇhā sakhilabhāṇinoti
pabbajitānaṁ tiṇamattampi adinnaṁ ādātuṁ na vaṭṭatīti evaṁ sakhilaṁ
muduvacanaṁ vadantassa vācāeva kira te saṇhā āsi vacanameva
maṭṭhā ahosīti attho. tiṇamatte asajjitthoti kūṭajaṭila ekissā

page number: 211

tiṇasalākāya kukkuccaṁ kurumāno tvaṁ satto āsatto laggo
ahosi. no ca nikkhasataṁ haranti imaṁ pana nikkhasataṁ haranto
asatto nillaggova jātosīti.
evaṁ bodhisatto taṁ garahitvā panassa mā puna kūṭajaṭila
evarūpamakāsīti ovādaṁ datvā yathākammaṁ gato.
satathā imaṁ dhammadesanaṁ āharitvā na bhikkhave idānevesa
bhikkhu kuhako pubbepi kuhakoyevāti vatvā jātakaṁ samodhānesi tadā
kūṭatāpaso kuhako bhikkhu ahosi paṇḍitapuriso pana ahamevāti.
kuhakajātakaṁ navamaṁ.
-------------
10. akataññūjātakaṁ
yo pubbe katakalyāṇoti idaṁ satthā jetavane viharanto
anāthapiṇḍikaṁ ārabbha kathesi.
tassa kireko paccantavāsiko seṭṭhī adiṭṭhasahāyo ahosi.
so ekadā paccante uṭṭhānakabhaṇḍassa pañca sakaṭasatāni pūretvā
kammike manusse āha gacchatha bho imaṁ bhaṇḍaṁ sāvatthiṁ netvā
amhākaṁ sahāyassa anāthapiṇḍikassa mahāseṭṭhissa paccagghena
vikkiṇitvā paṭibhaṇḍaṁ āharathāti. te sādhūti tassa vacanaṁ
sampaṭicchitvā sāvatthiṁ gantvā mahāseṭṭhiṁ disvā paṇṇākāraṁ
datvā taṁ pavuttiṁ ārocayiṁsu. mahāseṭṭhīpi disvā svāgataṁ

page number: 212

voti tesaṁ nivāsañca paribbayañca dāpetvā sahāyassa sukhaṁ
pucchitvā bhaṇḍaṁ vikkiṇitvā paṭibhaṇḍaṁ dāpesi. te paccantaṁ
gantvā tamatthaṁ attano seṭṭhissa ārocesuṁ. aparabhāge
anāthapiṇḍikopi tatheva pañca sakaṭasatāni tattha pesesi. manussā
tattha gantvā paṇṇākāraṁ ādāya paccantavāsikaseṭṭhiṁ passiṁsu.
so kuto āgacchathāti pucchitvā sāvatthito tumhākaṁ sahāyakassa
anāthapiṇḍikassa santikāti vutte anāthapiṇḍikoti kassaci purisassa
nāmaṁ bhavissatīti parihāsaṁ katvā paṇṇākāraṁ gahetvā gacchatha
tumheti uyyojesi neva nivāsaṁ na paribbayaṁ dāpesi. te
sayameva bhaṇḍaṁ vikkiṇitvā paṭibhaṇḍaṁ ādāya sāvatthiṁ āgantvā
seṭṭhissa taṁ pavuttiṁ ārocesuṁ. atha so paccantavāsī punapi
ekavāraṁ tatheva pañca sakaṭasatāni sāvatthiṁ pesesi. manussā
paṇṇākāraṁ ādāya mahāseṭṭhiṁ passiṁsu. te pana disvā
anāthapiṇḍikassa manussā mayaṁ sāmi etesaṁ nivāsañca bhattañca
paribbayañca jānissāmāti vatvā tesaṁ sakaṭāni bahinagare tathārūpe ṭhāne
mocāpetvā tumhe idha vasatha amhākaṁ vo ghare yāgubhattañca
paribbayo ca bhavissatīti gantvā dāsakammakare sannipātetvā
majjhimayāmasamanantare pañca sakaṭasatāni vilumpitvā nivāsanapārupanānipi
tesaṁ acchinditvā goṇe palāpetvā pañca sakaṭasatāni
vicakkāni katvā bhūmiyaṁ ṭhapetvāva cakkānipi gaṇhitvā agamaṁsu.
paccantavāsino nivāsanamattassāpi sāmikā ahutvā bhītā vegena

page number: 213

palāyitvā paccantameva gatā. seṭṭhimanussāpi taṁ pavuttiṁ
mahāseṭṭhino ārocesuṁ. so atthidāni kathāpābhatanti satthu santikaṁ
gantvā ādito paṭṭhāya sabbaṁ pavuttiṁ ārocesi. satthā na
kho gahapati so paccantavāsī idāneva evaṁsīlo pubbepi
evaṁsīloyeva ahosīti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
bārāṇasiyaṁ mahāvibhavo seṭṭhī ahosi. tasseko paccantavāsiko
seṭṭhī adiṭṭhasahāyoti sabbaṁ atītavatthuṁ paccuppannavatthusadisameva.
bodhisatto pana attano manussehi ajja amhehi idannāma katanti
ārocite paṭhamaṁ attano kataṁ upakāraṁ ajānantā pacchā evarūpaṁ
labhantiyevāti vatvā sampattaparisāya dhammaṁ desento imaṁ gāthamāha
yo pubbe katakalyāṇo katattho nāvabujjhati
pacchā kicce samuppanne kattāraṁ nādhigacchatīti.
tatrāyaṁ piṇḍattho khattiyādīsu yokoci puriso pubbe paṭhamataraṁ
aññena katakalyāṇo katūpakāro katattho nipphāditakicco hutvā
taṁ parena attani kataṁ kalyāṇañceva atthañca na jānāti so
pacchā attano kicce samuppanne tassa kiccassa kattāraṁ nādhigacchati
na labhatīti.
evaṁ bodhisatto imāya gāthāya dhammaṁ desetvā dānādīni
puññāni katvā yathākammaṁ gato.

page number: 214

satthā imaṁ dhammadesanaṁ āharitvā jātakaṁ samodhānesi tadā
paccantavāsī idāni paccantavāsīyeva bārāṇasīseṭṭhī pana ahameva
tena samayenāti.
akataññūjātakaṁ dasamaṁ.
apāyimhavaggo navamo.
-----------

page number: 215

10. littavaggavaṇṇanā
---------
1. littajātakaṁ
littaṁ paramena tejasāti idaṁ satthā jetavane viharanto
apaccavekkhitaparibhogaṁ ārabbha kathesi.
tasmiṁ kira kāle bhikkhū cīvarādīni labhitvā yebhuyyena
apaccavekkhitvā paribhuñjanti. te cattāro paccaye apaccavekkhitvā
paribhuñjamānā yebhuyyena nirayatiracchānayonito na muccanti. satthā
taṁ kāraṇaṁ ñatvā bhikkhūnaṁ anekapariyāyena dhammakathaṁ kathetvā
apaccavekkhitaparibhoge ādīnavaṁ kathetvā bhikkhave bhikkhunā nāma
cattāro paccaye labhitvā apaccavekkhitvā paribhuñjituṁ na vaṭṭati
tasmā ito paṭṭhāya paccavekkhitvā paribhuñjeyyāthāti
paccavekkhaṇavidhiṁ dassento idha pana bhikkhave bhikkhu paṭisaṅkhā yoniso
cīvaraṁ paṭisevati .pe. hirikopinappaṭicchādanatthāyāti ādinā
nayena tantiṁ ṭhapetvā bhikkhave cattāro paccaye evaṁ
paccavekkhitvā paribhuñjituṁ vaṭṭati apaccavekkhitvā paribhogo nāma
mahāhalāhalavisaparibhogasadiso porāṇakā hi apaccavekkhitvā dosaṁ
ajānitvā visaṁ paribhuñjitvā vipākante mahādukkhaṁ anubhaviṁsūti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 216

aññatarasmiṁ mahābhogakule nibbattitvā vayappatto akkhadhutto
ahosi. athāparo kūṭakkhadhutto bodhisattena saddhiṁ kīḷanto
attano jaye vattamāne keḷimaṇḍalaṁ na bhindati parājayakāle pana
akkhaṁ mukhe pakkhipitvā akkho naṭṭhoti keḷimaṇḍalaṁ bhinditvā
pakkāmi. bodhisatto tassa kāraṇaṁ ñatvā hotu jānissāmettha
paṭirūpanti akkhe ādāya attano ghare halāhalavisena rañjitvā
punappunaṁ sukkhāpetvā te ādāya tassa santikaṁ gantvā ehi
samma akkhehi kīḷāmāti āha. so sādhu sammāti keḷimaṇḍalaṁ
sajjitvā tena saddhiṁ kīḷanto attano parājayakāle ekaṁ akkhaṁ
mukhe pakkhipi. atha naṁ bodhisatto tathākarontaṁ disvā gilāhi
tāva pacchā idannāmetanti jānissasīti codetuṁ imaṁ gāthamāha
littaṁ paramena tejasā
gilamakkhaṁ puriso na bujjhati
gila re gila pāpadhuttaka
pacchā te kaṭukaṁ bhavissatīti.
tattha littanti makkhitaṁ rañjitaṁ. paramena tejasāti uttamena
tejasampannena halāhalavisena. gilanti gilanto. akkhanti guḷakaṁ.
na bujjhatīti ayaṁ me gilato idaṁ nāma karissatīti na jānāti.
gila reti gilāhi are. gilāti punapi codento vadati. pacchā
te kaṭukaṁ bhavissatīti imasmiṁ te akkhe galite pacchā etaṁ visaṁ
tikhiṇaṁ bhavissatīti attho.

page number: 217

so bodhisattassa kathentasseva visavegena mucchito akkhīni
parivattetvā khandhaṁ nāmetvā pati. bodhisatto idānissāpi
jīvitadānaṁ dātuṁ vaṭṭatīti osadhaparibhāvitaṁ vamanayogaṁ datvā vametvā
sappiphāṇitamadhusakkharādayo tañca khādāpetvā arogaṁ katvā puna
evarūpaṁ mā akāsīti ovaditvā dānādīni puññāni katvā
yathākammaṁ gato.
satthā imaṁ dhammadesanaṁ āharitvā bhikkhave apaccavekkhitaparibhogo
nāma katavisaparibhogasadiso hotīti vatvā jātakaṁ samodhānesi
tadā paṇḍitadhutto ahameva ahosi. kūṭadhutto panettha
na kathīyati yathā cettha evaṁ sabbattha yo pana imasmiṁ kāle
na paññāyati so na kathīyatevāti.
littajātakaṁ paṭhamaṁ.
---------
2 mahāsārajātakaṁ
ukkaṭṭhe sūramicchantīti idaṁ satthā jetavane viharanto āyasmantaṁ
ānandattheraṁ ārabbha kathesi.
ekasmiṁ samaye kosalarañño itthiyo cintayiṁsu buddhuppādo
nāma dullabho tathā manussappaṭilābho paripuṇṇāyatanatā ca mayañca
imaṁ dullabhaṁ khaṇasamavāyaṁ labhitvāpi attano ruciyā vihāraṁ gantvā
dhammaṁ vā sotuṁ pūjaṁ vā kātuṁ dānaṁ vā dātuṁ na labhāma mañjusāya

page number: 218

pakkhittā viya vasāma rañño kathetvā amhākaṁ dhammaṁ kathetuṁ
anucchavikaṁ ekaṁ bhikkhuṁ pakkosāpetvā tassa santike dhammaṁ sossāma
tato yaṁ sikkhissāma taṁ uggaṇhissāma dānādīni puññāni
karissāma evaṁ no ayaṁ khaṇappaṭilābho saphalo bhavissatīti. tā
sabbāpi rājānaṁ upasaṅkamitvā attanā cintitaṁ kāraṇaṁ kathayiṁsu.
rājā sādhūti sampaṭicchitvā athekadivasaṁ uyyānakīḷaṁ kīḷitukāmo
uyyānapālaṁ pakkosāpetvā uyyānaṁ sodhehīti āha.
uyyānapālo uyyānaṁ sodhento satthāraṁ aññatarasmiṁ rukkhamūle nisinnaṁ
disvā rañño santikaṁ gantvā suddhaṁ deva uyyānaṁ apicettha
aññatarasmiṁ rukkhamūle bhagavā nisinnoti āha. rājā sādhu
samma satthu santike dhammaṁ sossāmāti alaṅkatarathaṁ abhiruyha
uyyānaṁ gantvā satthu santikaṁ agamāsi.
tasmiñca samaye chattapāṇi nāmeko anāgāmiupāsako satthu
santike dhammaṁ suṇamāno nisinno hoti. rājā taṁ disvā
āsaṅkamāno muhuttaṁ ṭhatvā puna sacāyaṁ pāpako bhaveyya na
satthu santike nisīditvā dhammaṁ suṇeyya apāpakena iminā
bhavitabbanti cintetvā satthāraṁ upasaṅkamitvā vanditvā ekamantaṁ
nisīdi. upāsako buddhagāravena rañño paccuṭṭhānaṁ vā vandanaṁ
vā na akāsi. tenassa rājā anattamano ahosi. satthā
tassa anattamanabhāvaṁ ñatvā upāsakassa guṇaṁ kathesi ayaṁ mahārāja
upāsako bahussuto āgatāgamo kāme vītarāgoti. rājā na

page number: 219

iminā orakena bhavitabbaṁ yassa satthā guṇaṁ vaṇṇetīti cintetvā
upāsaka vadeyyāsi yena te atthoti āha. upāsako sādhūti
sampaṭicchi. rājā satthu santike dhammaṁ sutvā satthāraṁ padakkhiṇaṁ
katvā pakkāmi.
so ekadivasaṁ uparippāsāde mahāvātapānaṁ vivaritvā ṭhito taṁ
upāsakaṁ bhuttapātarāsaṁ chattamādāya jetavanaṁ gacchantaṁ disvā
pakkosāpetvā evamāha tvaṁ kira upāsaka bahussuto amhākañca
itthiyo dhammaṁ sotukāmā ceva uggahetukāmā ca sādhu vatassa
sace tāsaṁ dhammaṁ vāceyyāsīti. gihīnaṁ nāma rājantepure dhammaṁ
desetuṁ vā vācetuṁ vā na paṭirūpaṁ etaṁ ayyānameva paṭirūpanti.
rājā saccaṁ esa vadatīti taṁ uyyojetvā itthiyo pakkosāpetvā
bhadde ahaṁ tumhākaṁ dhammaṁ desanatthāya ca dhammaṁ vācanatthāya ca
satthu santikaṁ gantvā ekaṁ bhikkhuṁ yācissāmi asītiyā mahāsāvakesu
kataraṁ yācissāmīti āha. tā sabbā mantetvā dhammabhaṇḍāgārikaṁ
ānandattherameva ārocesuṁ. rājā satthu santikaṁ gantvā
vanditvā ekamantaṁ nisinno evamāha bhante amhākaṁ gehe itthiyo
ānandattherassa santike dhammaṁ sotuñca uggahetuñca icchanti sādhu
vatassa sace thero amhākaṁ gehe dhammaṁ deseyya ceva vāceyya
cāti. satthā sādhūti sampaṭicchitvā theraṁ āṇāpesi. tato
paṭṭhāya rañño itthiyo therassa santike dhammaṁ suṇanti ceva
uggaṇhanti ca.

page number: 220

athekadivasaṁ rañño cūḷāmaṇi naṭṭho. rājā tassa naṭṭhabhāvaṁ
sutvā amacce āṇāpesi sabbe antovalañjanakamanusse gahetvā
cūḷāmaṇiṁ āharāpethāti. amaccā mātugāme ādiṁ katvā cūḷāmaṇiṁ
paripucchantā adisvā mahājanaṁ kilamenti. taṁ divasaṁ ānandatthero
rājanivesanaṁ paviṭṭho. yathā tā itthiyo pubbe theraṁ disvāva
haṭṭhatuṭṭhā dhammaṁ suṇanti ceva gaṇhanti ca tathā akatvā
sabbā domanassappattāva ahesuṁ tato therena kasmā tumhe
ajja evarūpā jātāti pucchitā evamāhaṁsu bhante rañño
cūḷāmaṇiṁ pariyesissāmāti amaccā mātugāme upādāya
antovalañjanake kilamenti na jānāma kassa kiṁ bhavissatīti tenamhā
domanassappattāti. thero mā cintethāti tā samassāsetvā
rañño santikaṁ gantvā paññattāsane nisīditvā maṇi kira te
mahārāja naṭṭhoti pucchi. āma bhanteti. asakkhi pana taṁ
āharāpetunti. bhante sabbaṁ antojanaṁ gahetvā kilamentopi
na sakkomi āharāpetunti. mahārāja mahājanaṁ akilametvāva
āharaṇupāyo atthīti. kataro bhanteti. piṇḍadānaṁ mahārājāti.
kataraṁ piṇḍadānaṁ bhanteti. mahārāja yattakesu āsaṅkā atthi
te gahetvā ekekassa ekekaṁ palāsapiṇḍaṁ vā mattikāpiṇḍaṁ
vā datvā imaṁ paccūsakāle āharitvā asukaṭṭhāne nāma pātethāti
vattabbaṁ yena gahito bhavissati so tasmiṁ pakkhipitvā āharissati
sace paṭhamadivaseyeva pātenti iccetaṁ kusalaṁ no ce pātenti

page number: 221

dutiyadivasepi tatiyadivasepi tatheva kātabbaṁ evaṁ mahājano ca na
kilamissati maṇiñca labhissasīti evaṁ vatvā thero agamāsi.
rājā vuttanayeneva tayo divase dāpesi. neva maṇiṁ āhariṁsu.
thero tatiyadivase āgantvā kiṁ mahārāja pātito maṇīti
pucchi. na pātenti bhanteti. tenahi mahārāja mahātalasmiṁyeva
paṭicchannaṭṭhāne mahācāṭiṁ ṭhapāpetvā udakassa pūrāpetvā sāṇīhi
parikkhipāpetvā sabbe antovalañjanakamanussā ca itthiyo ca
uttarāsaṅgaṁ katvā ekeko antosāṇiṁ pavisitvā hatthaṁ dhovitvā
āgacchatūti vadehīti. thero imaṁ upāyaṁ ācikkhitvā pakkāmi.
rājā tathā kāreti. maṇicoro cintesi dhammabhaṇḍāgāriko
imaṁ adhikaraṇaṁ ādāya maṇiṁ adassetvā osakkissati taṁ
pātetuṁdāni vaṭṭatīti maṇiṁ paṭicchannaṁ katvā ādāya antosāṇiṁ
pavisitvā cāṭiyaṁ pātetvā nikkhami. sabbesaṁ nikkhantakāle udakaṁ
chaḍḍetvā maṇiṁ addasaṁsu. rājā theraṁ nissāya mahājanaṁ
akilametvāva me maṇi laddhoti tussi. antovalañjanakamanussāpi
theraṁ nissāya mayaṁ mahādukkhato muttamhāti tussiṁsu. therassānubhāvena
raññā cūḷāmaṇi laddhoti therassānubhāvo sakalanagare
ceva bhikkhusaṅghe ca pākaṭo jāto.
dhammasabhāyaṁ sannisinnā bhikkhū therassa guṇaṁ vaṇṇayiṁsu āvuso
ānandatthero attano bahussutatāya paṇḍiccena upāyakusalatāya
ca mahājanaṁ akilametvā upāyeneva rañño maṇiṁ dassesīti.

page number: 222

satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva ānandeneva
parahatthagataṁ bhaṇḍaṁ dassitaṁ pubbepi paṇḍitā mahājanaṁ akilametvāva
upāyeneva tiracchānahatthagataṁ bhaṇḍaṁ dassayiṁsūti vatvā
tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sabbasippānaṁ nipphattiṁ patto tasseva amacco ahosi.
athekadivasaṁ rājā mahantena parivārena uyyānaṁ gantvā vanantarāni
vicaritvā udakakīḷaṁ kīḷitukāmo maṅgalapokkharaṇiṁ otaritvā
itthāgārampi pakkosi. itthiyo attano sīsūpagagīvūpagādīni ābharaṇāni
omuñcitvā uttarāsaṅge pakkhipitvā samuggapiṭṭhesu ṭhapetvā dāsiyo
paṭicchāpetvā pokkharaṇiṁ otariṁsu. athekā uyyānamakkaṭī sākhantare
nisinnā deviṁ pilandhanāni omuñcitvā uttarāsaṅge pakkhipitvā
samuggapiṭṭhesu ṭhapiyamānaṁ disvā tassā muttāhāraṁ pilandhitukāmā
hutvā dāsiyā pamādaṁ olokayamānā nisīdi. dāsīpi rakkhamānā
tahiṁ tahiṁ oloketvā nisinnāyeva niddāyituṁ ārabhi. makkaṭī
tassā pamādabhāvaṁ ñatvā vātavegena otaritvā mahāmuttāhāraṁ
gīvāyaṁ paṭimuñcitvā vātavegeneva uppatitvā sākhantare nisīditvā
aññāsaṁ makkaṭīnaṁ dassanabhayena ekasmiṁ rukkhasusiraṭṭhāne ṭhapetvā
upasantupasantā viya taṁ rakkhamānā nisīdi. sāpi kho dāsī
pabujjhitvā muttāhāraṁ apassantī kampamānā aññaṁ upāyaṁ adisvā

page number: 223

puriso deviyā mttāhāraṁ gahetvā palātoti mahāviravaṁ viravi.
ārakkhamanussā tato tato sannipatitvā tassā vacanaṁ sutvā rañño
ārocesuṁ. rājā coraṁ gaṇhathāti āha. purisā uyyānā
nikkhamitvā coraṁ gaṇhatha gaṇhathāti ito cito ca olokenti.
atheko jānapado balikārakapuriso taṁ saddaṁ sutvā kampamāno
palāyi. taṁ disvā rājapurisā ayaṁ coro bhavissatīti anubandhiṁsu
taṁ gahetvā pothetvā are duṭṭhacora evaṁ mahāsāraṁ nāma
pilandhanaṁ harasīti paribhāsiṁsu. so cintesi sacāhaṁ na gaṇhāmīti
vakkhāmi ajja me jīvitaṁ natthi pothentāyeva maṁ māressanti
sampaṭicchāmi nanti. so āma sāmi gahitaṁ meti āha. atha
naṁ bandhitvā rañño santikaṁ ānayiṁsu. rājāpi naṁ pucchi gahitaṁ
te mahāsārapilandhananti. āma devāti. idāni naṁ kahanti.
deva mayā mahāsāraṁ nāma mañcapīṭhampi na diṭṭhapubbaṁ seṭṭhī
pana maṁ mahāsāraṁ pilandhanaṁ gaṇhāpesi sohaṁ gahetvāva tassa
adāsi sopi naṁ jānātīti. rājā seṭṭhiṁ pakkosāpetvā gahitaṁ
te imassa hatthato mahāsārapilandhananti pucchi. āma devāti.
kahaṁ tanti. purohitassa me dinnanti. purohitampi pakkosāpetvā
tatheva pucchi. sopi sampaṭicchitvā gandhabbassa me
dinnanti āha. tampi pakkosāpetvā purohitassa te hatthato
mahāsārapilandhanaṁ gahitanti pucchi. āma devāti. kahaṁ tanti.
kilesavasena me vaṇṇadāsiyā dinnanti. tampi pakkosāpetvā

page number: 224

pucchi. sā na gaṇhāmīti āha. te pañca jane pucchantānaññeva
suriyo aṭṭhaṅgato. rājā idāni vikālo jāto
sve jānissāmīti te pañca jane amaccānaṁ datvā nagaraṁ pāvisi.
bodhisatto cintesi idaṁ pilandhanaṁ antovalañje naṭṭhaṁ ayañca
gahapatiko bahivalañjo dvārepi balavārakkho tasmā antovalañjanakānampi
taṁ gahetvā palāyituṁ na sakkā evaṁ neva bahivalañjanakānaṁ
na antouyyāne valañjanakānaṁ gahaṇupāyo dissati iminā duggatamanussena
seṭṭhissa me dinnanti kathentena attano mokkhatthāya kathitaṁ
bhavissati seṭṭhināpi purohitassa me dinnanti kathentena ekato
hutvā nittharissāmāti cintetvā kathitaṁ bhavissati purohitenāpi
gandhabbassa me dinnanti kathentena bandhanāgāre gandhabbaṁ nissāya
sukhena vasissāmāti cintetvā kathitaṁ bhavissati gandhabbenāpi
vaṇṇadāsiyā me dinnanti kathentena anukkaṇṭhitā vasissāmāti cintetvā
kathitaṁ bhavissati imehi pañcahipi acorehi bhavitabbaṁ uyyāne makkaṭā
bahū pilandhanena ekissā makkaṭiyā hatthe āruḷhena bhavitabbanti.
so rājānaṁ upasaṅkamitvā mahārāja te core amhākaṁ niyyādetha
mayaṁ taṁ kiccaṁ sodhessāmāti āha. rājā sādhu paṇḍita sodhehīti
tassa niyyādesi. bodhisatto attano dāsapurise pakkosāpetvā
te pañcapi jane ekasmiṁyeva ṭhāne vasāpetvā samantā ārakkhaṁ
katvā kaṇṇaṁ datvā yaṁ te aññamaññaṁ kathenti taṁ mayhaṁ
ārocethāti vatvā pakkāmi. te tathā akaṁsu.

page number: 225

tato manussānaṁ sannisinnavelāya seṭṭhī taṁ gahapatikaṁ are
duṭṭhagahapatika tayā ahaṁ mayā vā tvaṁ kahaṁ diṭṭhapubbo kadā
te mayhaṁ pilandhanaṁ dinnanti āha. sāmi mahāseṭṭhi ahaṁ mahāsāraṁ
nāma rukkhasārapādakaṁ mañcapīṭhakaṁpi na jānāmi taṁ nissāya pana
mokkhaṁ labhissāmīti evaṁ avacaṁ mā me kujjha sāmīti. purohitopi
seṭṭhiṁ āha mahāseṭṭhi tvaṁ iminā pilandhanaṁ attano adinnakameva
mayhaṁ kathaṁ adāsīti. mayaṁ dvepi issarā amhākaṁ ekato
hutvā kathitakāle kammaṁ khippaṁ nippajjissatīti kathemīti. gandhabbopi
purohitaṁ āha brāhmaṇa kadā tayā mayhaṁ pilandhanaṁ dinnanti.
ahaṁ taṁ nissāya vasanaṭṭhāne sukhaṁ vasissāmīti kathesinti. vaṇṇadāsīpi
gandhabbaṁ āha are duṭṭhagandhabba ahaṁ kadā tava santikaṁ gatapubbā
tvaṁ vā mama santikaṁ āgatapubbo kadā te mayhaṁ pilandhanaṁ
dinnanti. bhagini kiṁkāraṇā kujjhasi amhesu pañcasu ekato
vasantesu gharāvāso bhavissati anukkaṇṭhamānā sukhaṁ vasissāmāti
kathesinti.
bodhisatto payojitamanussānaṁ santikā taṁ kathaṁ sutvā tesaṁ
tattato acorabhāvaṁ ñatvā makkaṭiyā gahitaṁ pilandhanaṁ upāyeneva
pātessāmīti geṇḍumayāni pilandhanāni kāretvā uyyāne
makkaṭiyo gāhāpetvā hatthapādagīvāsu geṇḍupilandhanāni pilandhāpetvā
vissajjesi. itarā makkaṭī pilandhanaṁ rakkhamānā uyyāneyeva

page number: 226

nisīdi. bodhisatto manusse āṇāpesi gacchatha tumhe uyyāne sabbā
makkaṭiyo upadhāretha yassā taṁ pilandhanaṁ passatha taṁ uttāsetvā
pilandhanaṁ gaṇhathāti. tāpi kho makkaṭiyo pilandhanaṁ no laddhanti
tuṭṭhappahaṭṭhā uyyāne vicarantiyo tassā santikaṁ gantvā passa
amhākaṁ pilandhananti āhaṁsu. sā makkaṭī asahamānā kiṁ iminā
geṇḍupilandhanenāti muttāhāraṁ pilandhitvā nikkhami. atha naṁ te
purisā disvā pilandhanaṁ chaḍḍāpetvā āharitvā bodhisattassa
adaṁsu. so taṁ ādāya rañño dassetvā idaṁ te deva
pilandhanaṁ te pañcapi acorā idampana uyyāne makkaṭiyā
ābhatanti āha. kathaṁ pana te paṇḍita makkaṭiyā hatthaṁ āruḷhabhāvo
ñāto kathaṁ gahitanti. so sabbaṁ ācikkhi. rājā tuṭṭhamānaso
saṅgāmasīsādīsu nāma sūrādayo icchitabbā hontīti bodhisattassa
thutiṁ karonto imaṁ gāthamāha
ukkaṭṭhe sūramicchanti mantīsu akutūhalaṁ
piyañca annapānamhi atthe jāte ca paṇḍitanti.
tattha ukkaṭṭheti upakaṭṭhe ubhato byūḷhe saṅgāme
sampahāre vattamāneti attho. sūramicchantīti asaniyāpi matthake
pavattamānāya apalāyinaṁ sūraṁ icchanti tasmiṁ hi khaṇe evarūpo
saṅgāmayodho paṭṭhetabbo hoti. mantīsu akutūhalanti
kattabbākattabbaṁ kiccaṁ sammantanakāle uppanne mantīsu yo akutūhalo
avikiṇṇavāco mantaṁ na bhindati taṁ icchanti tādiso hi

page number: 227

tesu ṭhānesu paṭṭhetabbo hoti. piyañca annapānamhīti madhure
annapāne paccupaṭṭhite sahaparibhuñjanatthāya piyaṁ puggalaṁ paṭṭhenti
tādiso hi tasmiṁ kāle paṭṭhetabbo hoti. atthe jāte ca
paṇḍitanti atthagambhīre dhammagambhīre kismiñcideva kāraṇe vā
pañhe vā uppanne paṇḍitaṁ vicakkhaṇaṁ icchanti tathārūpo hi
tasmiṁ samaye paṭṭhetabbo hotīti.
evaṁ rājā bodhisattaṁ vaṇṇetvā thometvā ghanavassaṁ vassanto
mahāmegho viya sattahi ratanehi pūjetvā tassovāde ṭhatvā dānādīni
puññāni katvā yathākammaṁ gato. bodhisattopi yathākammaṁ gato.
satthā imaṁ dhammadesanaṁ āharitvā therassa guṇaṁ kathetvā
jātakaṁ samodhānesi tadā rājā ānando ahosi
paṇḍitāmacco pana ahamevāti.
mahāsārajātakaṁ dutiyaṁ.
---------
3. vissāsabhojanajātakaṁ
na vissase avissaṭṭheti idaṁ satthā jetavane viharanto
vissāsabhojanaṁ ārabbha kathesi.
tasmiṁ hi kira samaye yebhuyyena bhikkhū mātarā no dinnaṁ
pitarā no dinnaṁ bhātarā bhaginiyā cūḷamātarā cūḷapitarā mātulena
mātulāniyā dinnaṁ amhākaṁ gihikālepi bhikkhukālepi ete dātuṁ

page number: 228

yuttarūpāti ñātīhi dinne cattāro paccaye vissaṭṭhā hutvā
apaccavekkhitvā paribhuñjanti. satthā taṁ kāraṇaṁ ñatvā bhikkhūnaṁ
mayā dhammadesanaṁ kātuṁ vaṭṭatīti bhikkhū sannipātāpetvā bhikkhave
bhikkhunā nāma ñātīhipi dinnake cattāro paccaye paccavekkhitvā
paribhogo kātabbo apaccavekkhitaparibhogaṁ katvā hi kālaṁ kurumānā
bhikkhū yakkhappetāttabhāvato na muccanti apaccavekkhitaparibhogo
nāmesa visaparibhogasadiso vissāsikena dinnakaṁpi avissāsikena dinnakaṁpi
māretiyeva pubbepi vissāsena dinnakaṁ visaṁ paribhuñjitvā jīvitakkhayaṁ
pattāti vatvā tehi yācito atītaṁ āhari.
atīte bārāṇasiyaṁ brahamdatte rajjaṁ kārente bodhisatto
mahāvibhavo seṭṭhī ahosi. tasseko gopālako kiṭṭhasambādhasamaye
gāvo gahetvā araññaṁ pavisitvā tattha gopallikaṁ katvā rakkhanto
vasati seṭṭhino ca kālena kālaṁ gorasaṁ āharati. athassa gopālakassa
avidūre sīho nivāsaṁ gaṇhi. gāvīnaṁ sīhasantāsena milātānaṁ
khīraṁ maṇḍaṁ ahosi. atha naṁ ekadivasaṁ sappiṁ ādāya āgataṁ
seṭṭhī pucchi kinnu kho samma gopālaka maṇḍaṁ sappīti. so
taṁ kāraṇaṁ ācikkhi. atthi pana samma tassa sīhassa katthaci
paṭibaddhoti. atthi sāmi ekāya migamātukāya saddhiṁ saṁsaggoti.
sakkā pana taṁ gāhāpetunti. sakkā sāmīti. tenahi
taṁ gahetvā tassā nalāṭato paṭṭhāya sarīre lomāni visena
punappunaṁ rajitvā sukkhāpetvā dve tayo divase atikkamitvā

page number: 229

taṁ migamātukaṁ vissajjehi so tassā sinehena sarīraṁ lehitvā
jīvitakkhayaṁ pāpuṇissati athassa cammanakhadāṭhā ceva maṁsañca gahetvā
āgaccheyyāsīti halāhalavisaṁ datvā uyyojesi. gopālako jālaṁ
khipitvā upāyena taṁ migamātukaṁ gahetvā tathā akāsi. sīho taṁ
disvā balavasinehena tassā sarīraṁ lehitvā jīvitakkhayaṁ pāpuṇi.
gopālakopi cammādīni gahetvā bodhisattassa santikaṁ agamāsi.
bodhisatto taṁ kāraṇaṁ ñatvā paresu sineho nāma na
kātabbo evaṁ balasampannopi sīho migarājā kilesavasena saṁsaggaṁ
nissāya migamātukāya sarīraṁ lehanto visaparibhogaṁ katvā jīvitakkhayaṁ
pattoti vatvā sampattaparisāya dhammaṁ desento imaṁ gāthamāha
na vissase avissaṭṭhe vissaṭṭhepi na vissase
vissāsā bhayamanveti sīhaṁva migamātukāti.
tatrāyaṁ saṅkhepattho yo pubbe sabhayo attani avissaṭṭho
ahosi tasmiṁ avissaṭṭhe yo pubbepi nibbhayo attani
vissāsikoyeva tasmiṁ vissaṭṭhepi na vissase neva vissāsaṁ kareyya.
kiṁkāraṇā. vissāsā bhayamanvetīti yo hi mittepi amittepi
vissāso tato bhayameva āgacchati. kathaṁ. sīhaṁva migamātukāti
yathā mittasanthavavasena katavissāsāya migamātukāya santikā sīhassa
bhayaṁ anventaṁ upagataṁ sampattanti attho yathā vā vissāsavasena
sīhaṁ migamātukā anvetukāmā upagatātipi attho.
evaṁ bodhisatto sampattaparisāya dhammaṁ desetvā dānādīni

page number: 230

puññāni katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
mahāseṭṭhī ahameva ahosīti.
vissāsabhojanajātakaṁ tatiyaṁ.
---------
4. lomahaṁsajātakaṁ
sotatto sosītoti idaṁ satthā vesāliṁ upanissāya
pāṭikārāme viharanto sunakkhattaṁ ārabbha kathesi.
ekasmiṁ hi samaye sunakkhatto satthu upaṭṭhāko hutvā
pattacīvaramādāya vicaramāno korakkhattiyassa dhammaṁ rocetvā dasabalassa
pattacīvaraṁ niyyādetvā korakkhattiyaṁ nissāya tassa kālakañjikāsurayoniyaṁ
nibbattakāle gihī hutvā natthi samaṇassa gotamassa
uttarimanussadhammo alamariyañāṇadassanaviseso takkapariyāhataṁ samaṇo
gotamo dhammaṁ desesi vīmaṁsānucaritaṁ sayaṁpaṭibhāṇaṁ yassa ca khvassa
atthāya dhammo desito so na niyyāti takkarassa sammādukkhakkhayāyāti
vesāliyaṁ tiṇṇaṁ pākārānamantare vicaranto satthu
avaṇṇaṁ bhāsati. athāyasmā sārīputto piṇḍāya caranto tasseva
avaṇṇaṁ bhāsantassa sutvā piṇḍapātappaṭikkanto tamatthaṁ bhagavato
ārocesi. bhagavā kodhano sārīputta sunakkhatto moghapuriso
kodhavaseneva evamāha mahākodhavasenāpi so na niyyāti takkarassa

page number: 231

sammādukkhakkhayāyāti vadanto ajānitvāpi mayhaṁ aguṇameva bhāsati
na kho pana so moghapuriso mayhaṁ guṇaṁ jānāti mayhañhi
sārīputta cha abhiññā nāma atthi ayampi me uttarimanussadhammova
dasabalāni atthi catuvesārajjañāṇaṁ atthi catuyyoniparicchedakañāṇaṁ
atthi pañcagatiparicchedakañāṇaṁ atthi ayampi me uttarimanussadhammova
evaṁ uttarimanussadhammasamannāgatampana maṁ yo evaṁ vadeyya
natthi samaṇassa gotamassa uttarimanussadhammoti so taṁ vācaṁ
appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ
nikkhitto evaṁ nirayeti evaṁ attano vijjamānaṁ uttarimanussadhammassa
guṇaṁ kathetvā sunakkhatto kira sārīputta korakkhattiyassa
dukkarakārikāya micchātape pasanno pasīdanto na pana mayieva pasīdituṁ
vaṭṭati ahañhi ito ekanavutikappamatthake atthi nu kho ettha
sāroti bāhirakamicchātapaṁ vīmaṁsanto caturaṅgasamannāgataṁ brahmacariyavāsaṁ
vasiṁ tapassī sudaṁ homi paramatapassī lūkho sudaṁ homi paramalūkho
jegucchī sudaṁ homi paramajegucchī pavivitto sudaṁ homi
paramapavivittoti vatvā therena yācito atītaṁ āhari.
atīte ekanavutikappamatthake bodhisatto bāhirakatapaṁ vīmaṁsissāmīti
ājīvakapabbajjaṁ pabbajitvā acelako ahosi rajojalliko pavivitto
ahosi ekavihārī manusse disvā migo viya palāyi mahāvikatibhojano
ahosi vacchagomayādīni paribhuñjitvā appamādavihāratthāya
araññe ekasmiṁ bhiṁsanake vanasaṇḍe vihāsi tasmiṁ viharanto

page number: 232

himapātasamaye antaraṭṭhake rattiṁ vanasaṇḍā nikkhamitvā abbhokāse
viharitvā suriye uggate vanasaṇḍaṁ pavisati. so yathā rattiṁ
abbhokāse himodakena tinto tatheva divā vanasaṇḍato
paggharantehi udakavindūhi temiyati evaṁ ahorattaṁ sītadukkhaṁ anubhoti
gimhānaṁ pana pacchime māse divā abbhokāse viharitvā rattiṁ
vanasaṇḍaṁ pavisati. so yathā divā abbhokāse ātapena pariḷāhaṁ
patto tatheva rattiṁ nivāte vanasaṇḍe pariḷāhaṁ pāpuṇāti.
sarīrā sedadhārā muccanti. athassa pubbe assutapubbā ayaṁ
gāthā paṭibhāsi
sotatto sosīto gato eko bhiṁsanake vane
naggo na caggimāsīno esanāpasuto munīti.
tattha sotattoti suriyasantāpena sutatto. sosītoti
himodakena susīto suṭṭhu tinto. eko bhiṁsanake vaneti yattha
paviṭṭhānaṁ yebhuyyena lomāni haṁsanti tathārūpe bhiṁsanake vanasaṇḍe
eko adutiyova ahosinti dīpeti. naggo na caggimāsīnoti
naggo na ca aggimāsīno vātasītena pīḷiyamānopi neva
nivāsanapārupanādīni na aggiṁ āgamma nisīdinti dīpeti. esanāpasutoti
abrahmacariyepi tasmiṁ brahmacariyasaññī hutvā brahmacariyañcevetaṁ
esanā ca gavesanā ca upāyo brahmalokassāti evaṁ tāya
brahmacariyesanāya pasuto anuyutto ussukkaṁ āpanno ahosinti
dasseti. munīti muni kho esa monatthāya paṭipannoti evaṁ

page number: 233

lokena sambhāvito ahosinti dīpeti.
evaṁ caturaṅgasamannāgatampana brahmacariyaṁ caritvā bodhisatto
aruṇakāle upaṭṭhitaṁ nirayanimittaṁ disvā idaṁ vattasamādānaṁ niratthakanti
ñatvā taṁ khaṇaññeva taṁ laddhiṁ bhinditvā sammādiṭṭhiṁ gahetvā
devaloke nibbatti.
satthā imaṁ dhammadesanaṁ āharitvā jātakaṁ samodhānesi ahaṁ
tena samayena so ājīvako ahosinti.
lomahaṁsajātakaṁ catutthaṁ.
--------
5. mahāsudassanajātakaṁ
aniccā vata saṅkhārāti idaṁ satthā parinibbānamañcake nipanno
ānandattherassa mā bhagavā imasmiṁ khuddakanagaraketi vacanaṁ ārabbha
kathesi.
tathāgate hi jetavane viharante sārīputtatthero kattikapuṇṇamāyaṁ
nālakagāmake jāto varake parinibbāyi. mahāmoggallāno
kattikamāsasseva kāḷapakkhe āmāvasiyaṁ parinibbāyi. evaṁ parinibbute
aggasāvakayuge ahampi kusinārāyaṁ parinibbāyissāmīti anupubbena
cārikaṁ caramāno tattha gantvā yamakasālānamantare uttarasīsake
mañcake anuṭṭhānaseyyāya nipajji. atha naṁ āyasmā ānandatthero

page number: 234

mā bhante bhagavā imasmiṁ khuddakanagarake visame ujjaṅgalanagarake
sākhānagarake parinibbāyi aññesaṁ campākarājagahādīnaṁ mahānagarānaṁ
aññatarasmiṁ bhagavā parinibbāyatūti yāci. satthā mā ānanda
imaṁ khuddakanagarakaṁ ujjaṅgalanagarakaṁ sākhānagarakanti vadesi ahaṁ pubbe
sudassanacakkavattirājakāle imasmiṁ nagare vasiṁ tadā idaṁ dvādasayojanikena
ratanappākārena parikkhittaṁ mahānagaraṁ ahosīti vatvā therena
yācito atītaṁ āharanto mahāsudassanasuttaṁ kathesi.
tadā pana mahāsudassanaṁ sudhammappāsādā otaritvā avidūre
sattaratanamaye tālavane paññatte tasmiṁ kappiyamañcake dakkhiṇena
passena anuṭṭhānaseyyāya nipannaṁ disvā imāni te deva
caturāsītinagarasahassāni kusāvatīrājadhānippamukhāni ettha chandaṁ karohīti
subhaddāya deviyā vutte mahāsudassano mā devi evaṁ avaca atha
kho ettha chandaṁ vinehi mā apekkhaṁ akāsīti evaṁ maṁ ovadāti
vatvā kiṁkāraṇā devāti pucchito ajjāhaṁ kālakiriyaṁ karissāmīti
āha. atha naṁ devī rodamānā akkhīni puñchitvā kicchena kasirena
tathā vatvā rodi paridevi. sesāpi caturāsītisahassā itthiyo
rodiṁsu parideviṁsu. amaccādīsupi ekopi adhivāsetuṁ nāsakkhi.
sabbepi rodiṁsu. bodhisatto alaṁ bhaṇe mā saddamakaritthāti
sabbe nivāretvā deviṁ āmantetvā mā tvaṁ devi rodi mā
paridevi tilamattopi hi saṅkhāro nicco nāma natthi sabbe
aniccā bhedanadhammāevāti deviṁ ovadanto imaṁ gāthamāha

page number: 235

aniccā vata saṅkhārā uppādavayadhammino
uppajjitvā nirujjhanti tesaṁ vūpasamo sukhoti.
tattha aniccā vata saṅkhārāti bhadde subhaddādevi yattakehi
paccayehi samāgantvā katā khandhāyatanādayo saṅkhārā sabbe te
aniccāyeva nāma. etesu hi rūpaṁ aniccaṁ .pe. viññāṇaṁ aniccaṁ
cakkhuṁ aniccaṁ .pe. dhammā aniccā yaṅkiñci saviññāṇakāviññāṇakaṁ
ratanaṁ sabbantaṁ aniccameva iti aniccā vata
saṅkhārāti gaṇha. kasmā. uppādavayadhamminoti sabbe hete
uppādadhammino ceva vayadhammino ca uppajjanabhijjanasabhāvāyeva
tasmā aniccāti veditabbā. yasmā pana aniccā tasmā
uppajjitvāva nirujjhanti uppajjitvā ṭhitiṁ patvāpi
nirujjhantiyeva sabbeva hete nibbattamānā uppajjanti nāma bhijjamānā
nirujjhanti nāma tesaṁ uppāde satiyeva ṭhiti nāma hoti ṭhitiyā
satiyeva bhaṅgo nāma hoti na hi anuppannassa ṭhiti nāma
ṭhitaṁ abhijjanakannāma atthi iti sabbepi saṅkhārā tīṇi khaṇāni
patvā tattha tattheva nirujjhanti tasmā sabbepime aniccā khaṇikā
ittarā addhuvā pabhaṅguṇā calitā samīritā anaddhaniyā pāyātā
tāvakālikā nissārā tāvakālikaṭṭhena māyāmarīcipheṇasadisā tesu bhadde
subhaddādevi kasmā sukhasaññaṁ uppādesi evaṁ na gaṇha. tesaṁ
vūpasamo sukhoti sabbavaṭṭavūpasamanato tesaṁ vūpasamo nāma nibbānaṁ
tadevetaṁ bhadde ekantato sukhaṁ aññaṁ sukhaṁ nāma natthīti.

page number: 236

evaṁ mahāsudassano amatamahānibbānena desanāya kūṭaṁ gahetvā
avasesassāpi mahājanassa dānaṁ detha sīlaṁ rakkhatha uposathakammaṁ
karothāti ovādaṁ datvā devalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
subhaddā devī rāhulamātā ahosi pariṇāyakaratanaṁ rāhulo ahosi
sesaparisā buddhaparisā mahāsudassano pana ahamevāti.
mahāsudassanajātakaṁ pañcamaṁ.
--------
6. telapattajātakaṁ
samatittikaṁ anavasesakanti idaṁ satthā sumbharaṭṭhe setakaṁ nāma
nigamaṁ upanissāya aññatarasmiṁ vanasaṇḍe viharanto janapadakalyāṇisuttaṁ
ārabbha kathesi.
tatra hi bhagavā seyyathāpi bhikkhave janapadakalyāṇī janapadakalyāṇīti
kho bhikkhave mahājanakāyo sannipateyya. sā kho panesā
janapadakalyāṇī paramapāsāvinī nacce paramapāsāvinī gīte
janapadakalyāṇī naccati gāyatīti kho bhikkhave bhiyyoso mattāya mahājanakāyo
sannipateyya. atha puriso āgaccheyya jīvitukāmo sukhakāmo
dukkhapaṭikūlo. tamenaṁ evaṁ vadeyya ayante ambho purisa
samatittiko telapatto antare ca mahājanakāyassa antare ca
janapadakalyāṇiyā haritabbo puriso ca taṁ ukkhittāsiko ṭhito piṭṭhito

page number: 237

piṭṭhito anubandhissati yattheva taṁ thokaṁpi chaḍḍessasi tattheva
te siraṁ pātessāmīti. taṁ kiṁ maññatha bhikkhave api nu kho
so puriso amuṁ telapattaṁ amanasikaritvā bahiddhā pamādaṁ
āhareyyāti. no hetaṁ bhante. upamā kho myāyaṁ bhikkhave katā
atthassa viññāpanāya ayamettha attho samatittikotelapattoti
kho bhikkhave kāyagatāyetaṁ satiyā adhivacanaṁ. tasmātiha bhikkhave
evaṁ sikkhitabbaṁ kāyagatā no sati bhāvitā bhavissati susamāraddhāti
evañhi vo bhikkhave sikkhitabbanti idaṁ janapadakalyāṇisuttaṁ sātthaṁ
sabyañjanaṁ kathesi.
tatthāyaṁ saṅkhepattho janapadakalyāṇīti janapadamhi kalyāṇī
uttamā chassarīradosavirahitā pañcakalyāṇasamannāgatā sā hi yasmā
nātidīghā nātirassā nātikīsā nātithūlā nātikāḷā nāccodātā
atikkantā mānusakaṁ vaṇṇaṁ appattā devavaṇṇaṁ tasmā
chassarīradosavirahitā nāma sā hi yasmā chavikalyāṇaṁ maṁsakalyāṇaṁ
nahārukalyāṇaṁ aṭṭhikalyāṇaṁ vayakalyāṇanti imehi ca pañcahi kalyāṇehi
samannāgatā pañcakalyāṇasamannāgatā nāma. tassā hi āgantuko
bhāsakiccannāma natthi attano sarīrobhāseneva dvādasahatthe ṭhāne
ālokaṁ karoti piyaṅgusamā vā hoti suvaṇṇasamā vā hoti ayamassā
chavikalyāṇatā. cattāro panassā hatthapādā mukhapariyosānañca
lākhārasaparikammakataṁ viya rattappavāḷarattakambalasadisaṁ hoti ayamassā
maṁsakalyāṇatā. vīsatinakhapattāni maṁsato amuttaṭṭhāne lākhārasapūritāni

page number: 238

viya muttaṭṭhāne khīradhārasadisāni ayamassā nahārukalyāṇatā.
dvattiṁsa dantā suphussitā sudhotaṭṭhapitavajirapantī viya khāyanti
ayamassā aṭṭhikalyāṇatā. vīsavassasatikāpi pana samānā
soḷasavassuddesikā viya hoti nibbalipalitā ayamassā vayakalyāṇatā.
paramapāsāvinīti ettha pana pasavanaṁ pasavo pavattatīti attho.
pasavoeva pāsāvo. paramo pāsāvo paramapāsāvo. so
assā atthīti paramapāsāvinī. nacce vā gīte vā uttamappavatti
seṭṭhakiriyā uttamameva naccaṁ naccati gītañca gāyatīti vuttaṁ
hoti. atha puriso āgaccheyyāti na attano ruciyā āgaccheyya.
ayampanettha adhippāyo athettha mahājanamajjhe janapadakalyāṇiyā
naccamānāya sādhu sādhūti sādhukāresu aṅgulipoṭhanesu celukkhepesu
ca pavattamānesu taṁ pavuttiṁ sutvā rājā bandhanāgārato ekaṁ
purisaṁ pakkosāpetvā nigaḷāni bhinditvā samatittikaṁ suparipuṇṇaṁ
telapattaṁ tassa hatthe datvā ubhohi hatthehi daḷhaṁ gāhāpetvā
ekaṁ asihatthaṁ purisaṁ āṇāpesi etaṁ gahetvā janapadakalyāṇiyā
samajjaṭṭhānaṁ gaccha yattheva cesa pamādaṁ āgamma ekampi
telavinduṁ chaḍḍeti tatthevassa sīsaṁ chindāti. so puriso asiṁ
ukkhipitvā taṁ tajjento tattha nesi. so maraṇabhayena tajjito
jīvitukāmatāya pamādavasena taṁ amanasikatvā sakiṁpi akkhīni
ummiletvā taṁ janapadakalyāṇiṁ na olokesi. evaṁ bhūtapubbamevetaṁ
vatthuṁ. sutte pana parikappavasenetaṁ vuttanti veditabbaṁ.

page number: 239

upamā kho myāyanti ettha pana telapattassa tāva kāyagatāya
satiyā opammasaṁsandanaṁ katameva. ettha pana rājā viya
kammaṁ daṭṭhabbaṁ asi viya kilesā ukkhittāsikapuriso viya
māro telapattahattho puriso viya kāyagatāsatibhāvako
vipassakayogāvacaro.
iti bhagavā kāyagatāsatiṁ bhāvetukāmena bhikkhunā telapattahatthena
tena purisena viya satiṁ avissajjetvā appamattena kāyagatāsati
bhāvetabbāti imaṁ suttaṁ āharitvā dasseti. bhikkhū imaṁ suttañca
atthañca sutvā evamāhaṁsu dukkaraṁ bhante tena purisena kataṁ tathārūpaṁ
janapadakalyāṇiṁ anoloketvā telapattaṁ ādāya gacchantenāti.
satthā na bhikkhave tena dukkaraṁ kataṁ sukaramevetaṁ kasmā
ukkhittāsikena purisena santajjetvā nīyamānatāya yampana pubbe
paṇḍitā appamādena satiṁ avissajjetvā abhisaṅkhataṁ dibbarūpampi
indriyāni bhinditvā anoloketvāva gantvā rajjaṁ pāpuṇiṁsu etaṁ
dukkaranti vatvā tehi yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa rañño puttasatassa sabbakaniṭṭho hutvā nibbattitvā
anupubbena viññutaṁ pāpuṇi. tadā ca rañño gehe
paccekabuddhā bhuñjanti. bodhisatto tesaṁ veyyāvaccaṁ karoti. so
ekadivasaṁ cintesi mama bahū bhātaro lacchāmi nu kho ahaṁ imasmiṁ
nagare kulasantakaṁ rajjaṁ udāhu noti. athassa etadahosi

page number: 240

paccekabuddhe pucchitvā jānissāmīti. so dutiyadivase paccekabuddhesu
āgatesu dhammakarakaṁ ādāya pānīyaṁ parissāvetvā pāde dhovitvā
telena makkhetvā tesaṁ antare khajjakaṁ khāditvā nisinnakāle vanditvā
ekamantaṁ nisinno tamatthaṁ pucchi. atha naṁ te avocuṁ kumāra
na tvaṁ imasmiṁ nagare rajjaṁ labhissasi ito pana vīsatiyojanasatamatthake
gandhāraraṭṭhe takkasilānagaraṁ nāma atthi tattha gantuṁ
sakkonto ito sattame divase rajjaṁ lacchasi antarāmagge pana
mahāvattaniaṭviyaṁ paripantho atthi taṁ aṭviṁ pariharitvā gacchantassa
vīsatiyojanasatiko maggo hoti ujuṁ gacchantassa paññāsa yojanāni
honti so hi amanussakantāro nāma tattha yakkhiniyo
antarāmagge gāme ca sālāyo ca māpetvā uparisuvaṇṇatārakavicittavitānaṁ
mahārahaṁ sayanaṁ paññāpetvā nānāvirāgapaṭṭasāṇiyo
parikkhipitvā dibbālaṅkārehi attabhāvaṁ maṇḍetvā sālāsu nisīditvā
gacchante purise madhurāhi vācāhi saṅgaṇhitvā kilantarūpā viya
paññāyatha idhāgantvā nisīditvā pānīyaṁ pivitvā gacchathāti
pakkositvā āgatānaṁ āsanāni datvā attano rūpalīḷhāvilāsehi
palobhetvā kilesavasike katvā attanā saddhiṁ ajjhācāre kate tattheva
ne lohitena paggharantena khāditvā jīvitakkhayaṁ pāpenti rūpagocaraṁ
sattaṁ rūpeneva gaṇhanti saddagocaraṁ sattaṁ madhurena gītavāditasaddena
gandhagocaraṁ sattaṁ dibbagandhehi rasagocaraṁ sattaṁ dibbena
nānaggarasabhojanena phoṭṭhabbagocaraṁ sattaṁ ubhatolohitakūpadhānehi

page number: 241

dibbasayanehi sace pañca indriyāni bhinditvā tā anoloketvā
satiṁ paccupaṭṭhapetvā gamissasi sattame divase tattha rajjaṁ
lacchasīti. bodhisatto hotu bhante tumhākaṁ ovādaṁ gahetvā kiṁ
etā olokessāmīti paccekabuddhehi parittaṁ kārāpetvā
parittavālikañceva parittasuttañca ādāya paccekabuddhe ca mātāpitaro
ca vanditvā nivesanaṁ gantvā attano purise āha ahaṁ
takkasilāyaṁ rajjaṁ gahetuṁ gacchāmi tumhe idheva tiṭṭhathāti. atha naṁ
pañca janā āhaṁsu mayampi anugacchāmāti. na sakkā tumhehi
anugantuṁ antarāmagge kira yakkhiniyo rūpādigocare manusse
evañcevañca rūpādīhi palobhetvā gaṇhanti mahā paripantho ahampana
attānaṁ takketvā gacchāmīti. kiṁ pana te deva mayaṁ tumhehi
saddhiṁ gacchantā attano piyāni rūpādīni olokessāma mayampi
tattheva gamissāmāti. bodhisatto tenahi appamattā hothāti
te pañca jane ādāya paṭipajji.
yakkhiniyo gāmādīni māpetvā nisīdiṁsu. tesu rūpagocaro
puriso tā yakkhiniyo oloketvā rūpārammaṇe paṭibaddhacitto
thokaṁ ohīyi. bodhisatto kiṁ bho thokaṁ ohīyasīti āha.
deva pādā me rujjhanti thokaṁ sālāyaṁ nisīditvā āgamissāmīti.
ambho etā yakkhiniyo mā kho paṭṭhesīti. yaṁ hoti taṁ hotu
na sakkomi devāti. tenahi paññāyissasīti. itare cattāro

page number: 242

ādāya agamāsi. so rūpagocarako tāsaṁ santikaṁ agamāsi. tā
attanā saddhiṁ ajjhācāre kate taṁ tattheva jīvitakkhayaṁ pāpetvā
purato gantvā aññaṁ sālaṁ māpetvā nānāturiyāni gahetvā
gāyamānā nisīdiṁsu. tattha saddagocarako ohīyi. tampi khāditvā
purato gantvā nānappakāre gandhakaraṇḍake pūretvā āpaṇaṁ
pasāretvā nisīdiṁsu. tattha gandhagocarako ohīyi. tampi khāditvā
purato gantvā nānaggarasānaṁ dibbabhojanānaṁ bhājanāni pūretvā
odanāapaṇaṁ pasāretvā nisīdiṁsu. tattha rasagocarako ohīyi.
tampi khāditvā purato gantvā dibbasayanāni paññāpetvā
nisīdiṁsu. tattha phoṭṭhabbagocarako ohīyi. tampi khādiṁsu.
bodhisatto ekakova ahosi. athekā yakkhinī atikharamanto
vatāyaṁ ahaṁ taṁ khāditvāva nivattissāmīti bodhisattassa pacchato
pacchato agamāsi. aṭaviyā parabhāge vanakammikādayo yakkhiniṁ
disvā ayante purato gacchanto puriso kiṁ hotīti pucchiṁsu.
komārasāmiyo me ayyāti. ambho ayaṁ evaṁ sukhumālā
pupphadāmasadisā suvaṇṇavaṇṇā kumārikā attano kulaṁ chaḍḍetvā
bhavantaṁ takketvā nikkhantā kasmā etaṁ kilametvā ādāya na
gacchasīti. nesā ayyā mayhaṁ pajāpati yakkhinī esā etāya
me pañca manussā khāditāti. ayyā purisā nāma kuddhakāle
attano pajāpatiyo yakkhiniyopi karonti petiyopīti. yakkhinī
āgacchamānā gabbhinīvaṇṇaṁ dassetvā puna sakiṁ vijātavaṇṇaṁ katvā

page number: 243

puttaṁ aṅkenādāya bodhisattaṁ anubandhi. diṭṭhadiṭṭhā purimanayeneva
pucchanti. bodhisattopi tatheva vatvā gacchanto takkasilaṁ pāpuṇi.
sā puttaṁ antaradhāpetvā ekikāva anubandhi. bodhisatto nagaraṁ
gantvā ekissā sālāya nisīdi. sāpi kho yakkhinī bodhisattassa
tejena pavisituṁ asakkontī dibbarūpaṁ māpetvā sālādvāre
aṭṭhāsi.
tasmiṁ samaye takkasilato rājā uyyānaṁ gacchanto taṁ disvā
paṭibaddhacitto hutvā gaccha puccha imissā sassāmikabhāvaṁ vā
assāmikabhāvaṁ vā jānāhīti manussaṁ pesesi. so taṁ upasaṅkamitvā
sassāmikāsīti pucchi. āma ayya ayaṁ me sālāyaṁ nisinno
sāmikoti. bodhisatto nesā mayhaṁ pajāpati yakkhinī esā
etāya me pañca manussā khāditāti āha. sāpi purisā nāma
ayya kuddhakāle yaṁ icchanti taṁ vadantīti āha. so ubhinnampi
vacanaṁ rañño ārocesi. rājā assāmikabhaṇḍaṁ nāma
rājasantakaṁ hotīti yakkhiniṁ pakkosāpetvā ekahatthipiṭṭhe nisīdāpetvā
nagaraṁ padakkhiṇaṁ katvā pāsādaṁ abhiruyha taṁ aggamahesiṭṭhāne
ṭhapesi. so nhātānuvilitto sāyamāsaṁ bhuñjitvā sirisayanaṁ abhiruhi.
sāpi yakkhinī attano upakappanakaṁ āhāraṁ āharitvā alaṅkatappaṭiyattā
sirisayane raññā saddhiṁ nipajjitvā rañño rativasena
sukhasamappitassa nipannakāle ekena passena parivattitvā parodi.
atha naṁ rājā bhadde kiṁ rodasīti pucchi. deva ahaṁ tumhehi

page number: 244

magge disvā ānītā tumhākañca gehe bahū itthiyo sāhaṁ
sapatīnaṁ antare vasamānā kathāya uppannāya ko tuyhaṁ mātaraṁ
vā pitaraṁ vā gottaṁ vā jātiṁ vā jānāti tvaṁ antarāmagge
disvā ānītā nāmāti sīse gahetvā nippīḷiyamānā viya maṅku
bhavissāmi sace tumhe sakalaraṭṭhe issariyañca āṇañca mayhaṁ
dadeyyātha koci mayhaṁ cittaṁ kopetvā kathetuṁ na sakkhissatīti.
bhadde mayhaṁ sakalaraṭṭhavāsino na kiñci honti nāhaṁ etesaṁ
sāmiko ye pana rājānaṁ kopetvā akattabbaṁ karonti
tesaññevāhaṁ sāmiko iminā kāraṇena na sakkā tuyhaṁ sakalaraṭṭhe
issariyañca āṇañca dātunti. tenahi deva sace raṭṭhe vā
nagare vā āṇaṁ dātuṁ na sakkosi antonivesane antovalañjanakānaṁ
upari mama vase vattanatthāya āṇaṁ dethāti āha. rājā
dibbaphoṭṭhabbena baddho tassā vacanaṁ atikkamituṁ asakkonto sādhu
bhadde antovalañjanakesu tuyhaṁ āṇaṁ dammi tvaṁ ete attano
vase vattāpehīti āha. sā sādhūti sampaṭicchitvā rañño
niddaṁ okkantakāle yakkhanagaraṁ gantvā yakkhe pakkositvā attano
rājānaṁ jīvitakkhayaṁ pāpetvā aṭṭhimattaṁ sesetvā sabbaṁ
nahārucammamaṁsalohitaṁ khādi. avasesayakkhā mahādvārato paṭṭhāya
antonivesane kukkuṭkukkure ādiṁ katvā sabbe khāditvā aṭṭhī sese
akaṁsu. punadivase dvāraṁ yathāpihitameva disvā manussā pharasūhi
kavāṭe koṭṭetvā anto pavisitvā sabbaṁ nivesanaṁ

page number: 245

aṭṭhikaparipuṇṇaṁ disvā saccaṁ vata so puriso āha nāyaṁ mayhaṁ pajāpati
yakkhinī esāti rājā pana kiñci ajānitvā taṁ gahetvā attano
bhariyaṁ akāsi sāyaṁ yakkhe pakkositvā sabbajanaṁ khāditvā gatā
bhavissatīti āhaṁsu.
bodhisattopi taṁ divasaṁ tassāyeva sālāya parittavālikaṁ sīse
pakkhipitvā parittasuttaṁ parikkhipitvā khaggaṁ gahetvā ṭhitakova aruṇaṁ
uṭṭhāpesi. manussā sakalarājanivesanaṁ sodhetvā haritupalittaṁ katvā
upari gandhehi vilimpitvā pupphāni vikiritvā pupphadāmāni osāretvā
dhūpaṁ katvā navamālā bandhitvā sammantayiṁsu hiyyo so puriso
dibbarūpaṁ māpetvā pacchato āgacchantiṁ yakkhiniṁ indriyāni bhinditvā
olokanamattampi na akāsi so ativiya uḷārasatto dhitimā
ñāṇasampanno tādise purise raṭṭhaṁ anusāsante sabbaṁ raṭṭhaṁ sukhitaṁ
bhavissati taṁ rājānaṁ karomāti. atha sabbe amaccā ca nāgarā ca
ekacchandā hutvā bodhisattaṁ upasaṅkamitvā deva tumhe imaṁ rajjaṁ
kārethāti vatvā nagaraṁ pavesetvā ratanarāsimhi ṭhapetvā abhisiñcitvā
takkasilārājānaṁ akaṁsu. so cattāri agatigamanāni vajjetvā dasa
rājadhamme akopetvā dhammena rajjaṁ kārento dānādīni puññāni
katvā yathākammaṁ gato.
satthā imaṁ atītaṁ āharitvā abhisambuddho hutvā imaṁ gāthamāha
samatittikaṁ anavasekaṁ
telapattaṁ yathā parihareyya

page number: 246

evaṁ sacittamanurakkhe satiyā
paṭṭhayāno disaṁ agatapubbanti.
tattha samatittikanti antomukhavaṭṭilekhaṁ pāpetvā samabharitaṁ.
anavasekanti anavasiñcanakaṁ aparissāvanakaṁ katvā. telapattanti
pakkhittatilatelapattaṁ. parihareyyāti hareyya ādāya gaccheyya.
evaṁ sacittamanurakkheti taṁ telabharitapattaṁ viya attano cittaṁ kāyagatāsatiyā
gocare ceva sampayuttassatiyā cāti ubhinnaṁpi dhammānaṁ antare
pakkhipitvā yathā muhuttampi bahiddhā gocare na vikkhipati tathā
paṇḍito yogāvacaro rakkheyya gopeyya. kiṁkāraṇā. etassa hi
dunniggahassa lahuno yatthakāmanipātino
cittassa damatho sādhu cittaṁ dantaṁ sukhāvahanti.
tasmā
sududdasaṁ sunipuṇaṁ yatthakāmanipātinaṁ
cittaṁ rakkhetha medhāvī cittaṁ guttaṁ sukhāvahaṁ.
idaṁ hi
dūraṅgamaṁ ekacaraṁ asarīraṁ guhāsayaṁ
ye cittaṁ saññamessanti mokkhanti mārabandhanā.
itarassa pana
anavaṭṭhitacittassa saddhammaṁ avijānato
pariplavappasādassa paññā na paripūrati.
cirakammaṭṭhānasahāyassa pana

page number: 247

anavassutacittassa ananvāhatacetaso
puññapāpappahīnassa natthi jāgarato bhayaṁ.
tasmā etaṁ
phandanaṁ capalaṁ cittaṁ durakkhaṁ dunnivārayaṁ
ujuṁ karoti medhāvī usukārova tejananti.
evaṁ ujuṁ karonto sacittamanurakkhe. paṭṭhayāno disaṁ agatapubbanti
imasmiṁ kāyagatāsatikammaṭṭhāne kammaṁ ārabhitvā anamatagge saṁsāre
agatapubbaṁ disaṁ paṭṭhento pihento vuttanayena sakacittaṁ rakkheyyāti
attho. kā panesā disā nāma.
mātāpitā disā pubbe ācariyā dakkhiṇā disā
puttadārā disā pacchā mittāmaccā ca uttarā
dāsakammakarā heṭṭhā uddhaṁ samaṇabrāhmaṇā
etā disā namasseyya appamatto kule gihīti
ettha tāva puttadārādayo disāti vuttā.
disā catasso vidisā catasso
uddhaṁ adho dasa disā imāyo
kataraṁ disaṁ tiṭṭhati nāgarājā
yamaddasā supine chabbisāṇanti
ettha puratthimādibhedā disāva disāti vuttā.
āgārino annadapānavatthadā
avhāyikānampi disaṁ vadanti

page number: 248

esā disā paramā setaketu
yaṁ patvā dukkhī sukhino bhavantīti
ettha nibbānaṁ disāti vuttaṁ. idhāpi tadeva adhippetaṁ. tañhi khayaṁ
virāganti ādīhi dissati tasmā disāti vuccati. anamatagge pana
saṁsāre kenaci bālaputhujjanena supinepi agatapubbatāya agatapubbadisā
nāmāti vuttaṁ. taṁ paṭṭhayantena kāyagatāsatiyā yogo karaṇīyoti.
evaṁ satthā nibbānena desanāya kūṭaṁ gahetvā jātakaṁ
samodhānesi tadā rājaparisā buddhaparisā ahesuṁ rajjappattakumāro pana
ahamevāti.
telapattajātakaṁ chaṭṭhaṁ.
-------
7. nāmasiddhijātakaṁ
jīvakañca mataṁ disvāti idaṁ satthā jetavane viharanto ekaṁ
nāmasiddhikaṁ bhikkhuṁ ārabbha kathesi.
eko kira kulaputto nāmena pāpako nāma sāsane uraṁ
datvā pabbajito bhikkhūhi ehāvuso pāpaka tiṭṭhāvuso pāpakāti
vuccamāno cintesi loke pāpakaṁ nāma lāmakaṁ kāḷakaṇṇibhūtanti
vuccati aññaṁ maṅgalappaṭisaṁyuttaṁ nāmaṁ āharāpessāmīti. so
ācariyupajjhāye upasaṅkamitvā bhante mayhaṁ nāmaṁ avamaṅgalaṁ
aññaṁ me nāmaṁ karothāti āha. atha naṁ te evamāhaṁsu āvuso

page number: 249

nāmaṁ nāmapaṇṇattimattaṁ nāmena kāci atthasiddhi nāma natthi
attano nāmeneva santuṭṭho hohīti. so punappunaṁ yāciyeva.
tassāyaṁ nāmasiddhikabhāvo saṅghe pākaṭo jāto. athekadivasaṁ
dhammasabhāyaṁ sannisinnā bhikkhū kathaṁ samuṭṭhāpesuṁ āvuso asuko
kira bhikkhu nāmasiddhiko maṅgalanāmaṁ āharāpetīti. satthā dhammasabhaṁ
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
so nāmasiddhikoyevāti vatvā atītaṁ āhari.
atīte takkasilāyaṁ bodhisatto disāpāmokkho ācariyo hutvā
pañca māṇavakasatāni mante vācesi. tasseko māṇavo pāpako
nāma nāmena. so ehi pāpaka yāhi pāpakāti vuccamāno
cintetvā mayhaṁ nāmaṁ avamaṅgalaṁ aññaṁ nāmaṁ me āharāpessāmīti
ācariyaṁ upasaṅkamitvā ācariya mayhaṁ nāmaṁ avamaṅgalaṁ
aññaṁ nāmaṁ karothāti āha. atha naṁ ācariyo avoca gaccha
tāta janapadacārikaṁ caritvā attano abhirucitaṁ ekaṁ maṅgalanāmaṁ
gahetvā ehi āgatassa te nāmaṁ parivattetvā aññaṁ nāmaṁ
karissāmīti. so sādhūti pātheyyaṁ gahetvā nikkhanto gāmena
gāmaṁ caranto ekaṁ nagaraṁ pāpuṇi. tattheveko puriso kālakato
jīvako nāma nāmena. so taṁ ñātijanena āḷāhanaṁ nīyamānaṁ
disvā kinnāma nāmesa purisoti pucchi. jīvako nāmāti.

page number: 250

jīvakopi maratīti. jīvakopi ajīvakopi marati nāmaṁ nāmapaṇṇattimattaṁ
tvañca bālo maññeti. so taṁ kathaṁ sutvā nāme majjhatto
hutvā attano nagaraṁ pāvisi. athekaṁ dāsiṁ bhatiṁ adadamānaṁ sāmikā
dvāre nisīdāpetvā rajjuyā paharanti. tassā ca dhanapālīti
nāmaṁ hoti. so antaravīthiyā gacchanto taṁ pothiyamānaṁ disvā
kasmā imaṁ pothethāti pucchi. bhatiṁ dātuṁ na sakkotīti. kiṁ
panassā nāmanti. dhanapālī nāmāti. nāmena dhanapālīnāmāpi
bhatimattaṁ dātuṁ na sakkotīti. dhanapāliyopi adhanapāliyopi duggatā
honti nāmaṁ nāmapaṇṇattimattaṁ tvaṁ bālo maññeti. so
nāme majjhattataro hutvā nagarā nikkhamma maggaṁ paṭipanno
antarāmagge maggamūḷhaṁ purisaṁ disvā ayyo kiṁ karonto carasīti
pucchi. maggamūḷhomhi sāmīti. kiṁ pana te nāmanti. panthako
nāmāti. panthakopi maggamūḷho hotīti. panthakopi apanthakopi
maggamūḷho hoti nāmaṁ nāmapaṇṇattimattaṁ tvaṁ pana bālo
maññeti. so nāme atimajjhatto hutvā bodhisattassa santikaṁ
gantvā kiṁ tāta nāmaṁ rocetvā āgatosīti vutte ācariya
jīvakāpi nāma maranti ajīvakāpi dhanapāliyopi duggatā honti
dhanapāliyopi panthakāpi maggamūḷhā honti apanthakāpi nāmaṁ
nāmapaṇṇattimattaṁ nāmena siddhi natthi kammeneva siddhi alaṁ
yhaṁ aññena nāmena tadeva me nāmaṁ hotūti āha. bodhisatto
na diṭṭhañca katañca saṁsandetvā imaṁ gāthamāha

page number: 251

jīvakañca mataṁ disvā dhanapāliñca duggataṁ
panthakañca vane mūḷhaṁ pāpako punarāgatoti.
tattha punarāgatoti imāni tīṇi kāraṇāni disvā puna
āgato. rakāro sandhivasena vutto.
satthā imaṁ atītaṁ āharitvā na bhikkhave idāneva pubbepesa
nāmasiddhikoyevāti vatvā jātakaṁ samodhānesi tadā nāmasiddhiko
idānipi nāmasiddhikoyeva ācariyaparisā buddhaparisā ācariyo
pana ahamevāti
nāmasiddhijātakaṁ sattamaṁ.
--------
8. kūṭavāṇijajātakaṁ
sādhu kho paṇḍito nāmāti idaṁ satthā jetavane viharanto
ekaṁ kūṭavāṇijaṁ ārabbha kathesi.
sāvatthiyaṁ hi dve janā ekatova vaṇijjaṁ karontā
bhaṇḍasakaṭenādāya janapadaṁ gantvā laddhalābhā paccagamiṁsu. tesu
kūṭavāṇijo cintesi ayaṁ bahū divase dubbhojanena dukkhaseyyāya
kilamanto idāni attano ghare nānaggarasehi yāvadatthaṁ subhojanaṁ
bhuñjitvā ajīrakena marissati athāhaṁ imaṁ bhaṇḍaṁ tayo koṭṭhāse
katvā ekaṁ tassa dārakānaṁ dassāmi dve koṭṭhāse attano
gahessāmīti. so ajja bhājessāma sve bhājessāmāti

page number: 252

bhaṇḍaṁ bhājetuṁ na icchi. atha naṁ paṇḍitavāṇijo akāmakaṁ
nippīḷetvā bhājāpetvā vihāraṁ gantvā satthāraṁ vanditvā
katappaṭisaṇṭhāro atipapañco te kato idhāgantvāpi cirena
buddhupaṭṭhānaṁ āgatosīti vutte taṁ pavuttiṁ bhagavato ārocesi. satthā
na kho esa upāsaka idāneva kūṭavāṇijo pubbepi kūṭavāṇijoyeva
idāni pana taṁ vañcetukāmo jāto pubbepi paṇḍitepi vañcetuṁ
na ussahīti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
bārāṇasiyaṁ vāṇijakule nibbatti. nāmagahaṇadivase cassa paṇḍitoti
nāmaṁ akaṁsu. so vayappatto aññena vāṇijakena saddhiṁ ekato
hutvā vaṇijjaṁ karoti. tassa atipaṇḍitoti nāmaṁ ahosi. te
pana bārāṇasito pañcahi sakaṭasatehi bhaṇḍaṁ ādāya janapadaṁ gantvā
vaṇijjaṁ katvā laddhalābhā puna bārāṇasiṁ āgamiṁsu. atha nesaṁ
bhaṇḍaṁ bhājanakāle atipaṇḍito āha mayā dve koṭṭhāsā
laddhabbāti. kiṁkāraṇāti. tvaṁ paṇḍito ahaṁ atipaṇḍito
paṇḍito ekaṁ laddhuṁ arahati atipaṇḍito dveti. nanu amhākaṁ
dvinnampi bhaṇḍamūlampi goṇādayopi samasamāyeva tvaṁ kasmā
dve koṭṭhāse laddhuṁ arahasīti. atipaṇḍitabhāvenāti. evaṁ
te kathaṁ vaḍḍhetvā kalahaṁ akaṁsu. tato atipaṇḍito attheko
upāyoti cintetvā attano pitaraṁ ekasmiṁ susirarukkhe pavesetvā
tvaṁ amhesu āgatesu atipaṇḍito dve koṭṭhāse laddhuṁ arahasīti

page number: 253

vadeyyāsīti vatvā bodhisattaṁ upasaṅkamitvā samma mayhaṁ dvinnaṁ
koṭṭhāsānaṁ yuttabhāvaṁ vā ayuttabhāvaṁ vā esā rukkhadevatā
jānāti ehi taṁ pucchissāmāti taṁ tattheva netvā ayye
rukkhadevatā amhākaṁ aṭṭaṁ pacchindāhīti āha. athassa pitā saraṁ
parivattetvā tenahi kathethāti āha. ayye ayaṁ paṇḍito
ahaṁ atipaṇḍito amhehi ekato vohāro kato tattha tena
kiṁ laddhabbanti. paṇḍitena eko koṭṭhāso atipaṇḍitena
dve koṭṭhāsā laddhabbāti. bodhisatto evaṁ vinicchitaṁ aṭṭaṁ
sutvā idāni devatābhāvaṁ vā adevatābhāvaṁ vā jānissāmīti
palāsaṁ āharitvā susiraṁ pūretvā aggiṁ adāsi. atipaṇḍitassa
pitā jālāya phuṭṭhakāle aḍḍhajjhāmena sarīrena dayhamāno upari
āruyha sākhaṁ gahetvā olambento bhūmiyaṁ patitvā imaṁ gāthamāha
sādhu kho paṇḍito nāma na tveva atipaṇḍito
atipaṇḍitena puttena panamhi upakuṭṭhitoti.
tattha sādhu kho paṇḍito nāmāti imasmiṁ loke paṇḍiccena
samannāgato kāraṇākāraṇaṁ ñatvā puggalo sādhu sobhano.
atipaṇḍitoti nāmamattena atipaṇḍito kūṭapuriso na tveva varaṁ.
panamhi upakuṭṭhitoti thokenamhi jhāmo aḍḍhajjhāmatova muttoti
attho.
te ubhopi majjhe bhinditvā samaṁyeva koṭṭhāsaṁ gaṇhitvā
yathākammaṁ gatā.

page number: 254

satthā pubbepesa kūṭavāṇijoyevāti imaṁ atītaṁ āharitvā
jātakaṁ samodhānesi tadā kūṭavāṇijo paccuppannepi kūṭavāṇijova
paṇḍitavāṇijo pana ahamevāti.
kūṭavāṇijajātakaṁ aṭṭhamaṁ.
--------
9 parosahassajātakaṁ
parosahassampi samāgatānanti idaṁ satthā jetavane viharanto
puthujjanapañcakapañhaṁ ārabbha kathesi.
vatthu sarabhaṅgajātake āvibhavissati. ekasmiṁ pana samaye
bhikkhū dhammasabhāyaṁ sannipatitvā āvuso dasabalena saṅkhittena kathitaṁ
dhammasenāpati sārīputto vitthārena byākāsīti therassa guṇaṁ
kathayamānā nisīdiṁsu. satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave sārīputto idāneva mayā saṅkhittena bhāsitaṁ vitthārena
byākaroti pubbepi byākarosiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
udiccabrāhmaṇakule nibbattitvā vayappatto takkasilāyaṁ
sabbasippāni uggaṇhitvā kāme pahāya isipabbajjaṁ pabbajitvā
pañcābhiññā aṭṭha samāpattiyo nibbattetvā himavante vihāsi.
parivārāpissa pañca tāpasasatāni ahesuṁ. athassa jeṭṭhantevāsiko

page number: 255

vassārattasamaye upaḍḍhaṁ isigaṇaṁ ādāya loṇambilasevanatthāya
manussapathaṁ agamāsi. tadā bodhisattassa kālakiriyasamayo jāto.
atha naṁ antevāsikā ācariya kataro vo guṇo laddhoti adhigamaṁ
pucchiṁsu. so natthi kiñcīti vatvā ābhassarabrahmaloke nibbatti.
bodhisattā hi arūpasamāpattilābhino hutvāpi abhabbaṭṭhānattā arūpabhave
na nibbattanti. antevāsikā ācariyassa adhigamo natthīti āḷāhane
sakkāraṁ na kariṁsu. jeṭṭhantevāsiko āgantvā kahaṁ ācariyoti
pucchitvā kālakatoti sutvā api ācariyaṁ adhigamaṁ pucchitthāti
āha. āma pucchimhāti. kiṁ kathesīti. natthi kiñcīti tena
vuttanti athassa amhehi sakkāro na katoti āhaṁsu.
jeṭṭhantevāsiko tumhe ācariyassa vacanatthaṁ na jānātha
ākiñcaññāyatanasamāpattilābhī ācariyoti āha. te tasmiṁ punappunaṁ
kathentepi na saddahiṁsu. bodhisatto taṁ kāraṇaṁ ñatvā andhabālā mama
jeṭṭhantevāsikassa na saddahanti imaṁ tesaṁ kāraṇaṁ pākaṭaṁ karissāmīti
brahmalokā āgantvā assamapadamatthake mahantena ānubhāvena
ākāse ṭhatvā jeṭṭhantevāsikassa paññānubhāvaṁ vaṇṇento imaṁ
gāthamāha
parosahassampi samāgatānaṁ
kandeyyu te vassasataṁ apaññā
ekova seyyo puriso sapañño
yo bhāsitassa vijānāti atthanti.

page number: 256

tattha parosahassampīti atirekasahassampi. samāgatānanti
sannipatitānaṁ bhāsitassa atthaṁ jānituṁ asakkontānaṁ bālānaṁ.
kandeyyu te vassasataṁ apaññāti te evaṁ samāgatā appaññā
ime bālā tāpasā viya vassasatampi vassasahassampi vassasatasahassampi
rodeyyuṁ parideveyyuṁ rodamānāpi pana atthaṁ vā kāraṇaṁ vā neva
jāneyyunti dīpeti. ekova seyyo puriso sapaññoti evarūpānaṁ
bālānaṁ parosahassatopi eko paṇḍitapurisova seyyo varataroti
attho. kīdiso sappaññoti. yo bhāsitassa vijānāti atthaṁ
ayaṁ jeṭṭhantevāsiko viyāti.
evaṁ mahāsatto ākāse ṭhitova dhammaṁ desetvā tāpasagaṇaṁ
bujjhāpetvā brahmalokameva gato. tepi tāpasā jīvitapariyosāne
brahmalokaparāyanā ahesuṁ.
satthā imaṁ dhammadesanaṁ āharitvā jātakaṁ samodhānesi tadā
jeṭṭhantevāsiko sārīputto ahosi mahābrahmā pana ahamevāti.
parosahassajātakaṁ navamaṁ.
--------

page number: 257

10 asātarūpajātakaṁ
asātaṁ sātarūpenāti idaṁ satthā kuṇḍiyanagaraṁ upanissāya
kuṇḍadhānavane viharanto koliyarājadhītaraṁ suppavāsaṁ upāsikaṁ ārabbha
kathesi.
sā hi tasmiṁ samaye satta vassāni kucchinā gabbhaṁ pariharitvā
sattāhaṁ mūḷhagabbhā ahosi. adhimattā vedanā pavattiṁsu. sā
evaṁ adhimattā vedanābhitunnāpi sammāsambuddho vata so bhagavā
yo evarūpassa dukkhassa pahānāya dhammaṁ desesi supaṭipanno vatassa
bhagavato sāvakasaṅgho yo evarūpassa dukkhassa pahānāya paṭipanno
sukhaṁ vata nibbānaṁ yattheva rūpaṁ dukkhaṁ natthīti imehi tīhi vitakkehi
dukkhaṁ adhivāsesi. sā sāmikaṁ pakkosāpetvā tañca attano
pavuttiṁ vandanasāsanañca ārocetuṁ satthu santikaṁ pesesi. satthā
vandanasāsanaṁ sutvāva sukhinī hotu suppavāsā koliyadhītā sukhinī
arogā arogaṁ puttaṁ vijāyatūti āha. saha vacanāva pana bhagavato
suppavāsā koliyadhītā sukhinī arogā arogaṁ puttaṁ vijāyi.
athassā sāmiko gehaṁ gantvā taṁ vijātaṁ disvā acchariyaṁ vata
bhoti ativiya tathāgatassānubhāvoti acchariyabbhutacittajāto ahosi.
suppavāsāpi puttaṁ vijāyitvā sattāhaṁ buddhappamukhassa bhikkhusaṅghassa
mahādānaṁ dātukāmā puna nimantanatthāya taṁ pesesi. tena kho

page number: 258

pana samayena mahāmoggallānassa upaṭṭhākena buddhappamukho
bhikkhusaṅgho nimantito hoti. satthā suppavāsāya dānassa
okāsadānatthāya therassa santikaṁ pesetvā taṁ saññāpetvā sattāhaṁ
tassā dānaṁ paṭiggahesi saddhiṁ bhikkhusaṅghena.
sattame pana divase suppavāsā puttaṁ sīvalikumāraṁ maṇḍetvā
satthārañca bhikkhusaṅghañca vandāpesi. tasmiṁ paṭipāṭiyā
sārīputtattherassa santikaṁ nīte thero tena saddhiṁ kacci te sīvali
khamanīyanti paṭisaṇṭhāraṁ akāsi. so kuto me bhante sukhaṁ svāhaṁ
satta vassāni lohakumbhiyaṁ vasinti therena saddhiṁ evarūpaṁ kathaṁ kathesi.
suppavāsā tassa vacanaṁ sutvā sattāhaṁ jāto mama putto anubuddhena
dhammasenāpatinā saddhiṁ mantetīti somanassappattā ahosi. satthā
api nu suppavāse aññepi evarūpe putte icchasīti āha. sace
bhante evarūpe aññe satta putte labheyyaṁ iccheyyāmevāhanti.
satthā udānaṁ udānetvā anumodanaṁ katvā pakkāmi. sīvalikumāropi
kho sattavassikakāleyeva sāsane uraṁ datvā pabbajitvā
paripuṇṇavasso upasampadaṁ labhitvā puññavā lābhaggayasaggappatto hutvā
paṭhaviṁ unnādetvā arahattaṁ patvā puññavantānaṁ antare
etadaggaṭṭhānaṁ pāpuṇi. athekadivasaṁ bhikkhū dhammasabhāyaṁ sannipatitvā
āvuso sīvalitthero nāma evarūpo mahāpuñño paṭṭhitapaṭṭhano
pacchimabhavikasatto satta vassāni lohakumbhiyaṁ vasi sattāhaṁ
mūḷhagabbhabhāvaṁ āpajji aho mātā mahantaṁ dukkhaṁ anubhavi te kinnu

page number: 259

kho kammamakaṁsūti kathaṁ samuṭṭhāpesuṁ. satthā tattha gantvā kāya
nuttha bhikkhave etarahi kathāya sannisinnāti pucchitvā imāya nāmāti
vutte bhikkhave sīvalino mahāpuññavatova satta vassāni lohakumbhiyaṁ
nivāso ca sattāhaṁ mūḷhagabbhabhāvappatti ca attanā katakammamūlakāva
tassā suppavāsāyapi satta vassāni kucchinā gabbhapariharaṇadukkhañca
sattāhaṁ mūḷhagabbhadukkhañca attanā katakammamūlakamevāti vatvā tehi
yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa aggamahesiyā kucchismiṁ paṭisandhiṁ gaṇhitvā vayappatto
takkasilāyaṁ sabbasippāni uggaṇhitvā pitu accayena dhammena rajjaṁ
kāresi. tasmiṁ samaye kosalarājā mahantena balena āgantvā
bārāṇasiṁ gahetvā taṁ rājānaṁ māretvā tasseva aggamahesiṁ
attano aggamahesiṁ akāsi. bārāṇasīrañño pana putto pitu
maraṇakāle niddhamanadvārena palāyitvā balaṁ saṁharitvā bārāṇasiṁ
āgantvā avidūre nisīditvā tassa rañño paṇṇaṁ pesesi rajjaṁ
vā detu yuddhaṁ vāti. so yuddhaṁ dammīti paṭipaṇṇaṁ pesesi.
rājakumārassa pana mātā taṁ sāsanaṁ sutvā yuddhena kammaṁ natthi
tassa satta divasāni sañcāraṁ pacchinditvā bārāṇasīnagaraṁ parivāretu
tato dārudakabhattaparikkhayena kilantamanussaṁ nagaraṁ vināva yuddhena
gaṇhissatīti paṇṇaṁ pesesi. so mātu sāsanaṁ sutvā satta
divasāni sañcāraṁ pacchinditvā nagaraṁ rundhi. nāgarā sañcāraṁ

page number: 260

alabhamānā sattame divase tassa rañño sīsaṁ gahetvā kumārassa
adaṁsu. kumāro nagaraṁ pavisitvā rajjaṁ gahetvā āyuhapariyosāne
yathākammaṁ gato.
so etarahi satta divasāni sañcāraṁ pacchinditvā nagaraṁ
rundhitvā gahitakammanissandena satta vassāni lohakumbhiyaṁ vasitvā
sattāhaṁ mūḷhagabbhabhāvaṁ āpajjati yampana so padumuttarapādamūle
lābhīnaṁ aggo bhaveyyanti mahādānaṁ datvā paṭṭhanaṁ akāsi yañca
vipassibuddhakāle nāgarehi saddhiṁ sahassagghanikaṁ guḷadadhiṁ datvā paṭṭhanaṁ
akāsi tassānubhāvena lābhīnaṁ aggo jāto. suppavāsāpi nagaraṁ
rundhitvā gaṇha tātāti pesitabhāvena satta vassāni kucchinā gabbhaṁ
pariharitvā sattāhaṁ mūḷhagabbhā jātāti. satthā imaṁ atītaṁ
āharitvā abhisambuddho hutvā imaṁ gāthamāha
asātaṁ sātarūpena piyarūpena appiyaṁ
dukkhaṁ sukhassa rūpena pamattamativattatīti.
tattha asātaṁ sātarūpenāti amadhurameva madhurappaṭirūpakena.
pamattamativattatīti asātaṁ appiyaṁ dukkhanti etaṁ tividhampi etena
sātarūpādinā ākārena sativippavāsavasena pamattaṁ puggalaṁ
ativattati abhibhavatīti attho. idaṁ bhagavatā yañca te mātāputtā
iminā gabbhapariharaṇagabbhavāsasaṅkhātena asātādinā pubbe
nagararundhanasātādippaṭirūpakena ajjhotthaṭā yañca idāni sā upāsikā
punapi sattakkhattuṁ evarūpaṁ asātaṁ appiyaṁ dukkhaṁ pemavatthubhūtena

page number: 261

puttasaṅkhātena sātādippaṭirūpakena ajjhotthaṭā hutvā tathā vacanaṁ
sabbampi sandhāya vuttanti veditabbaṁ.
satthā imaṁ dhammadesanaṁ āharitvā jātakaṁ samodhānesi tadā
nagaraṁ rundhitvā rajjaṁ pattakumāro sīvali ahosi mātā suppavāsā
pitā pana bārāṇasīrājā ahamevāti.
asātarūpajātakaṁ dasamaṁ.
littavaggo dasamo.
majjhimapaṇṇāsako niṭṭhito.
----------

page number: 262

footnote: * hanānīmmīkhamūla *
footnote: ******************************

page number: 263

11 parosatavaggavaṇṇanā
----------
1 parosatajātakaṁ
parosataṁ vepi samāgatānaṁ
jhāyeyyu te vassasataṁ apaññā
ekova seyyo puriso sapañño
yo bhāsitassa vijānāti atthanti
idaṁ jātakaṁ vatthuto ca veyyākaraṇato ca samodhānato ca
parosahassajātakasadisameva. kevalaṁ hettha jhāyeyyunti padamattameva
viseso. tassattho vassasataṁpi appaññā jhāyeyyuṁ olokeyyuṁ
upadhāreyyuṁ evaṁ olokentāpi pana atthaṁ vā kāraṇaṁ vā na
passanti tasmā yo bhāsitassa atthaṁ jānāti so ekova
sappañño seyyoti.
parosatajātakaṁ paṭhamaṁ.
----------
2 paṇṇikajātakaṁ
yo dukkhaphuṭṭhāya bhaveyya tāṇanti idaṁ satthā jetavane
viharanto ekaṁ paṇṇikaṁ upāsakaṁ ārabbha kathesi.
so kira sāvatthīvāsī upāsako nānappakārāni mūlapaṇṇādīni

page number: 264

ca lāvukumbhaṇḍādīni ca vikkiṇitvā jīvikaṁ kappeti. tassekā
dhītā abhirūpā pāsādikā ācārasīlasampannā hirottappasamannāgatā
kevalaṁ niccappahaṁsitamukhā. tassā samānakulesu vāreyyatthāya
āgatesu so cintesi imissā vāreyyaṁ vattati ayañca
niccappahaṁsitamukhā kumārikādhamme pana asati kumārikāya parakulaṁ gatāya
mātāpitūnaṁ garahā hoti atthi nu kho imissā kumārikāya dhammo
natthīti vīmaṁsissāmi nanti. so ekadivasaṁ dhītaraṁ pacchiṁ gāhāpetvā
araññe paṇṇatthāya araññaṁ gantvā vīmaṁsanavasena kilesasannissito
viya hutvā rahassaṁ kathaṁ kathetvā taṁ hatthe gaṇhi.
sā gahitamattāva parodantī kandantī ayuttaṁ etaṁ tāta udakato
aggipātubhāvasadisaṁ mā evarūpaṁ karohīti āha. amma mayā
vīmaṁsanatthāya tvaṁ hatthe gahitā vadehi atthidāni te
kumārikādhammoti. āma tāta atthi mayā hi lobhavasena koci puriso
na olokitapubboti. so dhītaraṁ assāsetvā maṅgalaṁ katvā parakulaṁ
pesetvā satthāraṁ vandissāmīti gandhamālādihattho jetavanaṁ gantvā
satthāraṁ vanditvā pūjetvā ekamantaṁ nisīdi. cirassaṁ āgatosīti
vutte tamatthaṁ bhagavato ārocesi. satthā upāsaka kumārikā
ciraṁ paṭṭhāya ācārasīlasampannāva tvaṁ pana na imaṁ idāneva
evaṁ vīmaṁsasi pubbepi vīmaṁsiyevāti vatvā tena yācito atītaṁ
āhari.
atīte bārāṇasiyaṁ brahmadatte rajjaṁ kārente bodhisatto

page number: 265

araññe rukkhadevatā hutvā nibbatti. atheko bārāṇasiyaṁ
paṇṇikaupāsakoti vatthuṁ paccuppannasadisameva. tena pana sā
vīmaṁsanatthāya hatthe gahitamattā paridevamānā imaṁ gāthamāha
yo dukkhaphuṭṭhāya bhaveyya tāṇaṁ
so me pitā dubbhi vane karoti
sā kassa kandāmi vanassa majjhe
yo tāyitā so sahasā karotīti.
tattha yo dukkhaphuṭṭhāya bhaveyya tāṇanti kāyikacetasikehi
dukkhehi phuṭṭhāya tāyitā patiṭṭhā bhaveyya. so me pitā dubbhi
vane karotīti so mayhaṁ dukkhaparittāyako pitā imasmiṁ vane
evarūpaṁ mittadubbhikammaṁ karoti attano jātāya dhītari vītikkamaṁ
kātuṁ maññatīti attho. kassa kandāmīti kassa rodāmi ko me
patiṭṭhā bhavissatīti dīpeti. yo tāyitā so sahasā karotīti yo
mayhaṁ tāyitā rakkhitā avassayo bhavituṁ arahati so pitāyeva
sāhasikakammaṁ karotīti attho.
atha naṁ pitā assāsetvā amma rakkhitattāsīti pucchitvā
āma tāta rakkhito me attāti. so taṁ gharaṁ netvā maṇḍetvā
maṅgalaṁ katvā parakulaṁ pesesi.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne upāsako sotāpattiphale patiṭṭhahi.

page number: 266

tadā pitā etarahi pitāva dhītā dhītāva taṁ kāraṇaṁ paccakkhato
diṭṭharukkhadevatā pana ahamevāti.
paṇṇikajātakaṁ dutiyaṁ.
--------
3 verijātakaṁ
yattha verī nivīsatīti idaṁ satthā jetavane viharanto
anāthapiṇḍikaṁ ārabbha kathesi.
anāthapiṇḍiko kira bhogagāmakaṁ gantvā āgacchanto
antarāmagge core disvā antaramagge vasituṁ na yuttaṁ sāvatthimeva
gamissāmīti vegena goṇe pājetvā sāvatthimeva āgantvā
punadivase vihāraṁ gato satthu etamatthaṁ ārocesi. satthā
pubbepi gahapati paṇḍitā antarāmagge core disvā antarāmagge
avilambamānā attano vasanaṭṭhānameva gamiṁsūti vatvā tena yācito
atītaṁ āhari.
atīte barāṇasiyaṁ brahmadatte rajjaṁ kārente bodhisatto
mahāvibhavo seṭṭhī hutvā ekaṁ gāmakanimantanaṁ bhuñjanatthāya gantvā
paccāgacchanto antarāmagge core disvā antarāmagge avasitvāva
vegena goṇe pājento attano gehameva āgantvā nānaggarasehi
paribhuñjitvā mahāsayane nisinno corānaṁ hatthato muccitvā
nibbhayaṭṭhānaṁ attano gehaṁ āgatomhīti udānavasena imaṁ gāthamāha

page number: 267

yattha verī nivīsati na vase tattha paṇḍito
ekarattiṁ dvirattiṁ vā dukkhaṁ vasati verisūti.
tattha verīti veracetanāsamaṅgipuggalo. nivīsatīti patiṭṭhāti.
na vase tattha paṇḍitoti so veripuggalo yasmiṁ ṭhāne patiṭṭhito
hutvā vasati tattha paṇḍito paṇḍiccena samannāgato na vaseyya.
kiṁkāraṇā. ekarattiṁ dvirattiṁ vā dukkhaṁ vasati verisūti verīnañhi
antare vasanto ekāhampi dvīhampi dukkhameva vasatīti attho.
evaṁ bodhisatto udānaṁ udānetvā dānādīni puññāni
katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
ahameva bārāṇasīseṭṭhī ahosinti.
verijātakaṁ tatiyaṁ.
---------
4 mittavindajātakaṁ
catubbhi aṭṭhajjhagamāti idaṁ satthā jetavane viharanto eka
dubbacabhikkhuṁ ārabbha kathesi.
vatthuṁ heṭṭhā mittavindajātake vuttanayeneva vitthāretabbaṁ
idaṁ pana jātakaṁ kassapabuddhakālikaṁ. tasmiṁ hi kāle uracak
ukkhipitvā niraye paccamāno eko nerayikasatto bhante kiṁ nu kho
pāpakaṁ akāsinti bodhisattaṁ pucchi. bodhisatto tayā idañcidañ

page number: 268

pāpakammaṁ katanti vatvā imaṁ gāthamāha
catubbhi aṭṭhajjhagamā aṭṭhābhipi ca soḷasa
soḷasābhi ca battiṁsa atricchaṁ cakkamāsado
icchāhatassa posassa cakkaṁ bhamati matthaketi.
tattha catubbhi aṭṭhajjhagamāti samuddantare catasso vimānapetiyo
labhitvā tāhi asantuṭṭho atricchatāya purato gantvā
aparā aṭṭhapi adhigatosīti attho. sesapadadvayepi eseva nayo.
atricchaṁ cakkamāsadoti evaṁ sakalābhena asantuṭṭho atricchaṁ atra
atra icchanto purato lābhaṁ paṭṭhento idāni cakkamāsado idaṁ
uracakkaṁ pattosi tassa te evaṁ icchāhatassa posassa taṇhāya
hatassa upahatassa tava cakkaṁ bhamati matthake pāsāṇacakkaṁ ayacakkanti
imesu dvīsu khuradhāraṁ ayacakkaṁ tassa matthake punappunaṁ pavattanavasena
bhamantaṁ disvā evamāha.
vatvā ca pana attano devalokameva gato. sopi
nerayikasatto attano pāpe khīṇe yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
mittavindako dubbacabhikkhu ahosi devaputto pana ahamevāti.
mittavindajātakaṁ catutthaṁ.
---------

page number: 269

5 dubbalakaṭṭhajātakaṁ
bahumpetaṁ vane kaṭṭhanti idaṁ satthā jetavane viharanto ekaṁ
uttasatabhikkhuṁ ārabbha kathesi.
so kira sāvatthīvāsī eko kulaputto satthu dhammadesanaṁ
sutvā pabbajitvā maraṇabhīruko ahosi. rattiṭṭhānadivāṭṭhānesu
vātassa vā vījantassa sukkhadaṇḍakassa vā patantassa pakkhicatuppādānaṁ
vā saddaṁ sutvā maraṇabhayasantajjito mahāviravaṁ viravanto
palāyati. tassa hi maritabbaṁ mayāti satimattampi natthi. sace
hi so ahaṁ marissāmīti jāneyya na maraṇaṁ bhāyeyya
maraṇassatikammaṭṭhānassa panassa abhāvitattāva bhāyati. tassa so
maraṇabhīrukabhāvo bhikkhusaṅghe pākaṭo jāto. athekadivasaṁ dhammasabhāyaṁ
bhikkhū kathaṁ samuṭṭhāpesuṁ āvuso asuko nāma bhikkhu maraṇabhīruko
maraṇaṁ bhāyati bhikkhunā nāma avassaṁ mayā maritabbanti
maraṇassatikammaṭṭhānaṁ bhāvetuṁ vaṭṭatīti. satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte taṁ bhikkhuṁ pakkosāpetvā saccaṁ kira tvaṁ bhikkhu maraṇabhīrukoti
pucchitvā saccaṁ bhanteti vutte bhikkhave mā etassa bhikkhuno
anattamanā hotha nāyaṁ idāneva maraṇabhīruko pubbepi
maraṇabhīrukoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 270

himavante rukkhadevatā hutvā nibbatti. tasmiṁ kāle bārāṇasīrājā
attano maṅgalahatthiṁ ānañjakāraṇaṁ sikkhāpetuṁ hatthācariyānaṁ adāsi.
taṁ ālāne niccalaṁ bandhitvā tomarahatthā manussā parivāretvā
ānañjakāraṇaṁ karonti. so taṁ kāraṇaṁ kāriyamāno vedanaṁ
adhivāsetuṁ asakkonto ālānaṁ bhinditvā manusse palāpetvā
himavantaṁ pāvisi. manussā taṁ gahetuṁ asakkontā nivattiṁsu.
so tattha maraṇabhīruko ahosi vātasaddādīni sutvā kampamāno
maraṇabhayatajjito soṇḍaṁ vidhūnitvā vegena palāyati. ālāne
bandhitvā ānañjakāraṇaṁ karaṇakālo viyassa hoti. kāyassādaṁ
vā cittassādaṁ vā alabhanto kampamāno vicarati. rukkhadevatā
naṁ disvā khandhaviṭape ṭhatvā imaṁ gāthamāha
bahumpetaṁ vane kaṭṭhaṁ vāto bhañjati dubbalaṁ
tassa ce bhāyasi nāga kīso nūna bhavissasīti.
tattha ayaṁ piṇḍattho yaṁ etaṁ dubbalaṁ kaṭṭhaṁ puratthimādibhedo
vāto bhañjati taṁ imasmiṁ vane bahuṁ sulabhaṁ tattha tattha vijjati
sace tvaṁ tassa bhāyasi evaṁ sante niccaṁ bhīto maṁsalohitakkhayaṁ
patvā kīso nūna bhavissasi imasmiṁ pana vane tava bhayaṁ nāma
natthi tasmā ito paṭṭhāya mā bhāyīti.
evaṁ devatā tassa ovādaṁ adāsi. sopi tato paṭṭhāya
nibbhayo ahosi.
satthā imaṁ dhammadesanaṁ āharitvā saccāni pakāsetvā jātakaṁ

page number: 271

samodhānesi. saccapariyosāne so bhikkhu sotāpattiphale patiṭṭhahi.
tadā nāgo ayaṁ bhikkhu ahosi rukkhadevatā pana ahamevāti.
dubbalakaṭṭhajātakaṁ pañcamaṁ.
-------
6 udañcanijātakaṁ
sukhaṁ vata maṁ jīvantanti idaṁ satthā jetavane viharanto
thullakumārikappalobhanaṁ ārabbha kathesi. vatthu terasanipāte
cūḷanāradakassapajātakeyeva āvibhavissati. taṁ pana bhikkhuṁ satthā saccaṁ
kira bhikkhu ukkaṇṭhitosīti pucchitvā saccaṁ bhagavāti vutte kattha
te cittaṁ paṭibaddhanti pucchi. so ekissā thullakumārikāyāti
āha. atha naṁ satthā ayante bhikkhu anatthakārikā pubbepi
tvaṁ etaṁ nissāya sīlabyasanaṁ patvā pajjhāyanto vicaramāno
paṇḍite nissāya sukhaṁ labhīti vatvā atītaṁ āhari.
atīte bārāṇasiyaṁ brahmadatte rajjaṁ kārenteti atītavatthumpi
cūḷanāradakassapajātakeyeva āvibhavissati. tadā pana bodhisatto
sāyaṁ phalāphale ādāya āgantvā paṇṇasālādvāraṁ vivaritvā
pavisitvā puttaṁ cūḷatāpasaṁ etadavoca tāta tvaṁ aññesu divasesu
dārūni āharasi pānīyaṁ paribhojanīyaṁ āharasi aggiṁ karosi ajja
pana ekampi akatvā kasmā dummukho pajjhāyanto nisīdasīti.
tāta tumhesu phalāphalatthāya gatesu ekā itthī āgantvā maṁ

page number: 272

palobhetvā ādāya gantuṁ āraddhā ahampana tumhehi vissajjito
gamissāmīti na gacchiṁ asukaṭṭhāneva taṁ nisīdāpetvā āgatomhi
idāni gacchāmahaṁ tātāti. bodhisatto na sakkā etaṁ nivattetunti
ñatvā tenahi tāta gaccha esā pana taṁ netvā yadā
macchamaṁsādīni vā khāditukāmā bhavissati sappiloṇataṇḍulādīhi vā
panassā attho bhavissati tadā idañcidañcāharāti taṁ kilamessati
tadā mayhaṁ guṇaṁ saritvā palāyitvā idheva āgaccheyyāsīti
vissajjesi. so tāya saddhiṁ manussapathaṁ agamāsi. atha naṁ
attano vasaṁ gametvā maṁsaṁ āhara macchaṁ āharāti yena yena
atthikā hoti taṁ taṁ āharāpeti. tadā so ayaṁ maṁ attano
dāsaṁ viya kammakaraṁ viya katvā pīḷetīti palāyitvā pitu santikaṁ
āgantvā pitaraṁ vanditvā ṭhitakova imaṁ gāthamāha
sukhaṁ vata maṁ jīvantaṁ pacamānā udañcanī
cori jāyappavādena telaṁ loṇañca yācatīti.
tattha sukhaṁ vata maṁ jīvantanti tāta tumhākaṁ santike maṁ
sukhaṁ jīvantaṁ. pacamānāti tāpayamānā pīḷayamānā yaṁ yaṁ khāditukāmā
hoti taṁ taṁ pacamānā. udakaṁ añcanti etāyāti udañcanī.
cāṭito vā kūpato vā udakaṁ osiñcanaghaṭikāyetaṁ nāmaṁ. sā
pana udañcanī udakaṁ viya ghaṭikāya yena yenatthikā taṁ taṁ
ākaḍḍhatiyevāti attho. cori jāyappavādenāti bhariyāti nāmena
ekā corī maṁ madhuravacanena upalāpetvā tattha netvā telaṁ

page number: 273

loṇañca yañca aññaṁ icchati taṁ sabbaṁ yācati dāsaṁ viya
kammakaraṁ viya katvā āharāpetīti tasmā aguṇaṁ kathesi.
atha naṁ bodhisatto assāsetvā hotu tāta ehi tvaṁ
mettaṁ bhāvehi karuṇaṁ bhāvehīti cattāro brahmavihāre ācikkhi
kasiṇaparikammaṁ ācikkhi. so nacirasseva abhiññā ca samāpattiyo
ca uppādetvā brahmavihāre bhāvetvā saddhiṁ pitarā brahmaloke
nibbatti.
satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne so bhikkhu sotāpattiphale
patiṭṭhahi. tadā thullakumārikā etarahi thullakumārikā
cūḷakumāratāpaso ukkaṇṭhitabhikkhu ahosi pitā pana ahamevāti.
udañcanijātakaṁ chaṭṭhaṁ.
--------------
7 sālittakajātakaṁ
sādhu kho sippakannāmāti idaṁ satthā jetavane viharanto ekaṁ
haṁsappaharaṇakaṁ bhikkhuṁ ārabbha kathesi.
so kireko sāvatthīvāsikulaputto sālittakasippe nipphattiṁ
patto. sālittakasippanti sakkharākhipanasippaṁ vuccati. so ekadivasaṁ
dhammaṁ sutvā sāsane uraṁ datvā pabbajitvā upasampadaṁ labhi

page number: 274

na pana sikkhākāmo na paṭipattisādhako ahosi. so ekadivasaṁ ekaṁ
daharabhikkhuṁ ādāya aciravatiṁ gantvā nhāyitvā nadītīre aṭṭhāsi.
tasmiṁ samaye dve setahaṁsā ākāsena gacchanti. so taṁ daharaṁ
āha imaṁ pacchimahaṁsaṁ sakkharāya akkhimhi paharitvā pādamūle te
pātemīti. itaro kathaṁ pātessasi na sakkhissasi paharitunti
āha. itaro tiṭṭhatu tāvassa orato akkhiṁ parato akkhimhi
taṁ paharāmīti. idāni pana asantaṁ kathesīti. tenahi upadhārehīti
ekaṁ tikhiṇasakkharaṁ gahetvā aṅguliyā parivattetvā tassa haṁsassa
pacchato khipi. sā ruhunti saddamakāsi. haṁso parissayena
bhavitabbanti nivattetvā saddaṁ sotuṁ ārabhi. itaro tasmiṁ khaṇe
ekaṁ vaṭṭasakkharaṁ gahetvā tassa nivattetvā olokentassa aparabhāge
akkhiṁ pahari. sakkharā itarampi akkhiṁ vinivijjhitvā gatā.
haṁso mahāravaṁ ravanto pādamūleyeva pati. tato tato bhikkhū
āgantvā garahitvā ananucchavikaṁ te katanti satthu santikaṁ netvā
bhante iminā idannāma katanti tamatthaṁ ārocesuṁ. satthā taṁ
bhikkhuṁ garahitvā na bhikkhave idāneva esa tasmiṁ sippe kusalo
pubbepi kusaloyeva ahosīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa amacco ahosi. tasmiṁ kāle rañño purohito atimukharo
hoti bahubhāṇī. tasmiṁ kathetuṁ āraddhe aññe okāsameva na
labhanti. rājāpi cintesi kadā nu kho etassa vacanapacchedakaṁ

page number: 275

kañci labhissāmīti. so tato paṭṭhāya tathārūpaṁ ekaṁ upadhārento
vicarati. tasmiṁ kāle bārāṇasiyaṁ eko pīṭhasappi sakkharākhipanasippe
nipphattiṁ patto. gāmadārakā naṁ rathakaṁ āropetvā ākaḍḍhamānā
bārāṇasīnagaradvāramūle eko viṭapasampanno mahānigrodho atthi
tattha ānetvā samparivāretvā kākaṇikādīni datvā hatthirūpakaṁ kara
assarūpakaṁ karāti vadanti. so sakkharā khipitvā nigrodhapaṇṇesu
nānārūpāni dasseti. sabbāni paṇṇāni chiddāvacchiddāneva ahesuṁ.
atha bārāṇasīrājā uyyānaṁ gacchanto taṁ ṭhānaṁ pāpuṇi.
ussāraṇabhayena sabbe dārakā palāyiṁsu. pīṭhasappi tattheva nipajji.
rājā nigrodhamūlaṁ patvā ratheva nisinno pattānaṁ chiddatāya
chāyaṁ kabarakabaraṁ disvā olokento sabbesaṁ pattānaṁ chiddabhāvaṁ
disvā kenetāni evaṁ katānīti pucchi. pīṭhasappinā devāti.
rājā imaṁ nissāya brāhmaṇassa vacanapacchedaṁ kātuṁ sakkā
bhavissatīti cintetvā kahaṁ bhaṇe pīṭhasappīti pucchi. vicinantā
naṁ mūlantare nipannaṁ disvā ayaṁ devāti āhariṁsu. rājā taṁ
pakkosāpetvā parisaṁ ussāretvā pucchi amhākaṁ santike eko
mukharabrāhmaṇo atthi sakkhissasi taṁ nissaddaṁ kātunti.
nāḷimattā ajalaṇḍikā labhanto sakkhissāmi devāti. rājā pīṭhasappiṁ
gharaṁ netvā antosāṇiyaṁ nisīdāpetvā sāṇiyā chiddaṁ kāretvā
brāhmaṇassa chiddābhimukhaṁ āsanaṁ paññāpetvā nāḷimattā sukkhā
ajalaṇḍikā pīṭhasappissa santike ṭhapāpetvā brāhmaṇaṁ

page number: 276

upaṭṭhānakāle āgataṁ tasmiṁ āsane nisīdāpetvā kathaṁ samuṭṭhāpesi.
brāhmaṇo aññesaṁ okāsaṁ adatvā raññā saddhiṁ kathetuṁ
ārabhi. athassa so pīṭhasappi sāṇicchiddena ekekaṁ ajalaṇḍikaṁ
pacchiyaṁ pavesento viya tālutalamhiyeva pāteti. brāhmaṇo
āgatāgataṁ nāḷiyaṁ telaṁ pavesento viya gilati. sabbā parikkhayaṁ
gamiṁsu. tassa tā nāḷimattā ajalaṇḍikā kucchiṁ paviṭṭhā
aḍḍhāḷhakamattā ahesuṁ. rājā tāsaṁ parikkhīṇabhāvaṁ ñatvā
āha ācariya tumhehi atimukharatāya nāḷimattā ajalaṇḍikā gilitā
kiñci na jānittha itodāni uttariṁ jirāpetuṁ na sakkhissatha gacchatha
piyaṅgudakaṁ pivitvā chaḍḍetvā attānaṁ arogaṁ karothāti. brāhmaṇo
tato paṭṭhāya pihitamukho viya hutvā kathentenāpi saddhiṁ akathanasīlo
ahosi. rājā iminā me kaṇṇasukhaṁ katanti pīṭhasappissa
satasahassuṭṭhānake catūsu disāsu cattāro gāme adāsi. bodhisatto
rājānaṁ upasaṅkamitvā deva sippaṁ nāma loke paṇḍitehi
uggaṇhitabbaṁ pīṭhasappinā sālittakamattenāpi ayaṁ sampatti laddhāti vatvā
imaṁ gāthamāha
sādhu kho sippakannāma api yādisakīdisaṁ
passa khañjappahārena laddhā gāmā catuddisāti.
tattha passa khañjappahārenāti passa mahārāja iminā
khañjapīṭhasappinā ajalaṇḍikāpahārena catuddisā cattāro gāmā laddhā
aññesaṁ sippānaṁ ko ānisaṁsaparicchedoti sippassa guṇaṁ kathesi.

page number: 277

satthā imaṁ dhammadesanaṁ āharitvā jātakaṁ samodhānesi tadā
pīṭhasappi ayaṁ bhikkhu ahosi rājā ānando paṇḍitāmacco
pana ahamevāti.
sālittakajātakaṁ sattamaṁ.
----------
8 bāhiyajātakaṁ
sikkheyya sikkhitabbānīti idaṁ satthā vesāliṁ upanissāya mahāvane
kūṭāgārasālāyaṁ viharanto ekaṁ licchaviṁ ārabbha kathesi.
so kira licchavirājā saddho pasanno buddhappamukhaṁ bhikkhusaṅghaṁ
nimantetvā attano nivesane mahādānaṁ pavattesi. bhariyā panassa
thūlaṅgappaccaṅgā uddhumātakanimittasadisā anākappasampannā ahosi.
satthā bhattakiccāvasāne anumodanaṁ katvā vihāraṁ gantvā bhikkhūnaṁ
ovādaṁ datvā gandhakuṭiṁ pāvisi. bhikkhū dhammasabhāyaṁ kathaṁ samuṭṭhāpesuṁ
āvuso tassa nāma licchavirañño tāvābhirūpassa tādisā bhariyā
thūlaṅgappaccaṅgā anākappasampannā kathaṁ so tāya saddhiṁ abhiramatīti.
satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave esa idāneva pubbepi
thūlasarīrāyaeva itthiyā saddhiṁ abhiramīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
tassa amacco ahosi. athekā janapaditthī thūlasarīrā

page number: 278

anākappasampannā bhatiṁ kurumānā rājaṅgaṇassa avidūre gacchamānā
sarīravalañjapīḷitā hutvā nivatthasāṭakena sarīraṁ paṭicchādetvā nisīditvā
sarīravalañjaṁ muñcitvā khippameva uṭṭhāsi. tasmiṁ khaṇe bārāṇasīrājā
vātapānena rājaṅgaṇaṁ olokento taṁ disvā cintesi ayaṁ
evarūpe aṅgaṇaṭṭhāne sarīravalañjaṁ muñcamānā hirottappaṁ appahāya
nivāsaneneva paṭicchannā hutvā sarīravalañjaṁ mocetvā khippaṁ uṭṭhitā
imāya nīrogāya bhavitabbaṁ etissā vatthu visuddhaṁ bhavissati
visuddhe vatthusmiṁ eko putto labbhamāno visuddho puññavā
bhavissati imaṁ mayā aggamahesiṁ kātuṁ vaṭṭatīti. so tassā
apariggahitabhāvaṁ ñatvā āṇāpetvā aggamahesiṭṭhānaṁ adāsi.
sā tassa piyā ahosi manāpā nacirasseva ekaṁ puttaṁ vijāyi. so
panassā putto cakkavattirājā ahosi. bodhisatto tassā
yasasampattiṁ disvā tathārūpaṁ vacanokāsaṁ labhitvā deva sikkhitabbayuttaṁ
nāma sippaṁ kasmā na sikkhitabbaṁ yatra hi nāmāyaṁ mahāpuññā
hirottappaṁ appahāya paṭicchannenākārena sarīravalañjaṁ kurumānā
tumhe ārādhetvā evarūpaṁ sampattiṁ pattāti vatvā sikkhitabbayuttakānaṁ
vaṇṇaṁ kathento imaṁ gāthamāha
sikkheyya sikkhitabbāni santi sacchandino janā
bāhiyāpi suhannena rājānaṁ abhirādhayīti.
tattha santi sacchandinoti tesu sippesu sacchandā janā
atthiyeva. bāhiyāti bāhiyajanapade jātā saṁvaḍḍhā itthī.

page number: 279

suhannenāti hirottappaṁ appahāya paṭicchannākārena hannaṁ suhannannāma.
tena suhannena. rājānaṁ abhirādhayīti devaṁ abhirādhayitvā
imaṁ sampattiṁ pattāti.
evaṁ mahāsatto sikkhitabbayuttakānaṁ sippānaṁ guṇaṁ kathesi.
satthā imaṁ dhammadesanaṁ āharitvā jātakaṁ samodhānesi tadā
jāyapatikā etarahi jāyapatikāva paṇḍitāmacco pana ahamevāti.
bāhiyajātakaṁ aṭṭhamaṁ.
-------
9 kuṇḍakapūvajātakaṁ
yathanno puriso hotīti idaṁ satthā sāvatthiyaṁ viharanto
mahāduggataṁ ārabbha kathesi.
sāvatthiyaṁ hi kadāci ekameva kulaṁ buddhappamukhassa bhikkhusaṅghassa
dānaṁ deti kadāci tīṇi cattāri ekato hutvā kadāci gaṇabandhena
kadāci vīthisabhāgena kadāci sakalanagaraṁ chandakaṁ saṁharitvā. tadā
pana vīthibhattaṁ nāma ahosi. atha manussā buddhappamukhassa
bhikkhusaṅghassa yāguṁ datvā khajjakaṁ āharathāti āhaṁsu. tadā
paneko paresaṁ bhatikārako duggatamanusso tattha vīthiyaṁ vasamāno
cintesi ahaṁ yāguṁ dātuṁ na sakkhissāmi khajjakampi dassāmīti
saṇhaṁ kuṇḍakaṁ maddāpetvā udakena temetvā akkapaṇṇena
veṭhetvā kukkuḷe pacitvā idaṁ buddhassa dassāmīti taṁ ādāya

page number: 280

gantvā satthu santike ṭhito khajjakaṁ āharathāti ekasmiṁ vacane
vuttamatte sabbappaṭhamaṁ gantvā taṁ pūvaṁ satthu patte patiṭṭhāpetvā
aṭṭhāsi. satthā aññehi dīyamānaṁ khajjakaṁ agahetvā tameva
pūvakhajjakaṁ paribhuñji.
tasmiṁyeva khaṇe sammāsambuddhena kira mahāduggatassa
kuṇḍakakhajjakaṁ ajigucchitvā amataṁ viya paribhuttanti sakalanagaraṁ
ekakolāhalamahosi. rājarājamahāmattādayo antamaso dovārike upādāya
sabbeva sannipatitvā satthāraṁ vanditvā mahāduggataṁ upasaṅkamitvā
handa bho sataṁ gahetvā dve satāni gahetvā pañca satāni
gahetvā amhākaṁ pattiṁ dehīti vadiṁsu. so satthāraṁ paṭipucchitvā
jānissāmīti satthu santikaṁ gantvā tamatthaṁ ārocesi. satthā
dhanaṁ gahetvā sabbasattānaṁ pattiṁ dehīti āha. so dhanaṁ gahetuṁ
ārabhi. manussā diguṇacatugguṇāṭṭhaguṇādivasena dadantā nava
hiraññakoṭiyo adaṁsu. satthā anumodanaṁ katvā vihāraṁ gantvā
bhikkhūhi vatte dassite sugatovādaṁ datvā gandhakuṭiṁ pāvisi. rājā
sāyaṇhasamaye mahāduggataṁ pakkosāpetvā seṭṭhiṭṭhānena pūjesi.
bhikkhū dhammasabhāyaṁ kathaṁ samuṭṭhāpesuṁ āvuso satthā mahāduggatena
dinnaṁ kuṇḍakapūvaṁ ajigucchanto amataṁ viya paribhuñji mahāduggatopi
bahudhanañca seṭṭhiṭṭhānañca labhitvā mahāsampattiṁ pattoti. satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva mayā

page number: 281

ajigucchantena tassa kuṇḍakapūvo paribhutto pubbe rukkhadevatāyapi
hutvā paribhuttoyeva tadāpi cesa maṁ nissāya seṭṭhiṭṭhānaṁ
alatthevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
ekasmiṁ eraṇḍarukkhe devatā hutvā nibbatti. tadā tasmiṁ
gāmake manussā rukkhadevatāmaṅgalikā honti. athekasmiṁ chaṇe
sampatte manussā attano rukkhadevatānaṁ balikammaṁ akaṁsu. atheko
duggatamanusso te manusse rukkhadevatā paṭijaggante disvā ekaṁ
eraṇḍarukkhaṁ paṭijaggati. manussā attano devatānaṁ nānappakārāni
mālāgandhavilepanāni ceva khajjabhojjādīni ca ādāya gacchiṁsu. so
pana kuṇḍakapūvañceva uḷuṅkena ca udakaṁ ādāya gantvā
eraṇḍarukkhassa avidūre ṭhatvā cintesi devatā nāma dibbakhajjakāni
khādanti mayhaṁ devatā imaṁ kuṇḍakapūvaṁ na khādissati kiṁ iminā
kāraṇena nāsemi ahameva naṁ khādissāmīti tatova nivatti.
bodhisatto khandhaviṭape ṭhatvā bho purisa sace tvaṁ issaro
bhaveyyāsi mayhaṁ madhurakhajjakaṁ dadeyyāsi tvaṁ pana duggato
ahaṁ tava pūvaṁ na khāditvā aññaṁ kiṁ khādissāmi mā me koṭṭhāsaṁ
nāsehīti vatvā imaṁ gāthamāha
yathanno puriso hoti tathannā tassa devatā
āharetaṁ kuṇḍapūvaṁ mā me bhāgaṁ vināsayāti.

page number: 282

tattha yathannoti yathānurūpabhojano. tathannāti tassa purisassa
devatāpi tathārūpabhojanāva hoti. āharetaṁ kuṇḍapūvanti etaṁ
kuṇḍakena katapūvaṁ ānehi mayhaṁ bhāgaṁ mā vināsehīti.
so nivattitvā bodhisattaṁ oloketvā balikammamakāsi.
bodhisatto tato ojaṁ paribhuñjitvā purisa tvaṁ kimatthaṁ maṁ
paṭijaggasīti āha. duggatomhi sāmi taṁ nissāya duggatabhāvato
muccitukāmatāya paṭijaggāmīti. ambho purisa mā cintayi tayā
kataññussa katavedino pūjā katā imaṁ eraṇḍarukkhaṁ parikkhipitvā
nidhikumbhiyo gīvāya gīvaṁ āhacca ṭhitā tvaṁ rañño ācikkhitvā
sakaṭehi dhanaṁ āharitvā rājaṅgaṇe rāsiṁ karohi rājā te tussitvā
seṭṭhiṭṭhānaṁ dassatīti vatvā bodhisatto antaradhāyi. so tathā
akāsi. rājāpissa seṭṭhiṭṭhānaṁ adāsi. iti so bodhisattaṁ
nissāya mahāsampattiṁ patvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
duggato etarahi duggato ahosi eraṇḍarukkhadevatā pana ahamevāti.
kuṇḍakapūvajātakaṁ navamaṁ.
-----------

page number: 283

10 sabbasaṁhārakapañho
sabbasaṁhārako natthīti ayaṁ sabbasaṁhārakapañho sabbākārena
ummaggajātake āvibhavissatīti.
sabbasaṁhārakapañho niṭṭhito.
parosatavaggo ekādasamo.
-------------

page number: 284

footnote: * hanānīmmīkhamūla *
footnote: *****************************

page number: 285

12 haṁsivaggavaṇṇanā
--------
1 gadrabhapañho
haṁsi tuvaṁ evaṁ maññasīti ayaṁpi gadrabhapañho ummaggajātakeyeva
āvibhavissati.
gadrabhapañho niṭṭhito.
---------
2 amarādevīpañho
yena sattuvilaṅgā cāti ayampi amarādevīpañho nāma tattheva
āvibhavissati.
amarādevīpañho niṭṭhito.
---------
3 sigālajātakaṁ
saddahāsi sigālassāti imaṁ satthā veḷuvane viharanto devadattaṁ
ārabbha kathesi.
tasmiṁ samaye bhikkhū dhammasabhāyaṁ sannipatitvā āvuso devadattena
pañca bhikkhusatāni ādāya gayāsīsaṁ gantvā yaṁ samaṇo gotamo

page number: 286

karoti na so dhammo yamahaṁ karomi ayameva dhammoti te
bhikkhū attano laddhiṁ gāhāpetvā ṭhānappattaṁ musāvādaṁ katvā
saṅghaṁ bhinditvā ekasīmāyaṁ dve uposathā katāti devadattassa
aguṇaṁ kathentā nisīdiṁsu. satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave devadatto idāneva musāvādī pubbepi musāvādīyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
susānapasse rukkhadevatā hutvā nibbatti. tadā bārāṇasiyaṁ
nakkhattaṁ saṅghuṭṭhaṁ. manussā yakkhabalikammaṁ karomāti tesu tesu
caccararacchādiṭṭhānesu macchamaṁsādīni vippakiritvā kapālakesu bahuṁ suraṁ
ṭhapayiṁsu. atheko sigālo aḍḍharattisamaye niddhamanena nagaraṁ pavisitvā
macchamaṁsādīni khāditvā suraṁ pivitvā punnāgagacchantaraṁ pavisitvā
yāva aruṇuggamanā niddaṁ okkami. so pabujjhitvā ālokaṁ
disvā idāni nikkhamituṁ na sakkāti maggasamīpaṁ gantvā adissamāno
nipajjitvā aññe manusse disvāpi kiñci avatvā ekaṁ brāhmaṇaṁ
mukhadhovanatthāya gacchantaṁ disvā cintesi brāhmaṇā nāma dhanalobhā
honti imaṁ dhanena palobhetvā yathā maṁ upakacchantare katvā
nagarā nīharati tathā karissāmīti. so manussabhāsāya brāhmaṇāti
āha. so nivattitvā ko maṁ pakkosatīti āha. ahaṁ
brāhmaṇāti. kiṁkāraṇāti. brāhmaṇa mayhaṁ dve kahāpaṇasatāni

page number: 287

atthi sace maṁ upakacchantare katvā uttarāsaṅgena paṭicchādetvā
yathā na koci passati tathā nagarā nikkhamāpetuṁ sakkosi tuyhaṁ
te kahāpaṇe dassāmīti. brāhmaṇo dhanalobhena sādhūti sampaṭicchitvā
tathā katvā ādāya nagarā nikkhamitvā thokaṁ agamāsi.
atha naṁ sigālo pucchi kataraṁ ṭhānaṁ brāhmaṇāti. asukaṁ
nāmāti. aññaṁ thokaṁ ṭhānaṁ gacchāti. evaṁ punappunaṁ vadanto
mahāsusānaṁ patvā idha maṁ otārehīti āha. atha naṁ otāresi.
sigālo tenahi brāhmaṇa uttarisāṭakaṁ paṭṭharāti āha. so
dhanalobhena attano uttarāsaṅgaṁ paṭṭhari. atha naṁ imaṁ rukkhamūlaṁ
khaṇāhīti paṭhavīkhaṇane yojetvā brāhmaṇassa uttarisāṭakaṁ abhiruyha
catūsu kaṇṇesu majjhe cāti pañcasu ṭhānesu sarīranissandaṁ pātetvā
makkhetvā ceva temetvā ca susānavanaṁ pāvisi. bodhisatto
rukkhaviṭape ṭhatvā imaṁ gāthamāha
saddahāsi sigālassa surāpītassa brāhmaṇa
sippikānaṁ sataṁ natthi kuto kaṁsasatā duveti.
tattha saddahāsīti saddahasi. ayameva vā pāṭho.
pattiyāyasīti attho. sippikānaṁ sataṁ natthīti etassa hi sippikānaṁ
satampi natthi. kuto kaṁsasatā duveti dve kahāpaṇasatāni panassa
kutoyevāti.
bodhisatto imaṁ gāthaṁ vatvā gaccha brāhmaṇa tava sāṭakaṁ
dhovitvā nhāyitvā attano kammaṁ karohīti vatvā antaradhāyi.

page number: 288

brāhmaṇo tathā katvā vañcito vatamhi imināti domanassappatto
pakkāmi.
satthā imaṁ dhammadesanaṁ āharitvā jātakaṁ samodhānesi tadā
sigālo devadatto ahosi rukkhadevatā pana ahamevāti.
sigālajātakaṁ tatiyaṁ.
---------
4 mitacintijātakaṁ
bahucintī appacintī cāti idaṁ satthā jetavane viharanto dve
mahallakatthere ārabbha kathesi.
te kira janapade ekasmiṁ araññavāse vassaṁ vasitvā satthu
dassanatthāya gacchissāmāti pātheyyaṁ sajjetvā ajja gacchāma
sve gacchāmāti māsaṁ atikkamitvā puna pātheyyaṁ sajjetvā tatheva
māsaṁ puna māsanti evaṁ attano kusītabhāvena ceva nivāsanaṭṭhāne
ca sāpekkhāya tayo māse atikkamitvā tato nikkhamma jetavanaṁ
gantvā sabhāgaṭṭhāne pattacīvaraṁ paṭisāmetvā satthāraṁ passiṁsu.
atha naṁ bhikkhū pucchiṁsu suciraṁ vo āvuso buddhupaṭṭhānaṁ akarontānaṁ
kasmā evaṁ cirāyitthāti. te etamatthaṁ ārocesuṁ. atha nesaṁ
so ālasiyakusītabhāvo saṅghe pākaṭo jāto. dhammasabhāyampi nesaṁ
bhikkhū tameva ālasiyabhāvaṁ nissāya kathaṁ samuṭṭhāpesuṁ. satthā
āgantvā kāya nuttha bhikkhave etarahi kathāya sannisinnāti

page number: 289

pucchitvā imāya nāmāti vutte te pakkosāpetvā saccaṁ kira
tumhe bhikkhave alasā kusītāti pucchitvā saccaṁ bhanteti vutte
na bhikkhave idāneva te alasā pubbepi alasā ceva nivāsanaṭṭhāne
ca sālayā sāpekkhāti vatvā atītaṁ āhari.
atīte bārāṇasiyaṁ brahmadatte rajjaṁ kārente bārāṇasiyaṁ
tayo macchā ahesuṁ. bahucintī appacintī mitacintīti tesaṁ nāmāni.
te araññato manussapathaṁ āgamiṁsu. tattha mitacantī itare dve
evamāha ayaṁ manussapatho nāma sāsaṅko sappaṭibhayo kevaṭṭā
nānappakārāni jālakuminādīni khipitvā macche gaṇhanti mayaṁ
araññameva gacchāmāti. itare dve janā alasatāya ceva
āmisagiddhatāya ca ajja gacchāma sve gacchāmāti tayo māse
atikkāmesuṁ. atha kevaṭṭā nadiyaṁ jāle khipiṁsu. bahucintī appacintī
ca gocaraṁ gaṇhantā purato gacchanti te attano bālatāya
jālagandhaṁ asallakkhetvā jālakucchimeva pavisiṁsu. mitacintī pacchato
āgacchanto jālagandhaṁ sallakkhetvā tesañca jālakucchismiṁ paviṭṭhabhāvaṁ
ñatvā imesaṁ kusītānaṁ andhabālānaṁ jīvitadānaṁ dassāmīti cintetvā
bahipassena jālakucchiṭṭhānaṁ gantvā jālakucchiṁ phāletvā nikkhantasadiso
hutvā udakaṁ āloḷento jālassa purato patitvā puna jālakucchiṁ
pavisitvā pacchimabhāgena phāletvā nikkhantasadiso udakaṁ āloḷento
pacchimabhāge pati. kevaṭṭā macchā jālaṁ phāletvā gatāti

page number: 290

maññamānā jālakoṭiyaṁ gahetvā ukkhipiṁsu. te dvepi macchā
jālato muccitvā udake patiṁsu. iti tehi mitacintiṁ nissāya
jīvitaṁ laddhaṁ.
satthā imaṁ atītaṁ āharitvā abhisambuddho hutvā imaṁ gāthamāha
bahucintī appacintī ca ubho jāle abajjhare
mitacintī amocesi ubho tattha samāgatāti.
tattha bahucintīti bahucintanāya vitakkabahulatāya evaṁladdhanāmo.
itaresupi dvīsu ayameva nayo. ubho tattha samāgatāti mitacintiṁ
nissāya laddhajīvitā tattha udakesu puna ubhopi janā mitacintinā
saddhiṁ samāgatāti attho.
evaṁ satthā imaṁ dhammadesanaṁ āharitvā saccāni pakāsetvā
jātakaṁ samodhānesi. saccapariyosāne mahallakabhikkhū sotāpattiphale
patiṭṭhahiṁsu. tadā bahucintī appacintī ca ime dve bhikkhū ahesuṁ
mitacintī pana ahamevāti.
mitacintijātakaṁ catutthaṁ.
-------

page number: 291

5 anusāsikajātakaṁ
yāyaññamanusāsatīti idaṁ satthā jetavane viharanto ekaṁ
anusāsikabhikkhuniṁ ārabbha kathesi.
sā kira sāvatthīvāsinī ekā kuladhītā pabbajitvā upasampannakālato
paṭṭhāya samaṇadhamme ananuyuttā āmisagiddhā hutvā yattha
aññā bhikkhuniyo na gacchanti tādise nagarassa ekadese piṇḍāya
carati. athassā manussā paṇītapiṇḍapātaṁ denti. sā rasataṇhāya
bajjhitvā sace imasmiṁ padese aññā bhikkhuniyo piṇḍāya
carissanti mayhaṁ lābho parihāyissati yathā etaṁ padesaṁ aññā
nāgacchanti evaṁ mayā kātuṁ vaṭṭatīti cintetvā bhikkhunīupassayaṁ
gantvā ayye asukaṭṭhāne caṇḍo hatthī caṇḍo asso
caṇḍo kukkuro carati saparissayaṭṭhānaṁ mā tattha piṇḍāya
caritthāti bhikkhuniyo anusāsati. tassā sutvā ekā bhikkhunīpi
taṁ padesaṁ gīvaṁ parivattetvā na olokesi. tassā ekasmiṁ
divase piṇḍāya carantiyā vegenekaṁ gehaṁ pavisantiyā caṇḍo
meṇḍako paharitvā ūruṭṭhikaṁ bhindi. manussā vegena upadhāvitvā
dvidhā bhinnaṁ ūruṭṭhikaṁ ekato bandhitvā taṁ bhikkhuniṁ mañcenādāya
bhikkhunīupassayaṁ nayiṁsu. bhikkhuniyo ayaṁ aññā bhikkhuniyo
anusāsitvā sayaṁ tasmiṁ padese carantī ūruṁ bhindāpetvā āgatāti
parihāsaṁ akaṁsu. taṁpi tāya katakāraṇaṁ nacirasseva bhikkhusaṅghe pākaṭaṁ

page number: 292

ahosi. athekadivasaṁ dhammasabhāyaṁ bhikkhū āvuso anusāsikabhikkhunī
aññā anusāsitvā sayaṁ tasmiṁ padese caramānā caṇḍena meṇḍakena
ūruṁ bhindāpesīti tassā aguṇakathaṁ kathesuṁ. satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepesā aññe
anusāsatiyeva sayampana na vattati niccakālaṁ dukkhameva anubhavatīti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
araññasakuṇayoniyaṁ nibbattitvā vayappatto sakuṇajeṭṭhako hutvā
anekasakuṇasataparivāro himavantaṁ pāvisi. tassa tattha vasanakāle
ekā caṇḍālasakuṇikā mahāvattanimaggaṁ gantvā gocaraṁ gaṇhāti.
sā tattha sakaṭehi patitāni vīhimuggavījādīni labhitvā yathā idāni
imaṁ padesaṁ aññe sakuṇā nāgacchanti tathā karissāmīti cintetvā
sakuṇasaṅghassa ovādaṁ deti vattanimahāmaggo nāma sappaṭibhayo
hatthiassādayo ceva caṇḍagoṇayuttayānāni ca sañcaranti sahasā
uppatituṁ na sakkā hoti na tattha gantabbanti. sakuṇasaṅgho
tassā anusāsikātveva nāmaṁ akāsi. sā ekadivasaṁ
vattanimahāmagge carantī atimahāvegena āgacchantassa yānassa saddaṁ
sutvā nivattitvā oloketvā dūre tāvāti caratiyeva. atha
naṁ yānaṁ vātavegena sīghameva sampāpuṇi. sā uṭṭhātuṁ nāsakkhi.
cakkaṁ bhinditvā gataṁ. sakuṇajeṭṭhako sakuṇe samānento taṁ

page number: 293

adisvā anusāsikā na dissati upadhāretha nanti āha.
sakuṇā upadhārentā taṁ mahāmagge dvedhā bhinnaṁ disvā
sakuṇajeṭṭhakassa ārocesuṁ. sakuṇajeṭṭhako sā aññā sakuṇikā
nivāretvā sayaṁ tattha caramānā dvidhā bhinnāti vatvā imaṁ gāthamāha
yāyaññamanusāsati sayaṁ loluppacārinī
sāyaṁ vipakkhikā seti hatā cakkena sālikāti.
tattha yāyaññamanusāsatīti yakāro padasandhikaro yā
aññamanusāsatīti attho. sayaṁ lolupcārinīti attano loluppacārinī
samānā. sāyaṁ vipakkhikā setīti sā esā vigatapakkhā hutvā
mahāmagge sayati. hatā cakkena sālikāti yānacakkena hatā
sālikā sakuṇikāti.
satthā imaṁ dhammadesanaṁ āharitvā jātakaṁ samodhānesi tadā
anusāsikā sakuṇikā anusāsikā bhikkhunī ahosi sakuṇajeṭṭhako pana
ahamevāti.
anusāsikajātakaṁ pañcamaṁ.
--------

page number: 294

6 dubbacajātakaṁ
atikaramakarācariyāti idaṁ satthā jetavane viharanto ekaṁ
dubbacaṁ bhikkhuṁ ārabbha kathesi.
tassa vatthuṁ navanipāte gijjhajātake āvibhavissati. satthā
pana taṁ bhikkhuṁ āmantetvā bhikkhu na tvaṁ idāneva dubbaco
pubbepi dubbaco dubbacabhāvena paṇḍitānaṁ ovādaṁ akaronto
sattippahārena jīvitakkhayaṁ pattosīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
laṅghananaṭakayoniyaṁ paṭisandhiṁ gahetvā vayappatto paññavā upāyakusalo
ahosi. so ekassa laṅghanakassa santike sattilaṅghanasippaṁ
sikkhitvā ācariyena saddhiṁ sippaṁ dassento vicarati. ācariyo
panassa catunnaññeva sattīnaṁ laṅghanasippaṁ jānāti na pañcannaṁ.
so ekadivasaṁ ekasmiṁ gāmake sippaṁ dassento surāmadamatto
pañca sattiyo laṅghissāmīti paṭipāṭiyā ṭhapesi. atha naṁ bodhisatto
āha ācariya tvaṁ pañcasattilaṅghanasippaṁ na jānāsi ekaṁ sattiṁ
hara sace laṅghissasi pañcamāya sattiyā viddho marissasīti. so
pana surāmadamattatāya tvampi mayhaṁ pamāṇaṁ na jānāsīti tassa
vacanaṁ anādiyitvā catasso laṅghitvā pañcamāya sattiyā daṇḍake
madhukapupphaṁ viya āvuto paridevamāno nipajji. atha naṁ bodhisatto
paṇḍitānaṁ vacanaṁ akatvā imaṁ byasanaṁ pattosīti vatvā imaṁ gāthamāha

page number: 295

atikaramakarācariya mayhampetaṁ na ruccati
catutthe laṅghayitvāna pañcamāyasi āvutoti.
tattha atikaramakarācariyāti ācariya ajja tvaṁ atikaraṁ akari
attano karaṇato atirekakaraṇaṁ akarīti attho. mayhampetaṁ na
ruccatīti mayhaṁ antevāsikassa samānassa etaṁ tava karaṇaṁ na ruccati
tena te ahaṁ paṭhamameva kathesinti dīpeti. catutthe laṅghayitvānāti
catutthe sattiphale apatitvā attānaṁ laṅghitvā. pañcamāyasi
āvutoti paṇḍitānaṁ vacanaṁ agaṇhanto idāni pañcamāya sattiyā
āvutosīti.
idaṁ vatvā ācariyaṁ sattito apanetvā kattabbayuttakaṁ akāsi.
satthā imaṁ atītaṁ āharitvā jātakaṁ samodhānesi tadā ācariyo
ayaṁ dubbaco ahosi antevāsiko pana ahamevāti.
dubbacajātakaṁ chaṭṭhaṁ.
-------
7 tittirajātakaṁ
accuggatā atibalatāti idaṁ satthā jetavane viharanto kokālikaṁ
ārabbha kathesi. tassa vatthuṁ terasanipāte takkāriyajātake
āvibhavissati.
satthā pana na bhikkhave kokāliko idāneva attano vācaṁ
nissāya naṭṭho pubbepi nassiyevāti vatvā atītaṁ āhari.

page number: 296

atīte bārāṇasiyaṁ brahmadatte rajjaṁ kārente bodhisatto
udiccabrāhmaṇakule nibbattitvā vayappatto takkasilāyaṁ
sabbasippāni uggaṇhitvā kāme pahāya isipabbajjaṁ pabbajitvā
pañcābhiññāaṭṭhasamāpattiyo nibbattesi. himavantappadese sabbo
isigaṇo sannipatitvā taṁ ovādācariyaṁ katvā parivāresi. so
pañcannaṁ isisatānaṁ ovādācariyo hutvā jhānakīḷāya kīḷanto
himavante vasati. tadā eko paṇḍurogī tāpaso kuṭhāriṁ gahetvā
kaṭṭhaṁ phāleti. atheko mukharatāpaso tassa santike nisīditvā idha
pahāraṁ dehi idha pahāraṁ dehīti taṁ tāpasaṁ rosesi. so kujjhitvā
nadāni me tvaṁ dāruphālanasippaṁ sikkhāpanakācariyoti tiṇhaṁ kuṭhāriṁ
ukkhipitvā ekappahāreneva jīvitakkhayaṁ pāpesi. bodhisatto tassa
sarīrakiccaṁ kāresi. tadā assamapadato avidūre ekasmiṁ vammikapāde
eko tittiro vasati. so sāyaṁ pātaṁ vammikamatthake ṭhatvā
mahāvassitaṁ vassi. taṁ sutvā eko luddako tittirena bhavitabbanti
cintetvā saddasaññāya gantvā taṁ vadhitvā ādāya gato.
bodhisatto tassa saddaṁ assuṇanto asukaṭṭhāne tittiro vasati
kiṁ nu kho tassa saddo na suyyatīti tāpase pucchi. te
bodhisattassa tamatthaṁ ārocesuṁ. so ubhopi tāni kāraṇāni saṁsandetvā
isigaṇamajjhe imaṁ gāthamāha
accuggatā atibalatā ativelaṁ pabhāsitā
vācā hanati dummedhaṁ tittiraṁvātivassitanti.

page number: 297

tattha accuggatāti atiuggatā. atibalatāti punappunaṁ
bhāsamānena atibalasabhāvā. ativelaṁ pabhāsitāti atikkantavelā
pamāṇātikkamena bhāsitā. tittiraṁvātivassitanti yathā tittiraṁ
ativassitaṁ hanati tathā evarūpā vācā dummedhaṁ bālapuggalaṁ hanatīti.
evaṁ bodhisatto isigaṇassa ovādaṁ datvā cattāro
brahmavihāre bhāvetvā brahmalokaparāyano ahosi.
satthā na bhikkhave kokāliko idāneva attano vacanaṁ
nissāya naṭṭho pubbepi nassiyevāti vatvā imaṁ dhammadesanaṁ
āharitvā jātakaṁ samodhānesi tadā dubbaco tāpaso kokāliko
ahosi isigaṇā buddhaparisā gaṇasatthā pana ahamevāti.
tittirajātakaṁ sattamaṁ.
--------
8 vaṭṭakajātakaṁ
nācintayanto purisoti idaṁ satthā jetavane viharanto
uttaraseṭṭhiputtaṁ ārabbha kathesi.
sāvatthiyaṁ kira uttaraseṭṭhī nāma ahosi mahāvibhavo. tassa
bhariyāya kucchiyaṁ eko puññavā satto brahmalokā cavitvā
paṭisandhiṁ gahetvā vayappatto abhirūpo pāsādiko ahosi brahmavaṇṇī.
athekadivasaṁ sāvatthiyaṁ kattikacchaṇanakkhatte saṅghuṭṭhe sabbo

page number: 298

loko nakkhattanissito ahosi. tassa sahāyakā aññe seṭṭhiputtā
sapajāpatikā ahesuṁ. uttaraseṭṭhiputtassa pana dīgharattaṁ brahmaloke
vasitattā kilesesu cittaṁ na allīyati. athassa sahāyakā
uttaraseṭṭhiputtassāpi ekaṁ itthiṁ ānetvā nakkhattaṁ kīḷissāmāti
mantayitvā taṁ upasaṅkamitvā samma imasmiṁ nagare kattikacchaṇo saṅghuṭṭho
tuyahaṁpi ekaṁ itthiṁ ānetvā nakkhattaṁ kīḷissāmāti āhaṁsu. na
mamattho itthiyāti ca vuttepi naṁ punappunaṁ nibbandhitvā
sampaṭicchāpetvā ekaṁ vaṇṇadāsiṁ sabbālaṅkārappaṭimaṇḍitaṁ katvā tassa
gharaṁ netvā tvaṁ seṭṭhiputtassa santikaṁ gacchāhīti sayanagharaṁ
pesetvā nikkhamiṁsu. sayanagharaṁ paviṭṭhampi taṁ seṭṭhiputto na
oloketi nālapati. sā cintesi ayaṁ evarūpaṁ sobhaggappattaṁ
uttamavisālasampannaṁ maṁ neva oloketi nālapati idāni naṁ attano
itthīkuṭṭaitthīlīḷhāya olokāpessāmīti itthīlīḷhaṁ dassentī
pahaṭṭhākārena aggadante vivaritvā hasitaṁ akāsi. seṭṭhiputto
oloketvā dantaṭṭhike nimittaṁ gaṇhi. aṭṭhikasaññā uppajji.
sakalaṁpi taṁ sarīraṁ aṭṭhikasaṅkhalikā viya paññāyi. so tassā
paribbayaṁ datvā gacchāhīti uyyojesi.
taṁ tassā gharā otiṇṇaṁ eko issaro antaravīthiyaṁ disvā
paribbayaṁ datvā attano gharaṁ nesi. sattāhe vītivatte nakkhattaṁ
ghositaṁ. vaṇṇadāsiyā mātā dhītu āgamanaṁ adisvā seṭṭhiputtānaṁ
santikaṁ gantvā kahaṁ sāti pucchi. te uttaraseṭṭhiputtassa

page number: 299

gharaṁ gantvā kahaṁ sāti pucchiṁsu. taṁ khaṇaññeva tassā paribbayaṁ
datvā uyyojesinti. athassā mātā rodantī kahaṁ dhītaraṁ me
na passāmi dhītaraṁ me samānethāti uttaraseṭṭhiputtaṁ ādāya
rañño santikaṁ agamāsi. rājā aṭṭaṁ vinicchinanto ime te
seṭṭhiputtā vaṇṇadāsiṁ ānetvā tuyhaṁ adaṁsūti pucchi. āma
devāti. idāni sā kahanti. na jānāmi taṁ khaṇaññeva naṁ
uyyojesinti. idāni tvaṁ samānetuṁ sakkosīti. na sakkomi
devāti. rājā sace samānetuṁ na sakkoti rājāṇamassa
karothāti āha. atha naṁ pacchābāhuṁ bandhitvā rājāṇaṁ karissāmāti
gahetvā pakkamiṁsu. seṭṭhiputtaṁ kira vaṇṇadāsiṁ samānetuṁ asakkontaṁ
rājāṇaṁ kāretīti sakalanagaraṁ ekakolāhalamahosi. mahājano ure
hatthe ṭhapetvā kiṁ nāmetaṁ sāmi attano vo ananucchavikaṁ
laddhanti paridevati. seṭṭhiputtassa pacchato pacchato paridevanto
gacchati. seṭṭhiputto cintesi idaṁ mayhaṁ evarūpaṁ dukkhaṁ agāre
vasanabhāvena sampannaṁ sace ito muccissāmi mahāgotamasammāsambuddhassa
santike pabbajissāmīti.
sāpi kho vaṇṇadāsī taṁ kolāhalasaddaṁ sutvā kiṁsaddo
nāmesoti pucchitvā taṁ pavuttiṁ sutvā vegena otaritvā ussaratha
sāmi maṁ rājapurisānaṁ daṭṭhuṁ dethāti attānaṁ dasseti. rājapurisā
taṁ disvā mātaraṁ sampaṭicchāpetvā seṭṭhiputtaṁ muñcitvā pakkamiṁsu.
so sahāyaparivutova nadiṁ gantvā sīsaṁ nhāyitvā gehaṁ gantvā

page number: 300

bhuttapātarāso mātāpitaro pabbajjaṁ anujānāpetvā cīvarasāṭake
ādāya mahantena parivārena satthu santikaṁ gantvā vanditvā
pabbajjaṁ yācitvā pabbajjañca upasampadañca labhitvā
avissaṭṭhakammaṭṭhāno vipassanaṁ vaḍḍhetvā nacirasseva arahatte patiṭṭhāsi.
athekadivasaṁ dhammasabhāyaṁ sannipatitā bhikkhū āvuso uttaraseṭṭhiputto
attano bhaye uppanne sāsanassa guṇaṁ jānitvā imamhā
dukkhā muccamāno pabbajissāmīti cintetvā tena sucintitena
maraṇamutto ceva pabbajito ca aggaphale patiṭṭhitoti tassa guṇakathaṁ
kathesuṁ. satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave
uttaraseṭṭhiputtova bhaye uppanne iminā upāyena imamhā dukkhā
muccissāmīti cintetvā maraṇabhayā mutto atīte paṇḍitāpi
attano bhaye uppanne imamhā dukkhā muccissāmīti cintetvā
maraṇabhayadukkhato mucciṁsuyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
cutipaṭisandhivasena parivattento vaṭṭakayoniyaṁ nibbatti. tadā eko
vaṭṭakaluddako araññā bahū vaṭṭake āharitvā gehe ṭhapetvā
gocaraṁ datvā manussānaṁ mūlaṁ gahetvā āgatānaṁ hatthe vaṭṭake
vikkiṇanto jīvikaṁ kappeti. so ekadivasaṁ bahūhi vaṭṭakehi
saddhiṁ bodhisattampi gahetvā ānesi. bodhisatto cintesi sacāhaṁ
iminā dinnaṁ gocaraṁ pānīyañca paribhuñjissāmi ayaṁ maṁ gahetvā

page number: 301

āgatānaṁ manussānaṁ dassati sace panāhaṁ na paribhuñjissāmi ahaṁ
milāyissāmi atha maṁ milātaṁ disvā manussā na gaṇhissanti
evaṁ me sotthi bhavissati imaṁ upāyaṁ karissāmīti. so tathā
karonto milāyitvā aṭṭhicammamatto ahosi. manussā taṁ disvā
na gaṇhiṁsu. luddako bodhisattaṁ ṭhapetvā sesesu vaṭṭakesu
parikkhīṇesu pacchito nīharitvā dvāre ṭhapetvā bodhisattaṁ hatthatale
katvā kiṁ nu kho ayaṁ vaṭṭakoti naṁ oloketuṁ āraddho.
athassa pamattabhāvaṁ ñatvā bodhisatto pakkhe pasāretvā uppatitvā
araññameva gato. aññe vaṭṭakā taṁ disvā kiṁ nu kho na
paññāyasi kahaṁ gatosīti pucchitvā luddakena gahitomhīti vutte
kinti katvā muttosīti pucchiṁsu. bodhisatto ahaṁ tena dinnagocaraṁ
agahetvā pānīyaṁ apivitvā upāyacintāvasena muttoti vatvā imaṁ
gāthamāha
nācintayanto puriso visesamadhigacchati
cintitassa phalaṁ passa muttosmi vadhabandhanāti.
tatrāyaṁ piṇḍattho puriso dukkhaṁ patvā iminā nāma
upāyena imamhā dukkhā muccissāmīti acintayanto attano
dukkhamokkhasaṅkhātaṁ visesaṁ nādhigacchati idāni pana mayā cintitakammassa
phalaṁ passa teneva upāyena muttosmi vadhabandhanā maraṇato ca
bandhanato ca mutto ahanti.
evaṁ bodhisatto attanā katakāraṇaṁ ācikkhi.

page number: 302

satthā imaṁ dhammadesanaṁ āharitvā jātakaṁ samodhānesi tadā
muttavaṭṭako pana ahamevāti.
vaṭṭakajātakaṁ aṭṭhamaṁ.
-------
9 akālarāvijātakaṁ
amātāpitusaṁvaḍḍhoti idaṁ satthā jetavane viharanto ekaṁ
akālarāviṁ bhikkhuṁ ārabbha kathesi.
so kira sāvatthīvāsikulaputto sāsane pabbajitvā vattaṁ vā
sikkhaṁ vā na uggaṇhi. so imasmiṁ kāle mayā vattaṁ kātabbaṁ
imasmiṁ kāle upaṭṭhātabbaṁ imasmiṁ kāle uggahetabbaṁ imasmiṁ
kāle sajjhāyitabbanti na jānāti paṭhamayāmepi majjhimayāmepi
pacchimayāmepi pabuddhakkhaṇeyeva mahāsaddaṁ karoti. bhikkhū niddaṁ na
labhanti. dhammasabhāyaṁ bhikkhū āvuso asukabhikkhu evarūpe
ratanasāsane pabbajitvā vattaṁ vā sikkhaṁ vā kālaṁ vā akālaṁ na
jānātīti tassa aguṇaṁ kathesuṁ. satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idānevesa akālarāvī pubbepi akālarāvīyeva
kālākālaṁ ajānanabhāvena ca gīvāya valitāya jīvitakkhayaṁ pattoti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 303

udiccabrāhmaṇakule nibbattitvā vayappatto sabbasippe pāraṁ
gantvā bārāṇasiyaṁ disāpāmokkho ācariyo hutvā pañcasate
māṇave sippaṁ vācesi. tesaṁ māṇavānaṁ eko kālarāvī kukkuṭo
atthi. te tassa vassitasaddena uṭṭhāya sippaṁ sikkhanti. so
kālamakāsi. te aññaṁ kukkuṭaṁ pariyesantā caranti. atheko māṇavako
susānavane dārūni uddharanto ekaṁ kukkuṭaṁ disvā ānetvā pañjare
ṭhapetvā paṭijaggati. so susāne vaḍḍhitattā asukavelāya
vassitabbanti ajānanto kadāci atirattiṁ vassati kadāci
aruṇuggamane. māṇavā tassa atirattiṁ vassitakāle sippaṁ sikkhantā
yāva aruṇuggamanā sikkhituṁ asakkontā niddāyamānā gahitaṭṭhānaṁpi
na passanti atippabhāte vassitakāle sajjhāyassa okāsameva
na labhanti. māṇavā atirattiṁ vā vassati atippabhāte vā
imaṁ nissāya amhākaṁ sippaṁ na niṭṭhāyissatīti taṁ gahetvā gīvaṁ
vaṭṭetvā jīvitakkhayaṁ pāpetvā akālarāvī kukkuṭo amhehi
ghātitoti ācariyassa kathesuṁ. ācariyo ovādaṁ agahetvā
saṁvaḍḍhitabhāvena maraṇaṁ pattoti vatvā imaṁ gāthamāha
amātāpitusaṁvaḍḍho anācariyakule vasaṁ
nāyaṁ kālamakālaṁ vā abhijānāti kukkuṭoti.
tattha amātāpitusaṁvaḍḍhoti mātāpitaro nissāya tesaṁ ovādaṁ
agahetvā saṁvaḍḍho. anācariyakule vasanti ācariyakulepi avasamāno
ācariyasikkhāpakaṁ kañci nissāya vasitattāti attho. kālamakālaṁ

page number: 304

vāti imasmiṁ kāle vassitabbaṁ imasmiṁ kāle na vassitabbanti
evaṁ vassitabbayuttakaṁ kālaṁ akālaṁ vā esa kukkuṭo na jānāti
ajānanabhāveneva jīvitakkhayaṁ pattoti.
idaṁ kāraṇaṁ dassetvā bodhisatto yāvatāyukaṁ ṭhatvā yathākammaṁ
gato.
satthā imaṁ dhammadesanaṁ āharitvā jātakaṁ samodhānesi tadā
akālarāvī kukkuṭo ayaṁ bhikkhu ahosi antevāsikā buddhaparisā
ācariyo pana ahamevāti.
akālarāvijātakaṁ navamaṁ.
---------
10 bandhanamokkhajātakaṁ
abaddhā tattha bajjhantīti idaṁ satthā jetavane viharanto
ciñcamāṇavikaṁ ārabbha kathesi. tassā vatthu dvādasanipāte
mahāpadumajātake āvibhavissati.
tadā pana satthā na bhikkhave ciñcamāṇavikā idāneva maṁ
abhūtena abbhācikkhati pubbepi abbhācikkhiyevāti vatvā atītaṁ
āhari.
atīte bārāṇasiyaṁ brahmadatte rajjaṁ kārente bodhisatto
purohitassa gehe nibbatto vayappatto pitu accayena tassa
purohito ahosi. tena aggamahesiyā varo dinno hoti bhadde

page number: 305

yaṁ icchasi taṁ vadeyyāsīti. sā evamāha mayhaṁ añño varo
nāma na dullabho ito paṭṭhāya aññā itthī kilesavasena na
oloketabbāti. so paṭikkhipitvāpi punappunaṁ pīḷiyamāno tassā
vacanaṁ atikkamituṁ asakkonto sampaṭicchitvā tato paṭṭhāya soḷasasu
nāṭakitthīsahassesu kilesavasena ekaṁ itthimpi na olokesi.
athassa paccanto kupito. paccante ṭhitā yodhā corehi saddhiṁ
dve tayo saṅgāme katvā ito uttariṁ mayaṁ na sakkomāti rañño
paṇṇaṁ pesesuṁ. rājā tattha gantukāmo balakāyaṁ saṁharitvā taṁ
pakkositvā bhadde ahaṁ paccantaṁ gacchāmi tattha nānappakārāni
yuddhāni honti jayaparājayopi anibaddho tādisesu ṭhānesu mātugāmo
dupparihāro tvaṁ idheva nivattāhīti āha. sāpi na sakkā
deva mayā nivattitunti punappunaṁ raññā paṭikkhittā āha tenahi
ekekaṁ yojanaṁ gantvā mayhaṁ sukhadukkhaṁ jānanatthaṁ ekekaṁ manussaṁ
peseyyāthāti. rājā sādhūti sampaṭicchitvā bodhisattaṁ nagare
ṭhapetvā mahantena balakāyena nikkhamitvā gacchanto yojane yojane
ekekaṁ purisaṁ amhākaṁ ārogyaṁ ārocetvā deviyā sukhadukkhaṁ
jānitvā āgacchāti pesesi. sā āgatāgatapurisaṁ rājā taṁ kimatthaṁ
pesesīti pucchitvā tumhākaṁ sukhadukkhaṁ jānanatthāyāti vutte tenahi
ehīti tena saddhiṁ asaddhammaṁ paṭisevati. rājā dvattiṁsayojanamaggaṁ
gacchanto dvattiṁsa jane pesesi. sā sabbehi tehi saddhiṁ tatheva
akāsi.

page number: 306

rājā paccantaṁ vūpasametvā janapadaṁ samassāsetvā puna
āgacchanto tatheva dvattiṁsa jane pesesi. sā tehipi saddhiṁ
vippaṭipajjiyeva. rājā āgantvā jayakhandhāvāraṭṭhāne ṭhatvā
nagaraṁ paṭijaggāpetūti bodhisattassa paṇṇaṁ pesesi. bodhisatto sakalanagaraṁ
paṭijaggāpetvā rājanivesanaṁ paṭijaggāpento deviyā vasanaṭṭhānaṁ
agamāsi. sā bodhisattassa rūpasobhaggappattaṁ kāyaṁ disvā saṇṭhātuṁ
asakkontī ehi brāhmaṇa sayanaṁ abhiruhāti āha. bodhisatto
mā evaṁ avaca rājāpi me garu akusalāpi bhāyāmi na sakkā mayā
evaṁ kātunti āha. catussaṭṭhiyā pādamūlikānaṁ neva rājā garu
na akusalā bhāyanti taveva rājā garu tvaṁyeva ca akusalā
bhāyasīti. āma sace tesampi evaṁ bhaveyya na evarūpaṁ kareyyaṁ
ahampana jānamāno evarūpaṁ sāhasikakammaṁ na karissāmīti. kiṁ
bahuṁ vippalapasi sace me vacanaṁ na karosi sīsante chindāpessāmīti.
tiṭṭhatu ekasmiṁ attabhāve sīsaṁ attabhāvasahassepi sīse
chindantena na sakkā mayā evarūpaṁ kātunti. sā hotu
jānissāmīti bodhisattaṁ tajjetvā attano gabbhaṁ pavisitvā sarīre
nakhavalañjaṁ dassetvā telena gattāni abbhañjitvā kiliṭṭhavatthaṁ
nivāsetvā gilānālayaṁ katvā dāsiyo āṇāpesi raññā kahaṁ
devīti vutte gilānāti katheyyāthāti.
bodhisattopi rañño paṭipathaṁ agamāsi. rājā nagaraṁ padakkhiṇaṁ
katvā pāsādaṁ abhiruyha kahaṁ devīti pucchi. gilānā devāti.

page number: 307

so sirigabbhaṁ pavisitvā tassā piṭṭhiṁ parimajjanto kinte bhadde
aphāsukanti pucchi. sā tuṇhī ahosi. tatiyavāre rājānaṁ
oloketvā tvaṁpi mahārāja jīvasi nāma mādisāpi itthiyo
sassāmikāyevāti āha. kiṁ pana etaṁ bhaddeti. tumhehi
nagaraṁ rakkhanatthāya ṭhapitapurohito nivesanaṁ paṭijaggāmīti idhāgantvā
attano vacanaṁ akarontaṁ maṁ paharitvā attano manaṁ pūretvā gatoti.
rājā aggimhi pakkhittaloṇasakkharā viya kodhena taṭataṭāyanto
sirigabbhā nikkhamitvā dovārikapādamūlikādayo pakkosāpetvā gacchatha
bhaṇe purohitaṁ pacchābāhuṁ bandhitvā vajbheāvappattaṁ katvā
nagarā nīharitvā āghātanaṁ netvā sīsamassa chindathāti āha. te
vegena gantvā taṁ pacchābāhuṁ bandhitvā vajjhabheriṁ cārāpesuṁ.
bodhisatto cintesi addhā tāya duṭṭhadeviyā rājā puretaraṁ paribhinno
ajjadānāhaṁ attano baleneva attānaṁ mocessāmīti. so te
purise āha bho tumhe maṁ amārentā rañño dassetvāva
mārethāti. kiṁkāraṇāti. ahaṁ rājakammiko bahuṁ me kammaṁ kataṁ
bahūni nidhiṭṭhānāni jānāmi rājakuṭumbaṁ mayā vicāritaṁ sace maṁ
rañño na dassessatha bahuṁ dhanaṁ nassissati mayā rañño sāpateyye
ācikkhite pacchā kātabbaṁ karothāti. te taṁ rañño dassayiṁsu.
rājā taṁ disvāva kasmā bho brāhmaṇa mayi lajjaṁ nākāsi
kasmā te evarūpaṁ pāpakammaṁ katanti āha. mahārāja so
ahaṁ sotthiyakule jāto mayā kunthakipillakamattopi pāṇātipāto

page number: 308

na katapubbo tiṇasalākamattampi adinnaṁ nādinnapubbaṁ lobhavasena
paresaṁ itthī akkhīni ummiletvāpi na olokitapubbā hasanavasenāpi
musā na bhāsitapubbā kusaggenāpi majjaṁ na pīvitapubbaṁ ahaṁ
tumhesu niraparādho sā pana bālā lobhavasena maṁ hatthe gahetvā
mayā paṭikkhittā maṁ tajjetvā attanā katapāpaṁ uttānaṁ katvā
mama ācikkhitvā antogabbhaṁ paviṭṭhā ahaṁ niraparādho paṇṇaṁ
gahetvā pana āgatā catussaṭṭhijanā sāparādhā te pakkositvā
tassā tesaṁ vacanaṁ kataṁ na katanti puccha devāti. rājā te
catussaṭṭhijane bandhāpetvā deviṁ pakkosāpetvā tayā etehi
saddhiṁ pāpakammaṁ kataṁ na katanti pucchi kataṁ devāti vutte taṁ
pacchābāhuṁ bandhāpetvā imesaṁ catussaṭṭhijanānaṁ sīsāni chindathāti
āṇāpesi. atha naṁ bodhisatto āha natthi mahārāja etesaṁ
doso devī attano ruciṁ kārāpesi niraparādhā ete tasmā
nesaṁ khamatha tassāpi doso natthi itthiyo nāma methunadhammena
atittā jātisabhāvo hi esa etāsaṁ bhavitabbayuttakameva hoti
tasmā etassāpi khamathāti nānappakārena rājānaṁ saññāpetvā
te catussaṭṭhijane tañca bālaṁ mocetvā sabbesaṁ yathāsakāni ṭhānāni
dāpesi. evaṁ te sabbe mocāpetvā sakaṭṭhāne patiṭṭhāpetvā
bodhisatto rājānaṁ upasaṅkamitvā mahārāja andhabālānaṁ nāma
avatthukena vacanena abandhitabbayuttakā paṇḍitā pacchābāhuṁ bandhā
paṇḍitā kāraṇayuttena vacanena pacchābāhuṁ bandhāpi muttā evaṁ

page number: 309

bālā nāma abandhitabbayuttakepi bandhāpenti paṇḍitā bandhehi
mocentīti vatvā imaṁ gāthamāha
abaddhā tattha bajjhanti yattha bālā pabhāsare
baddhāpi tattha muccanti yattha dhīrā pabhāsareti.
tattha abaddhāti abandhitabbayuttakā. pabhāsareti pabhāsanti
vadanti kathenti.
evaṁ bodhisatto imāya gāthāya rañño dhammaṁ desetvā
mayā idaṁ dukkhaṁ agāre vasanabhāvena laddhaṁ idāni me agārena
kiccaṁ natthi pabbajjaṁ me anujānātha devāti pabbajjaṁ anujānāpetvā
assumukhaṁ ñātijanaṁ mahantañca vibhavaṁ pahāya isipabbajjaṁ pabbajitvā
himavante vasanto abhiññā ca samāpattiyo ca nibbattetvā
brahmalokaparāyano ahosi.
satthā imaṁ dhammadesanaṁ āharitvā jātakaṁ samodhānesi tadā
duṭṭhadevī ciñcamāṇavikā ahosi rājā ānando ahosi purohito
pana ahamevāti.
bandhanamokkhajātakaṁ dasamaṁ.
haṁsivaggo dvādasamo.
-------------

page number: 310

footnote: * hanānīmmīkhamūla *
footnote: ******************************

page number: 311

13 kusanāḷivaggavaṇṇanā
---------
1 kusanāḷijātakaṁ
kare sarikkhoti idaṁ satthā jetavane viharanto anāthapiṇḍikassa
nicchayamittaṁ ārabbha kathesi.
anāthapiṇḍikassa hi mittasuhajjañātibandhavā ekato hutvā
mahāseṭṭhi ayaṁ tayā jātigottadhanadhaññādīhi neva sadiso na
uttaritaro kasmā etena saddhiṁ santhavaṁ karosi mā karohīti
punappunaṁ nivāresuṁ. anāthapiṇḍiko pana mittasanthavo nāma
hīnehipi samehipi atirekehipi kattabboyevāti tesaṁ vacanaṁ agahetvā
bhogagāmaṁ gacchanto taṁ kuṭumbarakkhakaṁ katvā agamāsīti sabbaṁ
kāḷakaṇṇivatthusmiṁ vuttanayeneva veditabbaṁ. idha pana anāthapiṇḍikena
attano gharappavattiyā ārocitāya satthā gahapati mitto nāma
khuddako natthi mittadhammaṁ rakkhituṁ samatthabhāvo cettha pamāṇaṁ
mitto nāma attanā samopi hīnopi visiṭṭhopi gahetabbo sabbepi
hi te attano pattabhāraṁ nittharantiyeva idāni tāva tvaṁ attano
nicchayamittaṁ nissāya kuṭumbassa sāmiko jāto porāṇā pana
nicchayamittaṁ nissāya vimānasāmikā jātāti vatvā tena yācito
atītaṁ āhari.

page number: 312

atīte bārāṇasiyaṁ brahmadatte rajjaṁ kārente bodhisatto
rañño uyyāne kusanāḷigacche devatā hutvā nibbatti. tasmiṁyeva
pana uyyāne maṅgalasilaṁ nissāya ujugatakkhandho parimaṇḍalasākhāviṭapasampanno
rañño santikā laddhasammāno rucamaṅgalarukkho atthi.
samukhakotipi vuccati. tasmiṁ eko mahesakkho devarājā nibbatti.
bodhisattassa tena saddhiṁ mittasanthavo ahosi. tadā rājā
ekatthambhake pāsāde vasati. tassa so thambho cali. athassa
calitabhāvaṁ rañño ārocesuṁ. rājā vaḍḍhakī pakkosāpetvā
tātā mama ekatthambhakassa maṅgalappāsādassa thambho calito ekaṁ
sāratthambhaṁ āharitvā taṁ niccalaṁ kārethāti āha. te sādhu
devāti rañño vacanaṁ sampaṭicchitvā tadanucchavikaṁ rukkhaṁ pariyesamānā
aññattha adisvā uyyānaṁ pavisitvā taṁ samukhakarukkhaṁ disvā rañño
santikaṁ gantvā kiṁ tātā diṭṭho tadanucchaviko rukkhoti vutte
diṭṭho deva apica kho naṁ chindituṁ na visahāmāti āhaṁsu.
kiṁkāraṇāti. mayaṁ aññatra rukkhaṁ apassantā uyyānaṁ pavisimhā
tatrāpi ṭhapetvā maṅgalarukkhaṁ aññaṁ na passāma iti naṁ
maṅgalarukkhatāya chindituṁ na visahāmāti. gacchatha chinditvā pāsādaṁ thiraṁ
karotha mayaṁ aññaṁ maṅgalarukkhaṁ karissāmāti. te sādhūti balikammaṁ
gahetvā uyyānaṁ gantvā sve chindissāmāti rukkhassa balikammaṁ
katvā nikkhamiṁsu. rukkhadevatā taṁ kāraṇaṁ ñatvā sve mayhaṁ
vimānaṁ nāsessati dārake gahetvā kuhiṁ gamissāmīti gantabbaṭṭhānaṁ

page number: 313

apassantī puttake gīvāyaṁ gahetvā parodi. tassā
sandiṭṭhasambhattā rukkhadevatā gantvā kiṁ etanti pucchitvā taṁ kāraṇaṁ
sutvā sayampi vaḍḍhakīnaṁ paṭikkhipanupāyaṁ apassantiyo taṁ parissajjitvā
rodituṁ ārabhiṁsu.
tasmiṁ samaye bodhisatto rukkhadevataṁ passissāmīti tattha
gantvā taṁ kāraṇaṁ sutvā hotu mā cintayittha ahaṁ taṁ
rukkhaṁ chindituṁ na dassāmi sve vaḍḍhakīnaṁ āgatakāle mama kāraṇaṁ
passathāti tā devatāyo samassāsetvā punadivase vaḍḍhakīnaṁ
āgatavelāya kakaṇṭakavesaṁ gahetvā vaḍḍhakīnaṁ purato gantvā
maṅgalarukkhassa mūlaṁ pavisitvā taṁ rukkhaṁ susiraṁ viya katvā rukkhamajjhena
abhiruhitvā khandhamatthakena nikkhamitvā sīsaṁ kampayamāno nipajji.
mahāvaḍḍhakī taṁ kakaṇṭakaṁ disvā rukkhaṁ hatthena paharitvā susirarukkho
eso nissāro hiyyo anupadhāretvāva balikammaṁ karimhāti ekaghanaṁ
mahārukkhaṁ garahitvā pakkāmi. rukkhadevatā bodhisattaṁ nissāya
vimānassa sāmikā jātā. tassā paṭisaṇṭhāratthāya sandiṭṭhasambhattā
bahū devatā sannipatiṁsu. rukkhadevatā vimānaṁ me laddhanti
tuṭṭhacittā tāsaṁ devatānaṁ majjhe bodhisattassa guṇaṁ kathayamāno
bho devatā mayaṁ mahesakkhā devatā hutvāpi dandhapaññatāya imaṁ
upāyaṁ na jānimhā kusanāḷidevatā pana attano ñāṇasampattiyā
amhe vimānasāmike akāsi mitto nāma sadisopi adhikopi hīnopi

page number: 314

kattabboyeva sabbopi attano thāmena sahāyānaṁ uppannaṁ dukkhaṁ
nittharitvā sukhe patiṭṭhāpentiyevāti mittadhammaṁ vaṇṇayitvā imaṁ
gāthamāha
kare sarikkho athavāpi seṭṭho
nihīnako cāpi kareyya eko
kareyyu te byasane uttamatthaṁ
yathā ahaṁ kusanāḷi rucāyanti
tattha kare sarikkhoti jātiādīhi sadisopi mittadhammaṁ kareyya.
athavāpi seṭṭhoti jātiādīhi seṭṭhopi adhikopi kareyya. nihīnako
cāpi kareyya ekoti eko jātiādīhi hīnopi mittadhammaṁ kareyya.
tasmā sabbepi ete mittā kātabbāyevāti dīpeti. kiṁkāraṇā.
kareyyu te byasane uttamatthanti sabbe cete sahāyassa byasane
uppanne attano pattabhāraṁ vahamānā uttamatthaṁ kareyyuṁ
kāyikacetasikadukkhato taṁ sahāyakaṁ moceyyumevāti attho. tasmā hīnopi
mitto kātabboyeva pageva itare. tatridaṁ opammaṁ. yathā
ahaṁ kusanāḷi rucāyanti yathā ahaṁ rucāyaṁ nibbattadevatā ayañca
kusanāḷidevatā appesakkhā mittasanthavaṁ karimhā tatrāpāhaṁ
mahesakkhāpi samānā attano uppannaṁ dukkhaṁ bālatāya anupāyakusalatāya
harituṁ nāsakkhiṁ imampana appesakkhampi samānaṁ paṇḍitaṁ devataṁ
nissāya dukkhato muttomhīti. tasmā aññehipi dukkhā muccitukāmehi
samavisiṭṭhabhāvaṁ anoloketvā hīnopi paṇītopi mitto kātabbo.

page number: 315

rucādevatā imāya gāthāya devasaṅghassa dhammaṁ desetvā
yāvatāyukaṁ ṭhatvā saddhiṁ kusanāḷidevatāya yathākammaṁ gatā.
satthā imaṁ dhammadesanaṁ āharitvā jātakaṁ samodhānesi tadā
rucādevatā ānando ahosi kusanāḷidevatā pana ahamevāti.
kusanāḷijātakaṁ paṭhamaṁ.
----------
2 dummedhajātakaṁ
yasaṁ laddhāna dummedhoti idaṁ satthā veḷuvane viharanto devadattaṁ
ārabbha kathesi.
dhammasabhāyaṁ hi bhikkhū āvuso devadatto tathāgatassa
puṇṇacandasassirikaṁ mukhaṁ asītianubyañjanadvattiṁsamahāpurisalakkhaṇappaṭimaṇḍitaṁ
byāmappabhāparikkhittaṁ āveḷāveḷāya yamakayamakabhūtā ghanabuddharaṁsiyo
vissajjetvā paramasobhaggappattaṁ attabhāvañca oloketvā cittaṁ
pasādetuṁ na sakkoti usuyyameva karoti buddhā nāma evarūpena
sīlena samādhinā paññāya vimuttiñāṇadassanena samannāgatāti
vuccamāne vaṇṇaṁ sahituṁ na sakkoti usuyyameva karotīti devadattassa
aguṇaṁ kathesuṁ. satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva devadatto mama vaṇṇe bhaññamāne usuyyaṁ karoti
pubbepi akāsiyevāti vatvā atītaṁ āhari.

page number: 316

atīte magadharaṭṭhe rājagahanagare ekasmiṁ magadharāje rajjaṁ
kārente bodhisatto hatthiyoniyaṁ nibbattitvā sabbaseto ahosi
heṭṭhā vaṇṇitasadisāya rūpasampattiyā samannāgato. atha naṁ
lakkhaṇasampanno ayanti so rājā maṅgalahatthiṁ akāsi. athekasmiṁ
chaṇadivase sakalanagaraṁ devanagaraṁ viya alaṅkārāpetvā sabbālaṅkārappaṭimaṇḍitaṁ
maṅgalahatthiṁ abhiruhitvā mahantena rājānubhāvena nagaraṁ
padakkhiṇaṁ akāsi. mahājano tattha tattha ṭhatvā maṅgalahatthino
rūpasobhaggappattaṁ sarīraṁ disvā aho rūpaṁ aho gati aho
līḷhā aho lakkhaṇasampatti evarūpo nāma sabbasetavaravāraṇo
cakkavattirañño anucchavikoti maṅgalahatthimeva vaṇṇesi. rājā
maṅgalahatthissa vaṇṇaṁ sutvā sahituṁ asakkonto usuyyaṁ uppādetvā
ajjeva taṁ pabbatā pātetvā jīvitakkhayaṁ pāpessāmīti hatthācariyaṁ
pakkosāpetvā kinti katvā tayā ayaṁ nāgo sikkhāpitoti āha.
susikkhāpito devāti. na susikkhitoti. susikkhito devāti. yadi
susikkhito sakkhissasi taṁ vepullapabbatamatthakaṁ āropetunti. āma
devāti. tenahi ehīti sayaṁ otaritvā hatthācariyaṁ āropetvā
pabbatapādaṁ gantvā hatthācariyena hatthipiṭṭhe nisīdāpetvā hatthimhi
vepullapabbatamatthakaṁ āropite sayampi amaccagaṇaparivuto pabbatamatthakaṁ
abhiruhitvā hatthiṁ papātābhimukhaṁ kāretvā tvaṁ mayā esa
susikkhitoti vadesi tīhiyeva naṁ pādehi ṭhapehīti āha. hatthācariyo

page number: 317

piṭṭhiyaṁ nisīditvā bho tīhi pādehi tiṭṭhāti hatthissa pañhiyā
saññaṁ adāsi. puna rājā dvīhi purimapādehiyeva ṭhapehīti āha.
mahāsatto dve pacchimapāde ukkhipitvā purimapādehi aṭṭhāsi.
pacchimapādehiyevāti vuttepi dve purimapāde ukkhipitvā pacchimapādehi
aṭṭhāsi. ekenāti vuttepi tayo pāde ukkhipitvā ekeneva
aṭṭhāsi. athassa apatanabhāvaṁ ñatvā sace pahosi ākāsena
ṭhapehīti āha. hatthācariyo cintesi sakalajambūdīpe iminā sadiso
susikkhitahatthī nāma natthi nissaṁsayaṁ pana naṁ esa papāte pātetvā
māretukāmo bhavissatīti. so tassa kaṇṇamūle mantesi tāta
ayaṁ rājā taṁ pātetvā māretukāmo na tvaṁ etassa anucchaviko
sace te ākāsena gantuṁ balaṁ atthi maṁ yathānisinnaṁyeva ādāya
vehāsaṁ abbhuggantvā bārāṇasiṁ gacchāti. puññiddhiyā
samannāgato mahāsatto taṁ khaṇaññeva ākāse aṭṭhāsi. hatthācariyo
mahārāja ayaṁ hatthī puññiddhiyā samannāgato na tādisassa
mandapuññassa dubbuddhino anucchaviko paṇḍitassa puññasampannassa
rañño anucchaviko tādisā nāma mandapuññā evarūpaṁ vāhanaṁ
labhitvā tassa guṇaṁ ajānantā tañceva vāhanaṁ avasesañca
yasasampattiṁ nāsentiyevāti vatvā hatthikkhandhe nisinno imaṁ gāthamāha
yasaṁ laddhāna dummedho anatthaṁ carati attano
attano ca paresañca hiṁsāya paṭipajjatīti.

page number: 318

tatrāyaṁ saṅkhepattho mahārāja tādiso dummedho nippañño
puggalo parivārasampattiṁ labhitvā attano anatthaṁ carati. kiṁkāraṇā.
so hi yasamadamatto kattabbākattabbaṁ ajānanto
attano ca paresañca hiṁsāya paṭipajjati hiṁsā vuccati
kilamanadukkhuppādanaṁ tadatthāya evaṁ paṭipajjatīti.
evaṁ imāya gāthāya rañño dhammaṁ desetvā tiṭṭhadāni
tvanti ākāse uppatitvā bārāṇasīnagarameva gantvā rājaṅgaṇe
ākāse aṭṭhāsi. sakalanagaraṁ saṅkhubhitvā amhākaṁ rañño
ākāsena setavāraṇo āgantvā rājaṅgaṇe ṭhitoti ekakolāhalaṁ
ahosi. vegena rañño ārocesuṁ. rājā nikkhamitvā sace
mayhaṁ upabhogatthāya āgatosi bhūmiyaṁ patiṭṭhāhīti āha.
bodhisatto bhūmiyaṁ patiṭṭhāsi. ācariyo otaritvā rājānaṁ vanditvā
kuto āgatosi tātāti vutto rājagahatoti vatvā sabbaṁ pavuttiṁ
ārocesi. rājā manāpaṁ te tāta kataṁ idhāgacchantenāti
haṭṭhatuṭṭho nagaraṁ sajjāpetvā vāraṇaṁ maṅgalahatthiṭṭhāne ṭhapetvā
sakalarajjaṁ tayo koṭṭhāse katvā ekaṁ bodhisattassa adāsi ekaṁ
ācariyassa ekaṁ attanā aggahesi. bodhisattassa āgatakālato
paṭṭhāyayeva pana rañño sakalajambūdīpe rajjaṁ hatthagatameva jātaṁ.
jambūdīpe aggarājā hutvā dānādīni puññāni katvā yathākammaṁ
gato.
satthā imaṁ dhammadesanaṁ āharitvā jātakaṁ samodhānesi tadā

page number: 319

magadharājā devadatto ahosi bārāṇasīrājā sārīputto hatthācariyo
ānando hatthī pana ahamevāti.
dummedhajātakaṁ dutiyaṁ.
-------
3 naṅgalīsajātakaṁ
asabbatthagāmiṁ vācanti idaṁ satthā jetavane viharanto
loludāyittheraṁ ārabbha kathesi.
so kira dhammaṁ kathento imasmiṁ ṭhāne idaṁ kathetabbaṁ
imasmiṁ ṭhāne idaṁ na kathetabbanti yuttāyuttaṁ na jānāti maṅgale
avamaṅgalaṁ vadanto tirokuḍḍesu tiṭṭhanti sandhisiṅghāṭakesu cāti
imaṁ avamaṅgalānumodanaṁ kathesi avamaṅgalesu anumodanaṁ karonto
bahū devā manussā ca maṅgalāni acintayunti vatvā evarūpānaṁ
maṅgalānaṁ satampi sahassampi kātuṁ samatthā hothāti vadati.
athekadivasaṁ dhammasabhāyaṁ bhikkhū āvuso loludāyi yuttāyuttaṁ na
jānāti sabbattha abhāsitabbaṁ vācaṁ sabbattha bhāsatīti kathaṁ
samuṭṭhāpesuṁ. satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave loludāyi
idānevesa dandhaparisakkano kathento yuttāyuttaṁ na jānāti pubbepi
evarūpo ahosi niccalolukoyeva esoti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto

page number: 320

brāhmaṇamahāsālakule nibbattitvā vayappatto takkasilāyaṁ
sabbasippāni uggaṇhitvā bārāṇasiyaṁ disāpāmokkho ācariyo hutvā
pañcamāṇavakasatānaṁ sippaṁ vācesi. tadā tesu māṇavesu
eko dandhaparisakkano loluko māṇavo dhammantevāsiko hutvā
sippaṁ uggaṇhāti dandhabhāvena pana uggaṇhituṁ na sakkoti
bodhisattassa pana upakāro ahosi dāso viya sabbakiccāni
karoti. athekadivasaṁ bodhisatto sāyamāsaṁ bhuñjitvā sayanapiṭṭhe
nipanno taṁ māṇavaṁ hatthapādapiṭṭhiparikammāni katvā gacchantaṁ āha
tāta mañcapāde upatthambhetvā yāhīti. māṇavo ekaṁ pādaṁ
upatthambhetvā ekassa upatthambhanaṁ alabhanto attano ūrumhi ṭhapetvā
rattiṁ khepeti. bodhisatto paccūsasamaye uṭṭhāya taṁ disvā kiṁ
tāta nisinnosīti pucchi. ācariya mañcapādassa upatthambhanaṁ
alabhitvā ūrumhi ṭhapetvā nisinnomhīti. bodhisatto saṁviggamānaso
hutvā ayaṁ ativiya mayhaṁ upakāro ettakānaṁ māṇavasatānaṁ
antare ayameva dandho sippaṁ sikkhituṁ na sakkoti kathaṁ nu kho
ahaṁ imaṁ paṇḍitaṁ kareyyanti cintesi. athassa etadahosi
attheko upāyo ahaṁ imaṁ māṇavaṁ dāruatthāya paṇṇatthāya ca
gantvā āgataṁ ajja te kiṁ diṭṭhaṁ kiṁ katanti pucchissāmi atha
me idannāma ajja mayā diṭṭhaṁ idaṁ katanti ācikkhissati atha naṁ
tayā diṭṭhañca katañca kīdisanti pucchissāmi so evarūpannāmāti
upamāya ca kāraṇena ca kathessati iti naṁ māṇavaṁ upamañca

page number: 321

kāraṇañca kathāpetvā iminā upāyena paṇḍitaṁ karissāmīti.
so taṁ pakkositvā tāta māṇava ito paṭṭhāya dāruatthāya
paṇṇatthāya ca gataṭṭhāne yaṁ te tattha diṭṭhaṁ vā bhuttaṁ vā
pītaṁ vā khāditaṁ vā hoti taṁ āgantvā mayhaṁ āroceyyāsīti
āha.
so sādhūti sampaṭicchitvā ekadivasaṁ māṇavehi saddhiṁ
dāruatthāya araññaṁ gato tattha sappaṁ disvā āgantvā ācariya
sappo me diṭṭhoti ārocesi. sappo nāma tāta kīdisoti.
seyyathāpi naṅgalīsāti. sādhu sādhu tāta manāpā te upamā
āhaṭā sappā nāma naṅgalīsasadisā hontīti. atha bodhisatto
māṇavakena manāpā upamā āhaṭā sakkhissāmi naṁ paṇḍitaṁ
kātunti cintesi. māṇavo pana ekadivasaṁ araññe hatthiṁ disvā
hatthī me ācariya diṭṭhoti āha. hatthī nāma tāta kīdisoti.
seyyathāpi naṅgalīsāti. bodhisatto hatthissa soṇḍā
naṅgalīsasadisā honti dantādayo evarūpā ca evarūpā ca ayampana
bālatāya vibhajitvā kathetuṁ asakkonto soṇḍaṁ sandhāya kathesi
maññeti tuṇhī ahosi. athekadivasaṁ nimantane ucchuṁ labhitvā
ācariya ajja mayaṁ ucchuṁ khādimhāti āha. ucchu nāma kīdisāti
vutte seyyathāpi naṅgalīsāti āha. ācariyo thokaṁ paṭirūpaṁ
kāraṇaṁ kathesīti tuṇhī jāto. punekadivasaṁ nimantane ekacce

page number: 322

māṇavā guḷaṁ dadhinā bhuñjiṁsu ekacce khīrena. so āgantvā
ācariya ajja mayaṁ dadhinā khīrena ca bhuñjimhāti vatvā dadhikhīrannāma
kīdisaṁ hotīti vutte seyyathāpi naṅgalīsāti āha. ācariyo
ayaṁ māṇavo sappo naṅgalīsasadisoti kathento tāva sukathitaṁ
kathesi hatthī naṅgalīsasadisoti kathentenāpi soṇḍaṁ sandhāya lesena
kathitaṁ ucchuṁ naṅgalīsasadisanti kathanepi leso atthi dadhikhīrāni
pana niccaṁ paṇḍarāni pakkhittabhājanasaṇṭhānāni idha sabbena sabbaṁ
upamaṁ na kathesi na sakkā imaṁ lolukaṁ sikkhāpetunti vatvā
imaṁ gāthamāha
asabbatthagāmiṁ vācaṁ bālo sabbattha bhāsati
nāyaṁ dadhiṁ vedi na naṅgalīsaṁ
dadhimpayaṁ maññati naṅgalīsanti.
tatrāyaṁ saṅkhepattho yā vācā upamāvasena sabbattha na
gacchati taṁ asabbatthagāmivācaṁ bālo puggalo sabbattha bhāsati
dadhi nāma kīdisanti puṭṭho seyyathāpi naṅgalīsāti vadateva evaṁ
vadanto nāyaṁ dadhiṁ vedi na naṅgalīsaṁ. kiṁkāraṇā. yasmā
dadhimpayaṁ maññati naṅgalīsanti yasmā ayaṁ dadhiṁpi naṅgalīsameva maññati.
athavā dadhīti dadhimeva. payanti khīraṁ. dadhiñca payañca dadhipayaṁ.
yasmā dadhikhīrānipi ayaṁ naṅgalīsameva maññati tādisovāyaṁ bālo
kiṁ imināti antevāsikānaṁ kathaṁ kathetvā paribbayaṁ datvā taṁ
uyyojesi.

page number: 323

satthā imaṁ dhammadesanaṁ āharitvā jātakaṁ samodhānesi tadā
lolamāṇavo loludāyi ahosi disāpāmokkho ācariyo pana
ahamevāti.
naṅgalīsajātakaṁ tatiyaṁ.
--------
4 ambajātakaṁ
vāyametheva purisoti idaṁ satthā jetavane viharanto ekaṁ
vattasampannaṁ brāhmaṇaṁ ārabbha kathesi.
so kira sāvatthīvāsikulaputto sāsane uraṁ datvā pabbajito
vattasampanno ahosi ācariyupajjhāyavattāni pānīyaparibhojanīya-
uposathāgārajantāgharādīni vattāni ca sādhukaṁ karoti cuddasasu
mahāvattesu asītikkhandhakavattesu ca paripūrikārīyeva ahosi vihāraṁ
sammajjati pariveṇaṁ vitakkamālakaṁ vihāramaggaṁ sammajjati manussānaṁ
pānīyaṁ deti. manussā tassa vattasampattiyaṁ pasīditvā
pañcasatamattāni dhuvabhattāni adaṁsu. mahālābhasakkāro uppajji. taṁ
nissāya bahunnaṁ phāsuvihāro jāto. athekadivasaṁ dhammasabhāyaṁ
bhikkhū kathaṁ samuṭṭhāpesuṁ āvuso asuko nāma bhikkhu attano
vattasampattiyā mahantaṁ lābhasakkāraṁ nibbattesi etaṁ ekaṁ nissāya
bahunnaṁ phāsuvihāro jātoti. satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti

page number: 324

vutte na bhikkhave idāneva pubbepāyaṁ bhikkhu vattasampanno
pubbepetaṁ ekaṁ nissāya pañca isisatāni phalāphalatthāya araññaṁ
agantvā eteneva ānītaphalāphalehi yāpesunti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
udiccabrāhmaṇakule nibbattitvā vayappatto isipabbajjaṁ pabbajitvā
pañcasataisiparivāro pabbatapāde vihāsi. tadā himavante caṇḍo
nidāgho ahosi. tattha tattha pānīyāni chijjiṁsu. tiracchānā
pānīyaṁ alabhamānā kilamanti. atha tesu tāpasesu eko tāpaso
tesaṁ pipāsadukkhaṁ disvā ekaṁ rukkhaṁ chinditvā doṇiṁ katvā
pānīyaṁ ussiñcitvā tesaṁ pānīyaṁ adāsi. bahūsu sannipatitvā
pānīyaṁ pivantesu tāpasassa phalāphalatthāya gamanokāso na hoti.
so nirāhāropi pānīyaṁ detiyeva. migagaṇā cintesuṁ ayaṁ amhākaṁ
pānīyaṁ dento phalāphalatthāya gantuṁ okāsaṁ na labhati nīrāhāratāya
ativiya kilamati handa mayaṁ katikaṁ karomāti. te katikaṁ akaṁsu
ito paṭṭhāya pānīyaṁ pivanatthāya āgacchantena attano balānurūpena
phalaṁ gahetvā āgantabbanti. tato paṭṭhāya ekeko tiracchāno
attano balānurūpena madhuramadhurāni ambajambūpanasādīni gahetvāva
āgacchati. ekassa atthāya ābhataṁ phalāphalaṁ aḍḍhateyyasakaṭabhārappamāṇaṁ
ahosi. pañcasatā tāpasā tadeva paribhuñjanti.
atirekaṁ chaḍḍiyittha. bodhisatto taṁ disvā ekaṁ vattasampannaṁ
nissāya ettakānaṁ tāpasānaṁ phalāphalatthāya agantvā yāpanaṁ

page number: 325

uppannaṁ viriyannāma kātabbamevāti vatvā imaṁ gāthamāha
vāyametheva puriso na nibbindeyya paṇḍito
vāyāmassa phalaṁ passa bhuttā ambā anītihanti.
tatrāyaṁ saṅkhepattho paṇḍito attano vattapūraṇādike
kammamhi vāyametheva na ukkaṇṭheyya. kiṁkāraṇā. vāyāmassa
nipphalatāya abhāvato. iti mahāsatto vāyāmo nāma saphalova
hotīti isigaṇaṁ ālapanto vāyāmassa phalaṁ passāti āha.
kīdisaṁ. bhuttā ambā anītihanti. tattha ambāti desanāmattaṁ.
tehi pana nānappakārāni phalāphalāni ābhatāni tesaṁ sampannatarānaṁ
vā ussannatarānaṁ vā vasena ambāti vuttaṁ. ye ime pañcahi
isisatehi sayaṁ araññaṁ agantvā etassa atthāya ānītā ambā
bhuttā idaṁ vāyāmassa phalaṁ. tañca kho pana anītihaṁ itiha
iti āhāti evaṁ itihaitihena gahetabbaṁ na hoti paccakkhameva
taṁ phalaṁ passāti. evaṁ mahāsatto isigaṇassa ovādaṁ adāsi.
satthā imaṁ dhammadesanaṁ āharitvā jātakaṁ samodhānesi tadā
vattasampanno tāpaso ayaṁ bhikkhu ahosi gaṇasatthā pana ahamevāti.
ambajātakaṁ catutthaṁ.
--------

page number: 326

5 kaṭāhakajātakaṁ
bahumpi so vikattheyyāti idaṁ satthā jetavane viharanto ekaṁ
vikatthikaṁ bhikkhuṁ ārabbha kathesi. tassa vatthuṁ heṭṭhā kathitasadisameva.
atīte pana bārāṇasiyaṁ brahmadatte rajjaṁ kārente bodhisatto
mahāvibhavo ahosi. tassa bhariyā puttaṁ vijāyi. dāsīpissa taṁ
divasameva puttaṁ vijāyi. te ekatova vaḍḍhiṁsu. seṭṭhiputte
pubbe lekhaṁ sikkhante dāsopissa phalakaṁ vahamāno gantvā teneva
saddhiṁ lekhaṁ sikkhi dve tayo vohāre akāsi. so anukkamena
vacanakusalo vohārakusalo yuvā abhirūpo ahosi nāmena kaṭāhako
nāma. so seṭṭhissa ghare bhaṇḍāgārikakammaṁ karonto cintesi
na maṁ ime sabbakālaṁ bhaṇḍāgārikakammeva kāressanti kiñcideva
dosaṁ disvā tāḷetvā bandhitvā lakkhaṇena aṅketvā dāsaparibhogenapi
paribhuñjissanti paccante kho pana seṭṭhissa sahāyakopi
seṭṭhī atthi yannūnāhaṁ seṭṭhissa vacanena lekhaṁ ādāya tattha
gantvā ahaṁ seṭṭhiputtoti vatvā taṁ seṭṭhiṁ vañcetvā tassa
dhītaraṁ gahetvā sukhaṁ vaseyyanti. so sayameva paṇṇaṁ gahetvā
ahaṁ asukannāma mama puttaṁ tava santikaṁ pahiṇiṁ āvāhavivāhasambandho
nāma mayhaṁ tayā tuyhañca mayā saddhiṁ paṭirūpo tasmā
tvaṁ imassa dārakassa attano dhītaraṁ datvā etaṁ tattheva vasāpehi
ahaṁpi okāsaṁ labhitvā āgamissāmīti likhitvā seṭṭhisseva muddikāya

page number: 327

lañcitvā yathārucitaṁ paribbayañceva gandhavatthādīni ca gahetvā
paccantaṁ gantvā seṭṭhiṁ disvā vanditvā aṭṭhāsi. atha naṁ
seṭṭhī kuto āgatosi tātāti pucchi. bārāṇasitoti. kassa
puttosīti. bārāṇasīseṭṭhissāti. kenatthenāgatosīti. tasmiṁ
khaṇe kaṭāhako idaṁ disvā jānissathāti paṇṇaṁ adāsi.
seṭṭhī paṇṇaṁ vācetvā idānāhaṁ jīvāmi nāmāti tuṭṭhacitto
dhītaraṁ datvā patiṭṭhāpesi. tassa parivāro mahanto ahosi.
so yāgukhajjakādīsu vā suddhagandhavatthādīsu vā upanītesu evampi
nāma yāguṁ pacanti evaṁ khajjakaṁ evaṁ bhattaṁ aho paccantavāsikā
nāmāti yāguādīni garahati ime paccantavāsibhāveneva ahatasāṭake
valañjituṁ na jānanti gandhepi piṁsituṁ pupphāni ganthituṁ na jānantīti
vatthakammakārādayo garahati.
bodhisatto dāsaṁ apassanto kaṭāhako na dissati kuhiṁ
gato pariyesatha nanti samantā manusse payojesi. tesu eko
tattha gantvā taṁ disvāva sañjānitvā attānaṁ ajānāpetvā
gantvā bodhisattassa ārocesi. bodhisatto, taṁ pavuttiṁ sutvā
ayuttaṁ tena kataṁ gantvā naṁ gahetvā āgamissāmīti rājānaṁ
āpucchitvā mahantena parivārena nikkhami. seṭṭhī kira paccantaṁ
gacchatīti sabbattha pākaṭo jāto. kaṭāhako seṭṭhī kira
āgacchatīti sutvā cintesi na so aññena kāraṇena āgacchati maṁ
nissāyevassa āgamanena bhavitabbaṁ sace panāhaṁ palāyissāmi puna

page number: 328

āgantuṁ na sakkā bhavissati atthi panesa upāyo mama sāmikassa
paṭipathaṁ gantvā dāsakammaṁ katvā tameva ārādhessāmīti. so
tato paṭṭhāya parisamajjhe evaṁ bhāsati aññe bālamanussā
attano bālabhāvena mātāpitūnaṁ guṇaṁ ajānantā tesaṁ bhojanavelāya
apacitikammaṁ akatvā tehi saddhiṁyeva bhuñjanti mayampana mātāpitūnaṁ
paribhuñjanakāle paṭiggahaṁ upanema kheḷasarakaṁ upanema bhojanāni upanema
pānīyampi vījanimpi gahetvā upatiṭṭhāmāti yāva sarīravalañjanakāle
udakakalasaṁ ādāya paṭicchannaṭṭhānagamanā sabbaṁ dāsehi sāmikānaṁ
kattabbakiccaṁ pakāsesi. so evaṁ purisaṁ uggaṇhāpetvā
bodhisattassa paccantasamīpaṁ āgatakāle sassuraṁ avoca tāta mama kira
pitā tumhākaṁ dassanatthāya āgacchati tumhe khādanīyabhojanīyaṁ
paṭiyādāpetha ahaṁ paṇṇākāraṁ gahetvā paṭipathaṁ gamissāmīti.
so sādhu tātāti sampaṭicchi.
kaṭāhako bahupaṇṇākāramādāya mahantena parivārena gantvā
bodhisattaṁ vanditvā paṇṇākāraṁ adāsi. bodhisattopi paṇṇākāraṁ
gahetvā tena saddhiṁ paṭisaṇṭhāraṁ katvā pātarāsakāle khandhāvāraṁ
nivāsetvā sarīravalañjanatthāya paṭicchannaṭṭhānaṁ pāvisi. kaṭāhako
attano parivāraṁ nivattāpetvā kalasaṁ ādāya bodhisattassa santikaṁ
gantvā udakakiccapariyosāne pādesu patitvā sāmi ahaṁ tumhākaṁ
yattakaṁ icchatha tattakaṁ dhanaṁ dassāmi mā me yasaṁ antaradhāyitthāti
āha. bodhisatto tassa vattasampadāya pasīditvā mā bhāyi

page number: 329

natthi te mama santikā antarāyoti samassāsetvā paccantanagaraṁ
pāvisi. mahanto sakkāro ahosi. kaṭāhakopissa nirantaraṁ
dāsena kattabbakiccaṁ karoti. atha naṁ ekāya velāya sukhanisinnaṁ
paccantaseṭṭhī āha mahāseṭṭhi mayā tumhākaṁ paṇṇaṁ disvāva
tumhākaṁ puttassa dārikā dinnāti. bodhisatto kaṭāhakaṁ puttameva
katvā tadanucchavikaṁ piyavacanaṁ vatvā seṭṭhiṁ tosesi tato paṭṭhāya
kaṭāhakassa mukhaṁ oloketuṁ samattho nāma nāhosi. athekadivasaṁ
mahāsatto seṭṭhidhītaraṁ pakkositvā ehi amma sīse me ūkā
vicināhīti taṁ āgantvā ūkā gahetvā ṭhitaṁ piyavacanaṁ vatvā
amma kacci te mama putto sukhadukkhesu appamatto ubho janā
sammodamānā samaggasaṁvāsaṁ vasathāti pucchi. tāta mahāseṭṭhiputtassa
añño doso natthi kevalaṁ āhāraṁ garahatīti. amma
niccakālepesa dukkhasīlova apica te ahantassa mukhabandhanamantaṁ
dassāmi taṁ tvaṁ sādhukaṁ uggaṇhitvā mama puttassa bhojanakāle
garahantassa uggahitaniyāmeneva purato ṭhatvā vadeyyāsīti
gāthaṁ uggaṇhāpetvā katipāhaṁ vasitvā bārāṇasimeva agamāsi.
kaṭāhakopi bahukhādanīyabhojanīyamādāya anumaggaṁ gantvā bahuṁ dhanaṁ datvā
vanditvā nivatti. so bodhisattassa gatakālato paṭṭhāya atirekamānī
ahosi. so ekadivasaṁ seṭṭhidhītāya nānaggarasabhojanaṁ upanetvā
kaṭacchuṁ ādāya parivisantiyā bhattaṁ garahituṁ ārabhi. seṭṭhidhītā

page number: 330

bodhisattassa santike uggahitaniyāmeneva imaṁ gāthamāha
bahumpi so vikattheyya aññaṁ janapadaṁ gato
anvāgantavāna dūseyya bhuñja bhoge kaṭāhakāti.
tattha bahumpi so vikattheyya aññaṁ janapadaṁ gatoti yo
attano jātibhūmito aññaṁ janapadaṁ gato hoti yatthassa jātiṁ
na jānanti so bahumpi vikattheyya vambhanavacanaṁ vadeyya.
anvāgantavāna dūseyyāti imaṁ tāva vāraṁ sāmikassa paṭipathaṁ gantvā
dāsakiccassa katattā kasāhi paharitvā piṭṭhicammuppātanato ca
lakkhaṇāhananato ca muttosi sace anācāraṁ karosi puna aññasmiṁ
āgamanavāre tava sāmiko anvāgantvāna dūseyya imaṁ gehaṁ
anuāgantvā kasābhighātehi ceva lakkhaṇāhananena ca jātippakāseneva taṁ
dūseyya upahaneyya tasmā imaṁ anācāraṁ pahāya bhuñja bhoge
kaṭāhaka mā pacchā attano dāsabhāvaṁ pākaṭaṁ kāretvā vippaṭisārī
ahosīti ayameva seṭṭhino adhippāyo.
seṭṭhidhītā pana etamatthaṁ ajānantī uggahitaniyāmena
byañjanameva payirudāhasi. kaṭāhako seṭṭhinā mama kūṭaṁ ācikkhitvā
etissā sabbaṁ kathitaṁ bhavissatīti tato paṭṭhāya puna bhattaṁ
vigarahituṁ na visahi nihīnamāno yathāladdhaṁ bhuñjitvā yathākammaṁ
gato.

page number: 331

satthā imaṁ dhammadesanaṁ āharitvā jātakaṁ samodhānesi tadā
kaṭāhako vikatthikabhikkhu ahosi bārāṇasīseṭṭhī pana ahamevāti.
kaṭāhakajātakaṁ pañcamaṁ.
--------
6 asilakkhaṇajātakaṁ
tathevekassa kalyāṇanti idaṁ satthā jetavane viharanto
kosalarañño asilakkhaṇapāṭhakaṁ brāhmaṇaṁ ārabbha kathesi.
so kira kammārehi rañño asīnaṁ āhaṭakāle asiṁ upasiṅghitvā
asilakkhaṇaṁ udāharati. so yesaṁ hatthato lābhaṁ labhati tesaṁ
asiṁ lakkhaṇasampanno maṅgalasaṁyuttoti vadati yesaṁ hatthato na
labhati tesaṁ asiṁ avalakkhaṇoti garahati. atheko kammāro asiṁ
katvā kosiyaṁ sukhumaṁ maricacuṇṇaṁ pakkhipitvā rañño asiṁ āhari.
rājā brāhmaṇaṁ pakkositvā asiṁ vīmaṁsāhīti āha. brāhmaṇassa
asiṁ ākaḍḍhitvā upasiṅghantassa maricacuṇṇāni nāsaṁ pavisitvā
khipitukāmataṁ uppādesuṁ. tassa khipantassa nāsikā asidhārāya
pahaṭā dvidhā chijji. tasseva nāsikāya chinnabhāvo bhikkhusaṅghe
pākaṭo khāto. athekadivasaṁ dhammasabhāyaṁ bhikkhū kathaṁ samuṭṭhāpesuṁ
āvuso rañño kira asilakkhaṇapāṭhako brāhmaṇo asilakkhaṇaṁ
upasiṅghanto nāsikaṁ chindāpesīti. satthā āgantvā kāya
nuttha bhikkhave etarahi kathāya sannisinnāti pucchitvā imāya

page number: 332

nāmāti vutte na bhikkhave idāneva so brāhmaṇo asiṁ upasiṅghanto
nāsikacchedaṁ patto pubbepi pattoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente tassa
asilakkhaṇapāṭhako brāhmaṇo ahosi. sabbaṁ paccuppannavatthusadisameva.
rājā pana tassa vejje datvā nāsikakoṭiṁ phāsukaṁ
kārāpetvā lākhāya paṭināsikaṁ kāretvā puna taṁ upaṭṭhākameva
akāsi. bārāṇasīrañño pana putto natthi ekā dhītā ceva
bhāgineyyo ca ahesuṁ. sopi ubhopi te attano santikeyeva
vaḍḍhāpesi. te ekato vaḍḍhantā aññamaññaṁ paṭibaddhacittā
ahesuṁ. rājāpi amacce pakkosāpetvā mayhaṁ bhāgineyyopi
imassa rajjassa sāmikova dhītaraṁ etasseva datvā abhisekamassa
karomīti vatvā puna cintesi mayhaṁ bhāgineyyo sabbathāpi
me ñātakoyeva etassa aññaṁ rājadhītaraṁ ānetvā abhisekaṁ
katvā dhītaraṁ aññassa rañño dassāmi evaṁ no ñātakā bahū
bhavissanti dvinnaṁ rajjānaṁ mayameva sāmikā bhavissāmāti.
so amaccehi saddhiṁ sammantetvā ubhopete visuṁ kātuṁ vaṭṭatīti
bhāgineyyaṁ aññasmiṁ nivesane dhītaraṁ aññasmiṁ nivāsesi. te
soḷasavassuddesikabhāvaṁ patvā ativiya paṭibaddhacittā ahesuṁ.
rājakumāro kena nu kho upāyena mātuladhītaraṁ rājagehā nīharāpetuṁ
sakkā bhaveyyāti cintento attheko upāyoti mahāikkhaṇikaṁ
pakkosāpetvā tassā sahassabhaṇḍikaṁ datvā kiṁ mayā kattabbanti

page number: 333

vutte amma ajja tava karontiyā anipphatti nāma natthi
kiñcideva kāraṇaṁ vatvā yathā mama mātulo rājadhītaraṁ antogehā
nīharāpeti tathā karohīti āha. sādhu sāmi ahaṁ rājānaṁ
upasaṅkamitvā evaṁ vakkhāmi deva rājadhītāya upari kāḷakaṇṇi
atthi ettakaṁ kālaṁ nivattitvā olokentopi natthi ahaṁ
rājadhītaraṁ asukadivase nāma rathaṁ āropetvā bahū āvudhahatthe purise
ādāya mahantena parivārena susānaṁ gantvā maṇḍalapiṭṭhikāya
heṭṭhāsusānamañcake matakamanussaṁ nipajjāpetvā uparimañce rājadhītaraṁ
ṭhapetvā gandhodakaghaṭānaṁ aḍḍhuttarasatena nhāpetvā kāḷakaṇṇiṁ
pavāhessāmīti evaṁ vatvā rājadhītaraṁ susānaṁ nessāmi tvaṁ
amhākaṁ tattha gamanadivase amhehi puretarameva thokaṁ maricacuṇṇamādāya
āvudhahatthehi attano manussehi parivuto rathaṁ āruyha susānaṁ gantvā
rathaṁ susānadvāre ekadese ṭhapetvā āvudhahatthe manusse susānavanaṁ
pavesetvā sayaṁ susāne maṇḍalapiṭṭhikaṁ gantvā matako viya paṭikujjo
hutvā nipajja ahaṁ tattha āgantvā tava upari mañcakaṁ aṭṭharitvā
rājadhītaraṁ ukkhipitvā mañce ṭhapessāmi tvaṁ tasmiṁ khaṇe maricacuṇṇaṁ
nāsikāya pakkhipitvā dve tayo vāre khipeyyāsi tayā khipitakāle
mayaṁ rājadhītaraṁ pahāya palāyissāma atha tvaṁ rājadhītaraṁ sīsaṁ
nhāpetvā sayampi sīsaṁ nhāyitvā taṁ ādāya attano nivesanaṁ
gaccheyyāsīti. so sādhu bhaddako sundaro upāyoti sampaṭicchi.
sāpi gantvā rañño tamatthaṁ ārocesi. rājā sampaṭicchi.

page number: 334

rājadhītāyapi taṁ antaraṁ ācikkhi. sāpi sampaṭicchi. sā
nikkhamanadivase kumārassa saññaṁ datvā mahantena parivārena susānaṁ
gacchantī ārakkhamanussānaṁ bhayajananatthaṁ āha mayā rājadhītāya mañce
ṭhapitakāle heṭṭhāmañce makatapuriso khipissati khipitvā ca
heṭṭhāmañcā nikkhamitvā yaṁ paṭhamaṁ passissati tameva gahessati
appamattā bhaveyyāthāti. rājakumāro puretaraṁ gantvā vuttanayeneva
tattha nipajji. mahāikkhaṇikā rājadhītaraṁ ukkhipitvā maṇḍalapiṭṭhikaṭṭhānaṁ
gacchantī mā bhāyīti saññāpetvā mañce ṭhapesi.
tasmiṁ khaṇe kumāro maricacuṇṇaṁ nāsāya pakkhipitvā khipi. tena
khipitamatteyeva mahāikkhaṇikā rājadhītaraṁ pahāya mahāravaṁ ravamānā
sabbappaṭhamaṁ palāyi. tassā palāyitakālato paṭṭhāya ekopi ṭhātuṁ
samattho nāma nāhosi. gahitagahitāni āvudhāni chaḍḍetvā sabbe
palāyiṁsu. kumāro yathāsammantitaṁ sabbaṁ katvā rājadhītaraṁ ādāya
attano nivesanaṁ agamāsi. ikkhaṇikā gantvā taṁ kāraṇaṁ rañño
ārocesi. rājā pakatiyāpi sā mayā tassevatthāya positā
pāyāse chaḍḍitasappi viya jātanti sampaṭicchitvā aparabhāge
bhāgineyyassa rajjaṁ datvā dhītaraṁ mahādeviṁ kāresi. so tāya saddhiṁ
samaggasaṁvāsaṁ vasamāno dhammena rajjaṁ kāresi. asilakkhaṇapāṭhako
tasseva upaṭṭhāko ahosi. tassekadivasaṁ rājupaṭṭhānaṁ āgantvā
paṭisuriyaṁ ṭhatvā upaṭṭhahantassa lākhā vilīyi paṭināsikā bhūmiyaṁ
pati. so lajjāya adhomukho aṭṭhāsi. atha naṁ rājā parihasanto

page number: 335

ācariya mā cintayittha khipitaṁ nāma ekassa kalyāṇaṁ ahosi
ekassa pāpakaṁ tumhehi khipitena nāsā chijjiyittha mayaṁ pana
mātuladhītaraṁ labhitvā rajjaṁ labhimhāti vatvā imaṁ gāthamāha
tathevekassa kalyāṇaṁ tathevekassa pāpakaṁ
tasmā sabbaṁ na kalyāṇaṁ sabbaṁ vāpi na pāpakanti.
tattha tathevekassāti tadevekassa. ayameva vā pāṭho.
dutiyapadepi eseva nayo.
iti so imāya gāthāya taṁ kāraṇaṁ āharitvā dānādīni
puññāni katvā yathākammaṁ gato.
satthā imāya desanāya lokasammatānaṁ kalyāṇapāpakānaṁ
anekaṁsikabhāvaṁ pakāsetvā jātakaṁ samodhānesi tadā asilakkhaṇapāṭhako
etarahi asilakkhaṇapāṭhakova bhāgineyyo rājā pana ahamevāti.
asilakkhaṇajātakaṁ chaṭṭhaṁ.
----------
7 kalaṇḍukajātakaṁ
te desā tāni vatthūnīti idaṁ satthā jetavane viharanto ekaṁ
vikatthikaṁ bhikkhuṁ ārabbha kathesi.
tattha dvepi vatthūni kaṭāhakajātakasadisāneva. idha panesa
bārāṇasīseṭṭhino dāso kalaṇḍuko nāma ahosi. tassa palāyitvā
paccantaseṭṭhidhītaraṁ gahetvā mahantena parivārena vasanakāle

page number: 336

bārāṇasīseṭṭhī pariyesāpetvāpi tassa gataṭṭhānaṁ ajānanto gaccha kalaṇḍukaṁ
pariyesāti attanā vuṭṭhaṁ sukapotakaṁ pesesi. sukapotako ito
cito ca caranto taṁ nagaraṁ sampāpuṇi. tasmiñca kāle kalaṇḍuko
nadiṁ kīḷitukāmo bahuṁ mālāgandhavilepanañceva khādanīyabhojanīyañca
gāhāpetvā nadiṁ gantvā seṭṭhidhītāya saddhiṁ nāvaṁ āruyha udake
kīḷati. tasmiñca dese nadīkīḷaṁ kīḷantā issarajātikā tikhiṇabhesajjaparivāraṁ
khīraṁ pivanti. tena tesaṁ divasabhāgampi udake kīḷantānaṁ
sītaṁ na bādhati. ayampana kalaṇḍuko khīragaṇḍusaṁ gahetvā mukhaṁ
vikkhāletvā taṁ khīraṁ nuṭṭhubhati nuṭṭhubhantopi udake anuṭṭhubhitvā
seṭṭhidhītāya sīse nuṭṭhubhati. sukapotakopi nadītīraṁ gantvā ekissā
udumbarasākhāya nisīditvā olokento kalaṇḍukaṁ sañjānitvā
seṭṭhidhītāya sīse nuṭṭhubhantaṁ disvā are kalaṇḍuka dāsa attano
jātiñca vasanaṭṭhānañca anussara khīragaṇḍusaṁ gahetvā mukhaṁ
vikkhāletvā jātisampannāya sukhasaṁvaḍḍhāya seṭṭhidhītāya sīse mā
nuṭṭhubhi attano pamāṇaṁ na jānāsīti vatvā imaṁ gāthamāha
te desā tāni vatthūni ahañca vanagocaro
anuvicca kho taṁ gaṇheyyuṁ piva khīraṁ kalaṇḍukāti.
tattha te desā tāni vatthūnīti mātukucchiṁ sandhāya vadati.
ayamettha adhippāyo yattha te vasitaṁ na te khattiyadhītādīnaṁ kucchidesā
yattha vasi patiṭṭhito tāni na khattiyadhītānaṁ kucchivatthūni atha kho
dāsīkucchiyaṁ tvaṁ vasi ceva patiṭṭhito cāti. ahañca vanagocaroti

page number: 337

tiracchānagatopi etamatthaṁ jānāmīti dīpeti. anuvicca kho taṁ
gaṇheyyunti evaṁ anācāraṁ caramānaṁ mayā gantvā ārocite
anuvicca jānitvā tava sāmikā tāḷetvā ceva lakkhaṇāhatañca
katvā taṁ gaṇheyyuṁ gahetvā gamissanti tasmā attano pamāṇaṁ
katvā seṭṭhidhītāya sīse anuṭṭhubhitvā piva khīraṁ. kalaṇḍukāti taṁ
nāmena ālapati.
kalaṇḍukopi sukapotakaṁ sañjānitvā maṁ pākaṭaṁ kareyyāti
bhayena ehi sāmi kadā āgatosīti āha. sukapotakopi na
esa maṁ hitakāmatāya pakkosati gīvaṁ pana me vaṭṭetvā
māretukāmoti ñatvā na me tayā atthoti tato uppatitvā bārāṇasiṁ
gantvā yathādiṭṭhaṁ seṭṭhino vitthārena kathesi. seṭṭhī ayuttakaṁ
tena katanti gantvā tassa āṇaṁ kāretvā bārāṇasimeva naṁ
netvā dāsaparibhogena paribhuñji.
satthā imaṁ dhammadesanaṁ āharitvā jātakaṁ samodhānesi tadā
kalaṇḍuko ayaṁ bhikkhu ahosi bārāṇasīseṭṭhī pana ahamevāti.
kalaṇḍukajātakaṁ sattamaṁ.
----------

page number: 338

8 mūsikajātakaṁ
yo ve dhammaddhajaṁ katvāti idaṁ satthā jetavane viharanto
ekaṁ kuhakaṁ bhikkhuṁ ārabbha kathesi.
tadā hi satthā tassa kuhakabhāve ārocite na bhikkhave idāneva
pubbepesa kuhakoyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
mūsikayoniyaṁ paṭisandhiṁ gahetvā vuḍḍhimanvāya mahāsarīro
sūkaracchāpakasadiso hutvā anekasatamūsikāhi parivuto araññe vicarati.
atheko sigālo ito cito ca vicaranto taṁ mūsikayūthaṁ disvā
imā mūsikā vañcetvā khādissāmīti cintetvā mūsikānaṁ āsayassa
avidūre suriyābhimukho vātaṁ pivanto ekena pādena aṭṭhāsi.
bodhisatto gocarāya caramāno taṁ disvā sīlavā eso bhavissatīti
tassa santikaṁ gantvā bhante tvaṁ ko nāmāti pucchi. dhammiko
nāmāti. cattāro pāde bhūmiyaṁ aṭṭhapetvā kasmā ekeneva
ṭhitosīti. mayi cattāro pāde paṭhaviyaṁ ṭhapente paṭhavī sahituṁ na
sakkoti tasmā ekeneva tiṭṭhāmīti. mukhaṁ vivaritvā kasmā
ṭhatosīti. mayaṁ aññaṁ na bhakkhayāma vātameva bhakkhayāmāti.
atha kasmā suriyābhimukhā tiṭṭhathāti. suriyaṁ namassāmāti.
bodhisatto tassa vacanaṁ sutvā sīlavā eso bhavissatīti tato

page number: 339

paṭṭhāya mūsikagaṇena saddhiṁ sāyaṁ pātaṁ tassa upaṭṭhānaṁ gacchati.
athassa upaṭṭhānaṁ katvā gamanakāle sigālo sabbapacchimaṁ mūsikaṁ
gahetvā maṁsaṁ khāditvā ajjhoharitvā mukhaṁ puñchitvā tiṭṭhati.
anupubbena mūsikagaṇo tanuko jāto. mūsikā pubbe amhākaṁ
āsayo nappahoti mayaṁ nirantarā tiṭṭhāma idāni sithilo evampi
āsayo na pūrateva kiṁ nu kho etanti bodhisattassa pavuttiṁ
ārocesuṁ. bodhisatto kena nu kho kāraṇena mūsikā tanukāti cintento
sigāle āsaṅkaṁ ṭhapetvā vīmaṁsissāmi nanti upaṭṭhānakāle
sesamūsikā purato katvā sayaṁ pacchato ahosi. sigālo tassa upari
pakkhandi. bodhisatto attano gahaṇatthāya taṁ pakkhantaṁ disvā
nivattetvā bho sigāla idante vattasamādānaṁ na dhammasudhammatāya
paresampana vihiṁsanatthāya dhammaddhajaṁ katvā carasīti vatvā imaṁ gāthamāha
yo ve dhammaddhajaṁ katvā niguyho pāpamācare
vissāsayitvā bhūtāni biḷārannāma taṁ vatanti.
tattha yo veti khattiyādīsu yokocideva. dhammaddhajaṁ katvāti
dasakusalakammapathaṁ dhammaddhajaṁ katvā taṁ karonto viya ussāpetvā
dassentoti attho. vissāsayitvāti sīlavā ayanti saññāya
sañjātavissāsāni katvā. biḷārannāma taṁ vatanti taṁ evaṁ dhammaddhajaṁ
katvā raho pāpāni karontasseva vataṁ kerāṭikavatannāma hotīti
attho.
mūsikarājā kathentova uppatitvā tassa gīvāyaṁ patitvā

page number: 340

hanukassa heṭṭhā antogalanāḷiyaṁ ḍaṁsitvā jīvitakkhayaṁ pāpesi.
mūsikagaṇo nivattitvā sigālaṁ murumurāti khāditvā agamāsi.
paṭhamāgatāpi kirassa maṁsaṁ labhiṁsu pacchā āgatā na labhiṁsu. tato
paṭṭhāya mūsikagaṇo nibbhayo jāto sukhalābho.
satthā imaṁ dhammadesanaṁ āharitvā jātakaṁ samodhānesi tadā
sigālo kuhakabhikkhu ahosi mūsikarājā pana ahamevāti.
mūsikajātakaṁ aṭṭhamaṁ.
-------
9 aggikajātakaṁ
nāyaṁ sikhā puññahetūti idaṁ satthā jetavane viharanto
kuhakaññeva bhikkhuṁ ārabbha kathesi. paccuppannavatthu heṭṭhāvuttasadisaṁ.
atītasmiñhi bārāṇasiyaṁ brahmadatte rajjaṁ kārente bodhisatto
mūsikarājā hutvā araññe vasati. atheko sigālo vanaḍāhe
uṭṭhite palāyituṁ asakkonto ekasmiṁ rukkhe sīsaṁ āhacca aṭṭhāsi.
tassa sakalasarīre lomāni jhāyiṁsu. rukkhaṁ āhacca ṭhitaṭṭhāne pana
matthake cūḷā viya thokāni lomāni aṭṭhaṁsu. so ekadivasaṁ
soṇḍiyaṁ pānīyaṁ pivanto chāyaṁ olokento cūḷaṁ disvā
uppannaṁdāni me bhaṇḍamūlanti araññe viharanto taṁ mūsikādariṁ disvā
imā mūsikā vañcetvā khādissāmīti heṭṭhā vuttanayeneva avidūre

page number: 341

aṭṭhāsi. atha naṁ bodhisatto gocarāya caranto disvā sīlavā
ayanti saññāya upasaṅkamitvā tvaṁ kinnāmosīti pucchi. ahaṁ
aggikabhāradvājo nāmāti. atha kasmā āgatosīti. tumhākaṁ
rakkhanatthāyāti. kinti katvā amhe rakkhissasīti. ahaṁ
naṅguṭṭhagaṇanannāma jānāmi tumhākaṁ pāto nikkhamitvā gocarāya gamanakāle
ettakāti gaṇetvā paccāgamanakālepi gaṇessāmi evaṁ sāyaṁ
pātaṁ gaṇento rakkhissāmīti. tenahi rakkha mātulāti. so
sādhūti sampaṭicchitvā nikkhamanakāle eko dve tayoti gaṇetvā
paccāgamanakālepi tatheva gaṇetvā sabbapacchimaṁ gahetvā khādati.
sesaṁ purimasadisameva. idha pana mūsikarājā nivattitvā ṭhito bho
aggikabhāradvāja nāyaṁ tava dhammasudhammatāya matthake cūḷā ṭhapitā
kucchikāraṇā pana ṭhapitāti vatvā imaṁ gāthamāha
nāyaṁ sikhā puññahetu ghāsahetu ayaṁ sikhā
naṅguṭṭhagaṇanaṁ yāti alante hotu aggikāti.
tattha naṅguṭṭhagaṇanaṁ yātīti aṅguṭṭhagaṇanā vuccati. ayaṁ
mūsikagaṇo aṅguṭṭhagaṇanaṁ na gacchati na upeti na pūrati parikkhayaṁ
gacchatīti attho. alante hotu aggikāti sigālaṁ nāmena
ālapanto āha. ettāvatā te alaṁ hotu na ito paraṁ mūsikā
khādissasi amhehi vā tayā vā saddhiṁ saṁvāso alaṁ hotu na
mayaṁ idāni tayā saddhiṁ vasissāmātipi attho. sesaṁ purimasadisamevāti.

page number: 342

satthā imaṁ dhammadesanaṁ āharitvā jātakaṁ samodhānesi tadā
sigālo ayaṁ bhikkhu ahosi mūsikarājā pana ahamevāti.
aggikajātakaṁ navamaṁ.
------
10. kosiyajātakaṁ
yathā vācāva bhuñjassūti idaṁ satthā jetavane viharanto ekaṁ
sāvatthiyaṁ mātugāmaṁ ārabbha kathesi.
sā kirekassa saddhassa pasannassa upāsakassa brāhmaṇassa
brāhmaṇī dussīlā pāpadhammā rattiṁ aticaritvā divā kiñci
kammaṁ akatvā gilānālayaṁ dassetvā niṭṭhunamānā nipajji. atha
naṁ brāhmaṇo bhadde kinte aphāsukanti pucchi. vātā me
vijjhantīti. atha kiṁ laddhuṁ vaṭṭatīti. siniddhamadhurāni
paṇītappaṇītāni yāgubhattatelādīnīti. brāhmaṇo yaṁ yaṁ icchati taṁ
taṁ āharitvā deti dāso viya sabbakiccāni karoti. sā pana
brāhmaṇassa gehaṁ paviṭṭhakāle nipajji bahi nikkhantakāle jārehi
saddhiṁ vītināmeti. atha brāhmaṇo imissāya sarīre vijjhanavātānaṁ
pariyantova na paññāyatīti ekadivasaṁ gandhamālādīni ādāya
jetavanaṁ gantvā satthāraṁ pūjetvā vanditvā ekamantaṁ nisīditvā
kiṁ brāhmaṇa na paññāyasīti vutte bhante brāhmaṇiyā kira
me sarīre vātā vijjhanti svāhaṁ tassā sappitelādīni ceva

page number: 343

paṇītappaṇītabhojanāni ca pariyesāmi sarīramassā ghanavippasannachavivaṇṇaṁ
jātaṁ vātarogassa pana pariyantova na paññāyati
ahantaṁ paṭijaggantova idhāgamanassa okāsaṁ na labhāmīti. satthā
brāhmaṇiyā pāpabhāvaṁ ñatvā brāhmaṇa evaṁ nipannassa
mātugāmassa roge avūpasante idañcidañca bhesajjaṁ kātuṁ vaṭṭati
pubbepi te paṇḍitehi kathitaṁ bhavasaṅkhepagatattāpi na sallakkhesīti
vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
brāhmaṇamahāsālakule nibbattitvā takkasilāyaṁ sabbasippāni
uggaṇhitvā bārāṇasiyaṁ disāpāmokkho ācariyo ahosi.
ekasatarājadhānīsu khattiyakumārā ca brāhmaṇakumārā ca yebhuyyena
tasseva santike sippaṁ uggaṇhiṁsu. atheko janapadavāsī brāhmaṇo
bodhisattassa santike tayo vede aṭṭhārasa vijjaṭṭhānāni uggaṇhitvā
bārāṇasiyaññeva kuṭumbaṁ saṇṭhapetvā divase divase dvittikkhattuṁ
bodhisattassa santikaṁ āgacchati. tassa brāhmaṇī dussīlā
ahosi pāpadhammāti sabbaṁ paccuppannavatthusadisameva. bodhisattopi
iminā kāraṇena ovādagamanāya okāsaṁ na labhāmīti vutte sā
māṇavikā imaṁ vañcetvā nipajjatīti ñatvā tassā rogānucchavikaṁ
bhesajjaṁ ācikkhissāmīti cintetvā āha tāta tvaṁ ito paṭṭhāya
tassā sappikhīrarasādīni mā adāsi gomutte pana pañcapaṇṇaṁ
tiphalādīni ca pakkhipitvā koṭṭetvā navatambalohabhājane pakkhipitvā

page number: 344

lohagandhaṁ gāhāpetvā rajjuṁ vā yottaṁ vā rukkhalataṁ vā gahetvā
idante rogassa anucchavikaṁ bhesajjaṁ idaṁ vā piva uṭṭhāya vā
tayā bhuttassa bhattassa anucchavikaṁ kammaṁ karohīti vatvā imaṁ gāthaṁ
vadeyyāsi sace bhesajjaṁ na pivati atha naṁ rajjuyā vā yottena
vā latāya vā katippahārehi paharitvā kesesu gahetvā ākaḍḍhitvā
kappurena potheyyāsi taṁ khaṇaññeva uṭṭhāya kammaṁ karissatīti.
so sādhūti sampaṭicchitvā vuttaniyāmeneva bhesajjaṁ katvā bhadde
imaṁ bhesajjaṁ pivāhīti āha. kena te idaṁ ācikkhitanti.
ācariyena bhaddeti. apanehi naṁ na pivissāmīti. māṇavo
na tvaṁ attano ruciyā pivissasīti rajjuṁ gahetvā attano rogassa
anucchavikaṁ bhesajjaṁ vā piva bhuttabhattānucchavikaṁ kammaṁ vā karohīti
vatvā imaṁ gāthamāha
yathā vācā ca bhuñjassu yathā bhuttañca byāhara
ubhayante na sameti vācā bhuttañca kosiyeti.
tattha yathā vācā ca bhuñjassūti yathā te vācā tathā
ca bhuñjassu vātā me vijjhantīti vācāya anucchavikameva katvā
bhuñjassūti attho. yathāvācaṁ vātipi pāṭho yuttaṁ.
yathāvācāyātipi paṭhanti. sabbattha ayamettha attho. yathābhuttañca
byāharāti yante bhuttaṁ tassa anucchavikameva byāhara arogamhīti
vatvā gehe kattabbakammaṁ karohīti attho. yathābhūtañcātipi
pāṭho. athavā. arogamhīti yathābhūtameva vatvā kammaṁ karohīti

page number: 345

attho. ubhayante na sameti vācā bhuttañca kosiyeti yā ca
te ayaṁ vācā vātā maṁ vijjhantīti yañca te idaṁ paṇītabhojanaṁ
bhuttaṁ idaṁ ubhayaṁpi tuyhaṁ na sameti tasmā uṭṭhāya kammaṁ karohi.
kosiyeti taṁ gottena ālapati.
evaṁ vutte kosiyabrāhmaṇadhītā ācariyena ussukkaṁ
āpannakālato paṭṭhāya na sakkā mayā evaṁ vañcetuṁ uṭṭhāya kammaṁ
karissāmīti uṭṭhāya kammaṁ akāsi ācariyena me dussīlabhāvo
ñāto na idāni sakkā ito paṭṭhāya puna evarūpaṁ kātunti
ācariye gāravena pāpakammatopi viramitvā sīlavatī ahosi.
sāpi brāhmaṇī sammāsambuddhena kiramhi ñātāti satthari
gāravena na puna anācāraṁ akāsi.
satthā imaṁ dhammadesanaṁ āharitvā jātakaṁ samodhānesi tadā
jāyapatikā idāni jāyapatikāva ācariyo pana ahamevāti.
kosiyajātakaṁ dasamaṁ.
kusanāḷivaggo terasamo.
---------

page number: 346

footnote: * hanānīmmīkhamūla *
footnote: *****************************

page number: 347

14. asampadānavaggavaṇṇanā
---------
1. asampadānajātakaṁ
asampadānenitarītarassāti idaṁ satthā veḷuvane viharanto
devadattaṁ ārabbha kathesi.
tasmiñhi kāle bhikkhū dhammasabhāyaṁ kathaṁ samuṭṭhāpesuṁ āvuso
devadatto akataññū tathāgatassa guṇaṁ na jānātīti. satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva devadatto
akataññū pubbepi akataññūyevāti vatvā atītaṁ āhari.
atīte magadharaṭṭhe rājagahe ekasmiṁ magadharaññe rajjaṁ kārente
bodhisatto tasseva seṭṭhī ahosi asītikoṭivibhavo saṅkhaseṭṭhī nāmena.
bārāṇasiyaṁ piliyaseṭṭhī nāma asītikoṭivibhavo ahosi. te aññamaññaṁ
sahāyakā ahesuṁ. tesu bārāṇasiyaṁ piliyaseṭṭhissa kenacideva
karaṇīyena mahantaṁ bhayaṁ uppajji. sabbaṁ sāpateyyaṁ parihāyati. so
daliddo appaṭisaraṇo hutvā bhariyaṁ ādāya saṅkhaseṭṭhiṁ paccayaṁ
katvā bārāṇasito nikkhamitvā padasāva rājagahaṁ gantvā
saṅkhaseṭṭhissa nivesanaṁ agamāsi. so taṁ disvāva sahāyo me āgatoti
parissajjitvā sakkārasammānaṁ katvā katipāhaṁ vītināmetvā ekadivasaṁ
samma kenatthena āgatosīti pucchi. bhayaṁ me samma uppannaṁ

page number: 348

sabbaṁ dhanaṁ parikkhīṇaṁ upatthambho me hohīti. sopi sādhu
samma mā bhāyīti bhaṇḍāgāraṁ vivarāpetvā cattāḷīsa hiraññakoṭiyo
dāpetvā sesaṁpi paricchedaparivāraṁ sabbaṁ attano santakaṁ
saviññāṇakaṁ aviññāṇakaṁ majjhe bhinditvā upaḍḍhameva adāsi.
so taṁ vibhavaṁ ādāya puna bārāṇasiṁ gantvā nivāsaṁ kappesi.
aparabhāge saṅkhaseṭṭhissāpi tādisameva bhayaṁ uppajji. so
attano paṭisaraṇaṁ upadhārento sahāyassa me mahāupakāro kato
upaḍḍhavibhavo dinno na so maṁ disvā pariccajissati tassa
santikaṁ gamissāmīti cintento bhariyaṁ ādāya padasāva bārāṇasiṁ
gantvā bhariyaṁ āha bhadde tava mayā saddhiṁ antaravīthiyaṁ gamanannāma
na yuttaṁ mayā pesitayānaṁ āruyha mahantena parivārena pacchā
āgamissasi yāva yānaṁ pesemi tāva idheva hohīti vatvā taṁ
sālāyaṁ ṭhapetvā sayaṁ nagaraṁ pavisitvā seṭṭhissa gharaṁ gantvā
rājagahanagarato tumhākaṁ sahāyo saṅkhaseṭṭhī nāma āgatoti
ārocāpesi. so āgacchatūti pakkosāpetvā taṁ disvā neva āsanā
vuṭṭhāsi na paṭisaṇṭhāramakāsi kevalaṁ kimatthaṁ āgatosīti pucchi.
tumhākaṁ dassanatthaṁ āgatomhīti. nivāso te kahaṁ gahitoti.
na tāva nivāsanaṭṭhānaṁ atthi seṭṭhigharaṇimpi sālāyaṁ ṭhapetvā
āgatomhīti. tumhākaṁ idha nivāsanaṭṭhānaṁ natthi nivāpaṁ gahetvā
ekasmiṁ ṭhāne pacāpetvā bhuñjitvā gacchatha puna amhe mā
passitthāti vatvā mayhaṁ sahāyassa dussante bandhitvā ekaṁ

page number: 349

bahalapalāpatumbaṁ dehīti dāsaṁ āṇāpesi. taṁ divasaṁ kira so
rattasālīnaṁ sakaṭasahassamattaṁ odhunāpetvā koṭṭhāgāraṁ pūrāpesi
cattāḷīsakoṭidhanaṁ gahetvā āgato akataññū mahācoro sahāyassa
tumbamatte palāpe dāpesi. dāso pacchiyaṁ ekaṁ palāpatumbaṁ
pakkhipitvā bodhisattassa santikaṁ agamāsi. bodhisatto cintesi
ayaṁ asappuriso mama santikā cattāḷīsakoṭidhanaṁ labhitvā idāni
palāpatumbaṁ dāpesi gaṇhāmi nu kho mā gaṇhāmīti. athassa
etadahosi ayaṁ tāva akataññū mittadubbhī katavināsakabhāvena
mayā saddhiṁ mittabhāvaṁ bhindi sacāhaṁ etena dinnaṁ palāpatumbaṁ
lāmakattā na gaṇhissāmi ahaṁ mittabhāvaṁ bhindissāmi andhabālā
parittakaṁ laddhaṁ agaṇhantā mittabhāvaṁ vināsenti ahampana etena
dinnaṁ palāpatumbaṁ gahetvā mama vasena mittabhāvaṁ patiṭṭhāpessāmīti.
so palāpatumbaṁ dussante bandhitvā pāsādā oruyha sālaṁ
agamāsi. atha naṁ bhariyā kinte ayya laddhanti pucchi. bhadde
amhākaṁ sahāyo piliyaseṭṭhī palāpatumbaṁ datvā amhe ajjeva
vissajjesīti. sā ayya kimatthaṁ aggahesi kiṁ etaṁ
cattāḷīsakoṭidhanassa anucchavikanti rodituṁ ārabhi. bodhisatto bhadde mā
rodi ahaṁ tena saddhiṁ mittabhedabhayena mama vasena mittabhāvaṁ ṭhapetuṁ
gaṇhiṁ tvaṁ kiṁkāraṇā rodasīti vatvā imaṁ gāthamāha
asampadānenitarītarassa
bālassa mittāni kalī bhavanti

page number: 350

tasmā harāmi bhusaṁ aḍḍhamānaṁ
mā me mitti bhijjittha sassatāyanti.
tattha asampadānenāti asappadānena. saralopena sandhi.
agahaṇenāti attho. itarītarassāti yassakassaci lāmakālāmakassāpi.
bālassa mittāni kalī bhavantīti dandhassa appaññassa
mittāni kalī nāma kāḷakaṇṇisadisāni honti bhijjantīti attho.
tasmā harāmi bhusaṁ aḍḍhamānanti tena kāraṇenāhaṁ sahāyena dinnaṁ
ekaṁ palāpatumbaṁ harāmi gaṇhāmīti dasseti. mānanti hi aṭṭhannaṁ
nāḷīnaṁ nāmaṁ. catunnaṁ aḍḍhamānānaṁ catasso ca nāḷiyo tumbo
nāma. tena vuttaṁ palāpatumbanti. mā me mitti bhijjittha
sassatāyanti mama sahāyena saddhiṁ mitti mā bhijjittha sassatāva
ayaṁ hotūti attho.
evaṁ vutte ca seṭṭhibhariyā rodateva. tasmiṁ khaṇe saṅkhaseṭṭhinā
piliyaseṭṭhissa dinno kammantadāso sālādvārena āgacchanto
seṭṭhibhariyāya rodanasaddaṁ sutvā sālaṁ pavisitvā attano sāmike
disvā pādesu patitvā roditvā kanditvā kimatthaṁ idhāgatattha
sāmīti pucchi. seṭṭhī sabbaṁ ārocesi. kammantadāso hotu
sāmi mā cintetthāti ubho samassāsetvā attano gehaṁ netvā
gandhodakena nhāpetvā bhojetvā sāmikā vo āgatāti sesadāse
sannipātetvā dassetvā katipāhaṁ vītināmetvā sabbe dāse
gahetvā rājaṅgaṇaṁ gantvā uparavamakāsi. rājā

page number: 351

pakkosāpetvā kiṁ etanti pucchi. te sabbaṁ taṁ pavuttiṁ rañño
ārocesuṁ. rājā tesaṁ vacanaṁ sutvā ubhopi seṭṭhī pakkosāpetvā
saṅkhaseṭṭhiṁ pucchi saccaṁ kira tayā mahāseṭṭhi piliyaseṭṭhissa
cattāḷīsakoṭidhanaṁ dinnanti. mahārāja mama sahāyassa maṁ
takketvā rājagahaṁ āgatassa na kevalaṁ dhanaṁ sabbaṁ vibhavajātaṁ
saviññāṇakāviññāṇakaṁ dve koṭṭhāse katvā samabhāgaṁ adāsinti.
rājā saccametanti piliyaseṭṭhiṁ pucchi. āma devāti. tayā
panassa taññeva takketvā āgatassa atthi koci sakkāro vā
sammāno vā katoti. so tuṇhī ahosi. apica pana te
etassa palāpatumbamattaṁ dussante pakkhipāpetvā dāpitaṁ atthīti.
tampi sutvā tuṇhīyeva ahosi. rājā kiṁ kātabbanti amaccehi
saddhiṁ mantetvā taṁ paribhāsitvā gacchatha piliyaseṭṭhissa ghare sabbaṁ
vibhavaṁ saṅkhaseṭṭhissa dethāti āha. bodhisatto mahārāja mayhaṁ
parasantakena attho natthi mayā dinnamattameva pana dāpethāti
āha. rājā bodhisattassa santakaṁ dāpesi. bodhisatto sabbaṁ
attanā dinnavibhavaṁ paṭilabhitvā dāsaparivuto rājagahameva gantvā
kuṭumbaṁ saṇṭhapetvā dānādīni puññāni katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
piliyaseṭṭhī devadatto ahosi saṅkhaseṭṭhī pana ahamevāti.
asampadānajātakaṁ paṭhamaṁ.
-------------

page number: 352

2. pañcabhīrukajātakaṁ
kusalūpadese dhitiyā daḷhāya cāti idaṁ satthā jetavane viharanto
ajapālanigrodhe māradhītuppalobhanasuttantaṁ ārabbha kathesi.
bhagavatā hi ādito paṭṭhāya
daddallamānā āgañchuṁ taṇhā ca aratī ragā
tā tattha panudī satthā tūlaṁ bhaṭṭhaṁva mālutoti
evaṁ yāva pariyosānā tassa suttantassa kathitakāle dhammasabhāyaṁ
sannipatitā bhikkhū kathaṁ samuṭṭhāpesuṁ āvuso sammāsambuddho
māradhītaro anekasatāni dibbarūpāni māpetvā palobhanatthāya
upasaṅkamantiyo akkhīni ummiletvā na olokesi aho buddhabalannāma
acchariyanti. satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva mayhaṁ sabbāsave khepetvā sabbaññutaṁ pattassa
māradhītānaṁ anolokanaṁ nāma acchariyaṁ ahañhi pubbe bodhiñāṇaṁ
pariyesamāno sakkilesakāle hi abhisaṅkhataṁ dibbarūpampi indriyāni
bhinditvā kilesavasena anoloketvāva gantvā mahārajjaṁ pāpuṇinti
vatvā atītaṁ āhari.
atīte bārāṇasiyaṁ brahamdatte rajjaṁ kārente bodhisatto
bhātikasatassa kaniṭṭho ahosi. sabbaṁ heṭṭhā takkasilajātake
vuttanayeneva vitthāretabbaṁ. tadā pana takkasilānagaravāsīhi bahinagare

page number: 353

sālāya bodhisattaṁ upasaṅkamitvā yācitvā rajjaṁ paṭicchāpetvā
abhiseke kate takkasilānagaravāsino nagaraṁ devanagaraṁ viya
rājabhavanañca indabhavanaṁ viya alaṅkariṁsu. tadā bodhisatto nagaraṁ
pavisitvā rājabhavane pāsāde mahātale samussāpitasetacchattaṁ
ratanavarapallaṅkaṁ āruyha devarājalīḷhāya nisīdi. amaccā ca
brāhmaṇagahapatikādayo ca khattiyakumārā ca sabbālaṅkārappaṭimaṇḍitā
parivāretvā aṭṭhaṁsu. devaccharappaṭibhāgā soḷasasahassanāṭakitthiyo
naccagītavāditakusalā uttamavilāsasampannā naccagītavāditāni payojesuṁ.
gītavāditasaddena rājabhavanaṁ meghatthanitapūrito mahāsamuddakucchi viya
ekaninnādaṁ ahosi. bodhisatto taṁ attano sirisobhaggappattaṁ
olokayamāno cintesi sacāhaṁ tāsaṁ yakkhinīnaṁ abhisaṅkhataṁ dibbarūpaṁ
olokissaṁ jīvitakkhayaṁ patto abhavissaṁ imaṁ sirisobhaggaṁ na
olokissaṁ paccekabuddhānaṁ pana ovāde ṭhitabhāvena idaṁ mayā
pattanti evañca pana cintetvā udānaṁ udānento imaṁ gāthamāha
kusalūpadese dhitiyā daḷhāya ca
avatthitattā bhayabhīrutāya ca
na rakkhasīnaṁ vasamāgamimha
sa sotthibhāvo mahatā bhayena meti.
tattha kusalūpadeseti kusalānaṁ upadese paccekabuddhānaṁ ovādeti
attho. dhitiyā daḷhāya cāti daḷhāya dhitiyā ca thirena

page number: 354

abbhocchinnanirantaraviriyena cāti attho. avatthitattā bhayabhīrutāya cāti
bhayabhīrutāya avatthitatāya ca. tattha bhayanti cittutrāsamattaṁ parittabhayaṁ.
bhīrutāti sarīrakampanappattaṁ mahābhayaṁ. idaṁ ubhayampi mahāsattassa
yakkhiniyo nāmetā manussakhādikāti bheravārammaṇaṁpi nāhosi.
tenāha avatthitattā bhayabhīrutāya cāti. bhayabhīrutāya abhāveneva
bheravārammaṇaṁ disvāpi anivattanabhāvenāti attho. na rakkhasīnaṁ
vasamāgamimhāti yakkhakantāre tāsaṁ rakkhasīnaṁ vasaṁ na āgamimha.
yasmā amhākaṁ kusalūpadese dhiti ca daḷhā ahosi bhayabhīrutābhāvena ca
anivattanasabhāvā ahumhā tasmā rakkhasīnaṁ vasaṁ na āgamimhāti
vuttaṁ hoti. sa sotthibhāvo mahatā bhayena meti so me ayaṁ
ajja mahatā bhayena rakkhasīnaṁ santike pattabbena dukkhadomanassena
sotthibhāvo khemabhāvo pītisomanassabhāvoyeva jātoti.
evaṁ mahāsatto imāya gāthāya dhammaṁ desetvā dhammena
rajjaṁ kāretvā dānādīni puññāni katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi ahaṁ
tena samayena takkasilaṁ gantvā rajjaṁ pattakumāro ahosinti.
pañcabhīrukajātakaṁ dutiyaṁ.
--------

page number: 355

3. ghatāsanajātakaṁ
khemaṁ yahinti idaṁ satthā jetavane viharanto aññataraṁ bhikkhuṁ
ārabbha kathesi.
so hi bhikkhu satthu santikā kammaṭṭhānaṁ gahetvā ekaṁ
paccantagāmaṁ gantvā ekaṁ gāmakaṁ nissāya araññasenāsane vassaṁ
upagacchi. tassa paṭhamamāseyeva piṇḍāya paviṭṭhassa paṇṇasālā
jhāyittha. so vasanaṭṭhānābhāvena kilamanto upaṭṭhākānaṁ ācikkhi.
te hotu bhante paṇṇasālaṁ karissāma kasāma tāva vapāma
tāvāti ādīni vadantā temāsaṁ vītināmesuṁ. so senāsanasappāyābhāvena
kammaṭṭhānaṁ matthakaṁ pāpetuṁ nāsakkhi. so nimittamattampi
anuppādetvā vuṭṭhavasso jetavanaṁ gantvā satthāraṁ vanditvā ekamantaṁ
nisīdi. satthā tena saddhiṁ paṭisaṇṭhāraṁ katvā kinnu kho te
bhikkhu kammaṭṭhānaṁ sappāyaṁ jātanti pucchi. so ādito paṭṭhāya
asappāyabhāvaṁ kathesi. satthā pubbe kho bhikkhu tiracchānāpi
attano sappāyāsappāyaṁ ñatvā sappāyakāle vasitvā asappāyakāle
vasanaṭṭhānaṁ pahāya aññattha agamaṁsu kasmā attano sappāyāsappāyaṁ
na aññāsīti vatvā tena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sakuṇayoniyaṁ nibbattitvā viññutaṁ patvā sobhaggappatto sakuṇarājā
hutvā ekasmiṁ araññāyatane jātassaratīre sākhāviṭapasampannaṁ

page number: 356

bahalapattapalāsaṁ mahārukkhaṁ upanissāya saparivāro vāsaṁ kappesi.
bahū sakuṇā tassa rukkhassa udakamatthake paṭṭhaṭasākhāsu vasantā
sarīravalañjaṁ udake pātenti. tasmiñca jātassare caṇḍo
nāgarājā vasati. tassa etadahosi ime sakuṇā mayhaṁ
nivāsajātassare sarīravalañjaṁ pātenti yannūnāhaṁ udakato aggiṁ
uṭṭhāpetvā rukkhaṁ jhāpetvā ete palāpeyyanti. so kuddhamānaso
rattibhāge sabbasakuṇānaṁ sannipatitvā rukkhasākhāsu nipannakāle paṭhamaṁ
tāva uddhanāropitaṁ viya udakaṁ pakkuṭṭhāpetvā dutiyavāre dhūmaṁ
upaṭṭhāpetvā tatiyavāre tālakkhandhappamāṇaṁ jālaṁ uṭṭhāpesi.
bodhisatto udakato jālaṁ uṭṭhahamānaṁ disvā bho sakuṇā agginā
ādittaṁ nāma udakena nibbāpenti idāni pana udakameva ādittaṁ
na sakkā amhehi idha vasituṁ aññattha gamissāmāti vatvā imaṁ
gāthamāha
khemaṁ yahiṁ tattha arī udīrito
dakassa majjhe jalate ghatāsano
na ajja vāso mahiyā mahīruhe
disā bhajavho saraṇajja no bhayanti.
tattha khemaṁ yahiṁ tattha arī udīritoti yasmiṁ udakapiṭṭhe
khemabhāvo nibbhayabhāvo tasmiṁ sattu paccatthiko sampatto.
dakassāti udakassa. ghatāsanoti aggi so hi ghataṁ asanāti
tasmā ghatāsanoti vuccati. na ajja vāsoti ajja no vāso

page number: 357

natthi. mahiyā mahīruheti mahiruhoti vuccati rukkho. tasmiṁ.
imissā mahiyā jāte rukkheti attho. disā bhajavhoti disā bhajatha
gacchatha. saraṇajja no bhayanti ajja amhākaṁ saraṇatova bhayaṁ
jātaṁ paṭisaraṇaṭṭhānato bhayaṁ uppannanti attho.
evaṁ vatvā bodhisatto attano vacanakare sakuṇe ādāya
uppatitvā aññattha gato. bodhisattassa vacanaṁ agahetvā
ṭhitasakuṇā jīvitakkhayaṁ pattā.
satthā imaṁ dhammadesanaṁ āharitvā saccāni pakāsetvā jātakaṁ
samodhānesi. saccapariyosāne so bhikkhu arahatte patiṭṭhāsi.
tadā bodhisattassa vacanakarā sakuṇā buddhaparisā ahesuṁ sakuṇarājā
pana ahamevāti.
ghatāsanajātakaṁ tatiyaṁ.
-------
4. jhānasodhanajātakaṁ
ye saññinoti idaṁ satthā jetavane viharanto saṅkassanagaradvāre
attanā saṅkhittena pucchitapañhassa dhammasenāpatinā vitthārabyākaraṇaṁ
ārabbha kathesi. tatridaṁ atītavatthuṁ.
atīte kira bārāṇasiyaṁ brahmadatte rajjaṁ kārente bodhisatto
araññāyatane kālaṁ karonto antevāsikehi pucchito nevasaññīnāsaññīti
āha .pe. tāpasā jeṭṭhantevāsikassa kathaṁ na

page number: 358

gaṇhiṁsu. bodhisatto ābhassarato āgantvā ākāse ṭhatvā
imaṁ gāthamāha
ye saññino tepi duggatā
yepi asaññino tepi duggatā
etaṁ ubhayaṁ vivajjaya
taṁ samāpattisukhaṁ anaṅgaṇanti.
tattha ye saññinoti ṭhapetvā nevasaññānāsaññāyatanalābhino
avasese sacittakasatte dasseti. tepi duggatāti tassā
samāpattiyā alābhato tepi duggatā nāma. yepi asaññinoti
asaññibhave nibbatte acittakasatte dasseti. tepi duggatāti tepi
imissāyeva samāpattiyā alābhato duggatāyeva nāma. etaṁ ubhayaṁ
vivajjayāti etaṁ ubhayampi saññibhāvañca asaññibhāvañca vivajjaya
pajahāti antevāsikaṁ ovadati. taṁ samāpattisukhaṁ anaṅgaṇanti taṁ
nevasaññānāsaññāyatanasamāpattilābhino santasantena sukhanti saṅkhaṁ
gataṁ jhānasukhaṁ anaṅgaṇaṁ niddosaṁ balavacittekaggatāsabhāvenapi taṁ
anaṅgaṇaṁ nāma jātaṁ.
evaṁ bodhisatto dhammaṁ desetvā antevāsikassa guṇaṁ kathetvā
brahmalokameva agamāsi. tadā sesatāpasā jeṭṭhantevāsikassa
saddahiṁsu.

page number: 359

satthā imaṁ dhammadesanaṁ āharitvā jātakaṁ samodhānesi tadā
jeṭṭhantevāsiko sārīputto mahābrahmā pana ahamevāti.
jhānasodhanajātakaṁ catutthaṁ.
-------
5. candābhajātakaṁ
candābhanti idaṁ satthā jetavane viharanto saṅkassanagaradvāre
therasseva pañhassa byākaraṇaṁ ārabbha kathesi.
atīte bārāṇasiyaṁ brahmadatte rajjaṁ kārente bodhisatto
araññāyatane kālaṁ karonto antevāsikena pucchito candābhaṁ
suriyābhanti vatvā ābhassaresu nibbatto. tāpasā jeṭṭhantevāsikassa
na saddahiṁsu. bodhisatto āgantvā ākāse ṭhito imaṁ gāthamāha
candābhaṁ suriyābhañca yodha paññāya gādhati
avitakkena jhānena hoti ābhassarūpagoti.
tattha candābhanti odātakasiṇaṁ dasseti. suriyābhanti
pītakasiṇaṁ. yodha paññāya gādhatīti yo puggalo idha sattaloke
idaṁ kasiṇadvayaṁ paññāya gādhati ārammaṇaṁ katvā anupavisati
tattha vā patiṭṭhahati. athavā. candābhaṁ suriyābhañca yodha
paññāya gādhatīti yattakaṁ ṭhānaṁ candābhā ca suriyābhā ca paṭṭhaṭā
tattake ṭhāne paṭibhāgakasiṇaṁ vaḍḍhetvā taṁ ārammaṇaṁ katvā
jhānaṁ nibbatteti ubhayampetaṁ ābhaṁ paññāya gādhati nāma. tasmā

page number: 360

ayamettha atthoyeva. avitakkena jhānena hoti ābhassarūpagoti
so puggalo tathā katvā paṭiladdhena dutiyena jhānena
ābhassarabrahmalokūpago hotīti.
evaṁ bodhisatto tāpase bodhetvā jeṭṭhantevāsikassa guṇaṁ
kathetvā brahmalokameva gato.
satthā imaṁ dhammadesanaṁ āharitvā jātakaṁ samodhānesi tadā
jeṭṭhantevāsiko sārīputto mahābrahmā pana ahamevāti.
candābhajātakaṁ pañcamaṁ.
--------
6. suvaṇṇahaṁsajātakaṁ
yaṁ laddhaṁ tena tuṭṭhabbanti idaṁ satthā jetavane thullanandaṁ
bhikkhuniṁ ārabbha kathesi.
sāvatthiyañhi aññataro upāsako bhikkhunīsaṅghaṁ lasuṇena
pavāretvā khettapālaṁ āṇāpesi sace bhikkhuniyo āgacchanti
ekekāya bhikkhuniyā dve tayo bhaṇḍike dehīti. tato paṭṭhāya
bhikkhuniyo tassa gehaṁpi khettaṁpi lasuṇatthāya gacchanti. athekasmiṁ
ussavadivase tassa gehe lasuṇaṁ parikkhayaṁ agamāsi. thullanandā
bhikkhunī saparivārā gehaṁ gantvā lasuṇena āvuso atthoti vatvā
natthayye yathābhataṁ lasuṇaṁ parikkhīṇaṁ khettaṁ gacchathāti vuttā
khettaṁ gantvā na mattaṁ jānitvā lasuṇaṁ harāpesi. khettapālo

page number: 361

ujjhāyi kathaṁ hi nāma bhikkhuniyo na mattaṁ jānitvā lasuṇaṁ
harāpessantīti. tassa kathaṁ sutvā yā tā bhikkhuniyo appicchā
.pe. tāpi tāsaṁ sutvā bhikkhūpi ujjhāyiṁsu ujjhāyitvā ca
pana bhagavato etamatthaṁ ārocesuṁ. bhagavā thullanandaṁ bhikkhuniṁ
garahitvā bhikkhave mahiccho puggalo nāma vijātamātuyāpi appiyo
ahosi amanāpo appasannānaṁ pasādetuṁ pasannānaṁ vā bhiyyoso
mattāya pasādaṁ janetuṁ anuppannaṁ lābhaṁ uppādetuṁ uppannaṁ vā
pana thiraṁ kātuṁ na sakkoti appiccho pana appasannānaṁ pasādetuṁ
pasannānaṁ bhiyyoso mattāya pasādaṁ janetuṁ anuppannaṁ lābhaṁ uppādetuṁ
uppannaṁ vā pana thiraṁ kātuṁ sakkotīti ādinā nayena bhikkhunīnaṁ
tadanucchavikaṁ dhammaṁ kathetvā na bhikkhave thullanandā idāneva
mahicchā pubbepi mahicchāyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
aññatarasmiṁ brāhmaṇakule nibbatti. tassa vayappattassa samajātikā
kulā pajāpatiṁ āhariṁsu. tassa nandā nandavatī sunandāti
tisso dhītaro ahesuṁ. tāsu parakulaṁ gatāsuyeva bodhisatto kālaṁ katvā
suvaṇṇahaṁsayoniyaṁ nibbatti. jātissarañāṇañcassa uppajji. so
vayappatto hutvā suvaṇṇapattasañchannaṁ sobhaggappattaṁ mahantaṁ
attabhāvaṁ disvā kuto nu kho cavitvā ahaṁ idhūpapannoti
āvajjento manussalokatoti ñatvā puna kathaṁ nu kho me brāhmaṇī

page number: 362

ca dhītaro ca jīvantīti upadhārento paresaṁ bhatiṁ katvā kicchena
jīvantīti ca ñatvā cintesi mayhaṁ sarīre sovaṇṇamayāni pattāni
koṭṭanaghaṭṭanakkhamāni ito tāsaṁ ekekaṁ pattaṁ dassāmi tena
me pajāpatī ca dhītaro ca sukhaṁ jīvissantīti. so tattha gantvā
piṭṭhivaṁsakoṭiyaṁ nilīyi. brāhmaṇī ca dhītaro ca bodhisattaṁ disvā
kuto āgatosi sāmīti pucchiṁsu. ahaṁ tumhākaṁ pitā kālaṁ katvā
suvaṇṇahaṁsayoniyaṁ nibbatto tumhe daṭṭhuṁ āgato ito paṭṭhāya
tumhākaṁ paresaṁ bhatiṁ katvā dukkhajīvikāya jīvitakiccaṁ natthi ahaṁ
vo ekekaṁ pattaṁ dassāmi taṁ vikkiṇitvā sukhena jīvathāti ekekaṁ
pattaṁ datvā agamāsi. so etena niyāmena antarantarā āgantvā
ekekaṁ pattaṁ deti. brāhmaṇī ca dhītaro ca aḍḍhā sukhitā
ahesuṁ. athekadivasaṁ sā brāhmaṇī dhītaro āmantesi ammā
tiracchānānaṁ nāma cittaṁ dujjānaṁ kadāci vo pitā idha nāgaccheyya
kiṁ karissāma idānissa āgatakāle sabbāni pattāni luñcitvā
gaṇhāmāti. tā evaṁ no pitā kilamissatīti na sampaṭicchiṁsu.
brāhmaṇī pana mahicchatāya punekadivasaṁ suvaṇṇarājahaṁsassa āgatakāle
ehi tāva sāmīti vatvā taṁ attano santikaṁ upagataṁ ubhohi
hatthehi gahetvā sabbapattāni luñci. tāni pana bodhisattassa
ruciṁ vinā balakkārena gahitattā sabbāni bakapattasadisāni ahesuṁ.
bodhisatto pakkhe pasāretvā gantuṁ nāsakkhi. atha naṁ sā
mahācāṭiyā pakkhipitvā posesi. tassa puna uṭṭhahantāni pattāni

page number: 363

setāni sampajjiṁsu. so sañjātapakkho uppatitvā attano
vasanaṭṭhānameva gantvā na puna agamāsi.
satthā imaṁ atītaṁ āharitvā na bhikkhave thullanandā idāneva
mahicchā pubbepi mahicchāyeva mahicchatāya ca pana suvaṇṇamhā
parihīnā idāni attano mahicchatāyaeva lasuṇamhāpi parihāyissati
tasmā ito paṭṭhāya lasuṇaṁ khādituṁ na labhissati yathā ca
thullanandā evaṁ taṁ nissāya sesabhikkhuniyopi tasmā bahuṁ labhitvāpi
pamāṇameva jānitabbaṁ appaṁ labhitvā pana yathāladdheneva santoso
kātabbo uttariṁ na paṭṭhetabbanti vatvā imaṁ gāthamāha
yaṁ laddhaṁ tena tuṭṭhabbaṁ atilobho hi pāpako
haṁsarājaṁ gahetvāna suvaṇṇā parihāyatīti.
tattha tuṭṭhabbanti tusitabbaṁ.
idaṁ pana vatvā satthā anekapariyāyena garahitvā yā pana
bhikkhunī lasuṇaṁ khādeyya pācittiyanti sikkhāpadaṁ paññāpetvā
jātakaṁ samodhānesi tadā brāhmaṇī ayaṁ thullanandā ahosi
tisso dhītaro idāni tissoyeva bhaginiyo suvaṇṇahaṁsarājā pana
ahamevāti.
suvaṇṇahaṁsajātakaṁ chaṭṭhaṁ.
--------

page number: 364

7. babbujātakaṁ
yattheko labhate babbūti idaṁ satthā jetavane viharanto
kāṇamātāsikkhāpadaṁ ārabbha kathesi. sāvatthiyaṁ hi kāṇamātā nāma
dhītuvasena pākaṭanāmā upāsikā ahosi sotāpannā ariyasāvikā.
sā dhītaraṁ kāṇaṁ aññatarasmiṁ gāmake samānajātiyassa purisassa
adāsi. kāṇā kenacideva karaṇīyena mātu gharaṁ agamāsi.
athassā sāmiko katipāhaccayena dūtaṁ pāhesi āgacchatu kāṇā
icchāmi kāṇāya āgatanti. kāṇā dūtassa vacanaṁ sutvā
amma gamissāmīti mātaraṁ āpucchi. kāṇamātā ettakaṁ kālaṁ
vasitvā kathaṁ tucchahatthā gamissasīti pūvaṁ paci. tasmiṁyeva khaṇe
eko piṇḍapātacāriko bhikkhu tassā nivesanaṁ agamāsi. upāsikā
taṁ nisīdāpetvā pattapūraṁ pūvaṁ dāpesi. so kkhu nikkhamitvā
aññassa ācikkhi. tassāpi tatheva dāpesi. sopi nikkhamitvā
aññassa ācikkhi. tassāpi tatheva dāpesi. sopi nikkhamitvā
aññassa ācikkhi. tassāpi tathevāti evampi catunnaṁ janānaṁ
dāpesi. yathāpaṭiyattaṁ pūvaṁ parikkhayaṁ agamāsi. kāṇāya gamanaṁ
na sampajji. athassā sāmiko dutiyampi dūtaṁ pāhesi tatiyaṁ
pāhentova sace kāṇā nāgacchissati ahaṁ aññaṁ pajāpatiṁ
ānessāmīti pāhesi. tayopi vāre teneva upāyena gamanaṁ na
sampajji. kāṇāya sāmiko aññaṁ pajāpatiṁ ānesi. kāṇā

page number: 365

taṁ pavuttiṁ sutvā rodamānā aṭṭhāsi.
satthā taṁ kāraṇaṁ ñatvā pubbaṇhasamayaṁ nivāsetvā
pattacīvaramādāya kāṇamātāya nivesanaṁ gantvā paññattāsane nisīditvā
kāṇamātaraṁ pucchi kissāyaṁ kāṇā rodatīti iminā nāma kāraṇenāti
ca sutvā kāṇamātaraṁ samassāsetvā dhammakathaṁ kathetvā uṭṭhāyāsanā
vihāraṁ agamāsi. atha tesaṁ catunnaṁ bhikkhūnaṁ tayo vāre yathāpaṭiyattaṁ
pūvaṁ gahetvā kāṇāya gamanassa upacchinnabhāvo bhikkhusaṅghe pākaṭo
jāto. athekadivasaṁ bhikkhū dhammasabhāyaṁ kathaṁ samuṭṭhāpesuṁ āvuso
catūhi nāma bhikkhūhi tayo vāre kāṇamātāya pakkapūvaṁ khāditvā
kāṇāya gamanantarāyaṁ katvā sāmikena pariccattaṁ dhītaraṁ nissāya
mahāupāsikāya domanassaṁ uppāditanti. satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva te cattāro bhikkhū kāṇamātāya
santakaṁ khāditvā tassā domanassaṁ uppādesuṁ pubbepi uppādesuṁyevāti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
pāsāṇakoṭṭakakule nibbattitvā vayappatto pariyodātasippo
ahosi. kāsīraṭṭhe ekasmiṁ nigame eko mahāvibhavo seṭṭhī
ahosi. tassa nidhānagatāyeva cattāḷīsa hiraññakoṭiyo ahesuṁ.
athassa bhariyā kālaṁ katvā dhanasinehena gantvā dhanapiṭṭhiyaṁ mūsikā
hutvā nibbatti. evaṁ anukkamena sabbampi taṁ kulaṁ abbhatthaṁ

page number: 366

agamāsi. vaṁso ucchijji. so gāmopi chaḍḍito apaṇṇattikabhāvaṁ
agamāsi. tadā bodhisatto tasmiṁ purāṇagāmaṭṭhāne pāsāṇe
uppātetvā koṭṭeti. atha sā mūsikā gocarāya caramānā
bodhisattaṁ punappunaṁ passantī upannasinehā hutvā cintesi mayhaṁ
dhanaṁ bahuṁ nikkāraṇena nassissati iminā saddhiṁ ekato hutvā
imaṁ dhanaṁ khādissāmīti. sā ekadivasaṁ ekaṁ kahāpaṇaṁ mukhena
ḍaṁsitvā bodhisattassa santikaṁ agamāsi. so taṁ disvā piyavācāya
samālapanto kiṁ nu kho amma kahāpaṇaṁ gahetvā āgatāsīti
āha. tāta imaṁ gahetvā attanāpi paribhuñja mayhampi maṁsaṁ
āharāti. so sādhūti sampaṭicchitvā kahāpaṇaṁ ādāya nagaraṁ
gantvā ekena māsakena maṁsaṁ kiṇitvā āharitvā tassā adāsi.
sā taṁ gahetvā attano nivāsanaṭṭhānaṁ gantvā sāruciyā khādi.
tato paṭṭhāya imināva niyāmena divase divase bodhisattassa
kahāpaṇaṁ deti. sopissā maṁsaṁ āharati.
athekadivasaṁ taṁ mūsikaṁ viḷāro aggahesi. atha naṁ sā evamāha
samma mā maṁ māresīti. kiṁkāraṇā na māreyyāmi ahamhi
chāto maṁsaṁ khāditukāmo na sakkā mayā na māretunti. kiṁ
pana ekadivasameva maṁsaṁ khāditukāmosi udāhu niccakālanti. labhamāno
niccampi khāditukāmomhīti. yadi evaṁ ahante niccakālaṁ maṁsaṁ
dassāmi vissajjehi manti. atha naṁ viḷāro tenahi appamattā
hohīti vissajjesi. tato paṭaṭhāya sā attano ābhataṁ maṁsaṁ

page number: 367

dve koṭṭhāse katvā ekaṁ viḷārassa deti ekaṁ sayaṁ khādi.
atha naṁ ekadivasaṁ aññopi viḷāro aggahesi. tampi tatheva
saññāpetvā attānaṁ vissajjāpesi. tato paṭṭhāya tayo
koṭṭhāse katvā khādanti. puna añño aggahesi. taṁ tatheva
saññāpetvā attānaṁ mocāpesi. tato paṭṭhāya cattāro
koṭṭhāse katvā khādanti. puna añño aggahesi. taṁ tatheva
saññāpetvā attānaṁ mocāpesi. tato paṭṭhāya pañca koṭṭhāse
katvā khādanti. sā pañcamakoṭṭhāsaṁ khādamānā appahāratāya
kilantā kīsā ahosi appamaṁsalohitā.
bodhisatto taṁ disvā amma kasmā milātāsīti vatvā
iminā nāma kāraṇenāti vutto tvaṁ ettakaṁ kālaṁ kasmā mayhaṁ
nācikkhasi ahamettha kattabbaṁ jānissāmīti taṁ samassāsetvā
suddhaphalikapāsāṇena guhaṁ katvā āharitvā amma tvaṁ imaṁ guhaṁ
pavisitvā nipajjitvā āgatāgatānaṁ pharusāhi vācāhi santajjeyyāsīti
āha. sā guhaṁ pavisitvā nipajji. atheko viḷāro āgantvā
dehi me maṁsanti āha. atha naṁ mūsikā are duṭṭhaviḷāra
kinte ahaṁ maṁsahārikā attano puttānaṁ maṁsaṁ khādāti santajjesi.
viḷāro phalikaguhāya nipannabhāvaṁ ajānanto kodhavasena mūsikaṁ
gaṇhissāmīti sahasā pakkhanditvā hadayena phalikaguhāyaṁ paharati.
tāvadevassa hadayaṁ bhijji akkhīni nikkhamanākārappattāni jātāni.
so tattheva jīvitakkhayaṁ patvā ekamantaṁ paṭicchanaṭṭhāne patati.

page number: 368

etenupāyena aparopi aparopīti cattāropi janā jīvitakkhayaṁ pāpuṇiṁsu.
tato paṭṭhāya mūsikā nibbhayā hutvā bodhisattassa devasikaṁ dve
tayo kahāpaṇe deti. evaṁ anukkamena sabbampi dhanaṁ bodhisattasseva
adāsi. te ubhopi yāvajīvaṁ mettiṁ abhinditvā yathākammaṁ gatā.
satthā imaṁ dhammadesanaṁ āharitvā abhisambuddho hutvā imaṁ
gāthamāha
yattheko labhate babhu dutiyo tattha jāyati
tatiyo ca catuttho ca idante babbukā bilanti.
tattha yatthāti yasmiṁ ṭhāne. babbūti viḷāro. dutiyo
tattha jāyatīti yathā eko mūsikaṁ vā maṁsaṁ vā labhati dutiyopi
tattha viḷāro jāyati uppajjati tathā tataṁyo ca catuttho ca
evaṁ te tadā cattāro viḷārā ahesuṁ hutvā ca pana divase
maṁsaṁ khādantā te babbukā idaṁ phalikamayaṁ bilaṁ urena paharitvā
sabbepi jīvitakkhayaṁ pattāti.
evaṁ satthā imaṁ dhammadesanaṁ āharitvā jātakaṁ samodhānesi
tadā cattāro viḷārā te cattāro bhikkhū ahesuṁ mūsikā kāṇamātā
pāsāṇakoṭṭakamaṇikāro pana ahamevāti.
babbujātakaṁ sattamaṁ.
--------

page number: 369

8. godhajātakaṁ
kinte jaṭāhi dummedhāti idaṁ satthā jetavane viharanto ekaṁ
kuhakabhikkhuṁ ārabbha kathesi. paccuppannavatthuṁ heṭṭhā kathitasadisameva.
atīte bārāṇasiyaṁ brahmadatte rajjaṁ kārente bodhisatto
godhayoniyaṁ paṭisandhiṁ gaṇhi. tadā eko pañcābhiñño uggatapo
tāpaso ekaṁ paccantagāmaṁ nissāya araññāyatane paṇṇasālāyaṁ
vasati. gāmavāsino tāpasaṁ sakkaccaṁ upaṭṭhahanti. bodhisatto
tassa caṅkamanakoṭiyaṁ ekasmiṁ vammike vasati vasanto ca pana divase
divase tayo vāre tāpasaṁ upasaṅkamitvā dhammūpasañhitaṁ atthūpasañhitaṁ
vacanaṁ sutvā tāpasaṁ vanditvā vasanaṭṭhānameva gacchati. aparabhāge
tāpaso gāmavāsino āpucchitvā pakkāmi. pakkamante ca pana
tasmiṁ sīlavattasampanne tāpase añño kūṭatāpaso āgantvā
tasmiṁ assamapade vāsaṁ kappesi. bodhisatto ayampi sīlavāti
sallakkhetvā purimanayeneva tassa santikaṁ agamāsi. athekadivasaṁ
nidāghasamaye akālameghe vuṭṭhe vammikehi makkhikā nikkhamiṁsu. tāsaṁ
khādanatthaṁ godhā āhiṇḍiṁsu. gāmavāsino nikkhamitvā
makkhikakhādake bahū godhe gahetvā siniddhasambhārasaṁyuttaṁ ambilambilagodhamaṁsaṁ
sampādetvā tāpasassa adaṁsu. tāpaso godhamaṁsaṁ khāditvā
rasataṇhāya baddho idaṁ maṁsaṁ atimadhuraṁ kissa maṁsaṁ nāmetanti pucchitvā
godhamaṁsanti sutvā mama santike mahāgodho āgacchati taṁ māretvā

page number: 370

maṁsaṁ khādissāmīti cintetvā pacanabhājanañca sappiloṇādīni ca
āharāpetvā ekamante ṭhapetvā muggaraṁ ādāya kāsāyena
paṭicchādetvā paṇṇasālādvāre bodhisattassa āgamanaṁ olokayamāno
upasantupasanto viya hutvā nisīdi.
bodhisatto sāyaṇhasamaye tāpasassa santikaṁ gamissāmīti
nikkhamitvā upasaṅkamantova tassa indriyavikāraṁ disvā cintesi
nāyaṁ tāpaso aññesu divasesu nisinnākārena nisinno ajjevesa
maṁ olokentopi duṭṭhindriyo hutvā oloketi pariggaṇhissāmi
nanti. so tāpasassa heṭṭhāvāte ṭhatvā bodhamaṁsagandhaṁ ghāyitvā
iminā kūṭatāpasena ajja godhamaṁsaṁ khāditaṁ bhavissati tenesa
rasataṇhāya baddho ajja maṁ attano santikaṁ upasaṅkamantaṁ muggarena
paharitvā maṁsaṁ pacitvā khāditukāmo bhavissatīti tassa santikaṁ
anupagantvāva paṭikkamitvā vicarati. tāpaso bodhisattassa
anāgamanabhāvaṁ ñatvā iminā ayaṁ maṁ māretukāmoti ñātaṁ bhavissati
tena kāraṇena nāgacchati anāgacchantassāpissa kuto muttīti
muggaraṁ nīharitvā khipi. so tassa agganaṅguṭṭhameva āsādesi.
bodhisatto vegena vammikaṁ pavisitvā aññena chiddena sīsaṁ
ukkhipitvā ambho kūṭajaṭila ahaṁ tava santikaṁ upasaṅkamanto
sīlavāti saññāya upasaṅkamiṁ idāni pana te mayā kūṭabhāvo
ñāto tādisassa mahācorassa kiṁ iminā pabbajjāliṅgenāti vatvā
taṁ garahanto imaṁ gāthamāha

page number: 371

kinte jaṭāhi dummedha kinte ajinasāṭiyā
abbhantarante gahanaṁ bāhiramparimajjasīti.
tattha kinte jaṭāhi dummedhāti ambho dummedha nippañña
etā pabbajitena dhāretabbā jaṭā pabbajjāguṇarahitassa kinte
tāhi jaṭāhīti attho. kinte ajinasāṭiyāti anucchavikassa saṁvarassa
abhāvakālato paṭṭhāya kinte ajinasāṭiyā. abbhantarante gahananti
tava abbhantaraṁ hadayaṁ rāgadosamohagahanena gahanaṁ paṭicchannaṁ.
bāhiramparimajjasīti so tvaṁ abbhantare gahane nhānādīhi ceva
liṅgagahaṇena ca bāhiraṁ parimajjasi taṁ parimajjanto kañjikapūritalābu
viya visapūritacāṭi viya āsīvisapūritavammiko viya gūdhapūritacittaghaṭo
viya ca bahimaṭṭhova ahosi kiṁ tayā corena idha vasantena sīghaṁ
ito palāyāhi no ce palāyasi gāmavāsīnaṁ te ācikkhitvā
niggahaṁ kārāpessāmīti.
evaṁ bodhisatto kūṭatāpasaṁ tajjetvā vammikameva pāvisi.
kūṭatāpasopi tato pakkāmi.
satthā imaṁ dhammadesanaṁ āharitvā jātakaṁ samodhānesi tadā
kūṭatāpaso ayaṁ kuhako ahosi purimo sīlavantatāpaso sārīputto
godhapaṇḍito pana ahamevāti.
godhajātakaṁ aṭṭhamaṁ.
------

page number: 372

9. ubhatobhaṭṭhajātakaṁ
akkhī bhinnā paṭo naṭṭhoti idaṁ satthā veḷuvane viharanto
devadattaṁ ārabbha kathesi.
tadā kira dhammasabhāyaṁ bhikkhū kathaṁ samuṭṭhāpesuṁ āvuso
seyyathāpi nāma chavālātaṁ ubhato padittaṁ majjhe gūdhamakkhitaṁ
nevāraññe kaṭṭhatthaṁ pharati na gāme kaṭṭhatthaṁ pharati evameva
devadatto evarūpe niyyānikasāsane pabbajitvā ubhato paribhaṭṭho
ubhato paribāhiro jāto gihibhogā ca parihīno sāmaññatthañca
na paripūretīti. satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
devadatto idāneva ubhato paribhaṭṭho atītepi ubhato paribhaṭṭho
ahosiyevāti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
rukkhadevatā hutvā nibbatti. tadā ekasmiṁ gāmake bālisikā
vasanti. atheko bālisiko balisaṁ ādāya daharena puttena saddhiṁ
yasmiṁ sobbhe pakatiyāpi bālisikā macche gaṇhanti tattheva
gantvā balisaṁ khipi. baliso udakapaṭicchanne ekasmiṁ khāṇuke
laggi. bālisiko ākaḍḍhituṁ asakkonto cintesi ayaṁ baliso
mahāmacche laggo bhavissati puttakaṁ mātu santikaṁ pesetvā
paṭivissakehi saddhiṁ kalahaṁ kārāpemi evaṁ ito na koci koṭṭhāsaṁ

page number: 373

paccāsiṁsatīti. so puttaṁ āha gaccha tāta amhehi
mahāmacchassa laddhabhāvaṁ mātu ācikkhāhi paṭivissakehi saddhiṁ kalahaṁ karohīti
vadehīti. so puttaṁ pesetvā balisaṁ ākaḍḍhituṁ asakkonto
rajjucchedanabhayena uttarisāṭakaṁ thale ṭhapetvā udakaṁ otaritvā
macchalobhena macchaṁ upadhārento khāṇukehi paharitvā dvepi akkhīni bhindi.
thale ṭhapitaṁ sāṭakaṁpissa coro hari. so vedanāpatto hutvā
hatthena akkhīni uppīḷayamāno gahetvā udakā uttaritvā kampamāno
sāṭakaṁ pariyesati. sāpissa bhariyā kalahaṁ katvā kassaci apaccāsiṁsanabhāvaṁ
karissāmīti ekasmiṁyeva kaṇṇe tālapaṇṇaṁ pilandhitvā
ekaṁ akkhiṁ ukkhalimasiyā añjitvā kukkuraṁ aṅkenādāya paṭivissakagharaṁ
agamāsi. atha naṁ ekā sahāyikā evamāha ekasmiṁyeva
te kaṇṇe tālapaṇṇaṁ pilandhitaṁ ekākkhi añjitaṁ piyaputtaṁ viya
kukkuraṁ aṅkenādāya gharato gharaṁ gacchasi kiṁ ummattikāsi jātāti.
nāhaṁ ummattikā tvaṁ pana maṁ akāraṇena akkosasi paribhāsasi
idāni taṁ gāmabhojakassa santikaṁ gantvā aṭṭhakahāpaṇena
daṇḍāpessāmīti. evaṁ kalahaṁ katvā ubhopi gāmabhojakassa santikaṁ
agamaṁsu. tāsaṁ kalahe visodhiyamāne tassāyeva matthake daṇḍo
pati. atha naṁ bandhitvā daṇḍaṁ dehīti pothetuṁ ārabhiṁsu.
rukkhadevatā gāme tassā imaṁ pavuttiṁ araññe cassā patino taṁ byasanaṁ
disvā khandhantare ṭhitā bho purisa tuyhaṁ udakepi kammanto
paduṭṭho thalepi ubhato bhaṭṭhosi jātoti vatvā imaṁ gāthamāha

page number: 374

akkhī bhinnā paṭo naṭṭho sakhīgehe ca bhaṇḍanaṁ
ubhato paduṭṭhā kammantā udakamhi thalamhi cāti.
tattha sakhīgehe ca bhaṇḍananti sakhī nāma sahāyikā. tassā
gehe tava bhariyāya bhaṇḍanaṁ kataṁ bhaṇḍanaṁ katvā bandhitvā
pothetvā daṇḍaṁ dāpiyati. ubhato paduṭṭhāti evaṁ tava dvīsupi
ṭhānesu kammantā paduṭṭhā bhinnāyeva. kataresu dvīsu. udakamhi
thalamhi cāti akkhibhedena paṭanāsena udake kammantā paduṭṭhā
sakhīgehe bhaṇḍanena thale kammantā paduṭṭhāti.
satthā imaṁ dhammadesanaṁ āharitvā jātakaṁ samodhānesi tadā
bālisiko devadatto ahosi rukkhadevatā pana ahamevāti.
ubhatobhaṭṭhajātakaṁ navamaṁ.
-------
10. kākajātakaṁ
niccaṁ ubbiggahadayāti idaṁ satthā jetavane viharanto ñātatthacariyaṁ
ārabbha kathesi. paccuppannavatthuṁ dvādasanipāte bhaddasālajātake
āvibhavissati.
atīte bārāṇasiyaṁ brahmadatte rajjaṁ kārente bodhisatto
kākayoniyaṁ nibbatti. athekadivasaṁ rañño purohito bahinagare
nadiyaṁ nhāyitvā gandhehi vilimpetvā mālaṁ pilandhitvā varavatthanivattho
nagaraṁ pavisati. nagaradvāratoraṇagge dve kākā nisinnā honti.

page number: 375

tesu eko ekaṁ āha samma ahaṁ imassa brāhmaṇassa matthake
sarīravalañjaṁ pātessāmīti. itaro mā te evaṁ ruci ayaṁ
brāhmaṇo issaro issarajanena saddhiṁ veraṁ nāma pāpakaṁ ayañhi
kuddho sabbepi kāke vināseyyāti. na sakkā taṁ mayā na
pātetunti. tenahi paññāyissasīti vatvā itaro kāko palāyi.
so toraṇassa heṭṭhābhāgaṁ sampatte brāhmaṇe olambakaṁ dhārento
viya tassa matthake vaccaṁ pātesi. brāhmaṇo kujjhitvā kākesu
veraṁ bandhi.
tasmiṁ kāle ekā bhatiyā vīhikoṭṭikadāsī vīhī gehadvāre
ātape paṭṭharitvā rakkhantī nisinnāva niddaṁ okkami. tassā
pamādaṁ ñatvā eko dīghalomako eḷako āgantvā vīhī khādi.
sā pabujjhitvā taṁ disvā palāpesi. eḷako dutiyampi tatiyampi
tassā tatheva niddāyanakāle āgantvā vīhī khādi. sāpi naṁ
tikkhattuṁ palāpetvā cintesi punappunaṁ khādanto upaḍḍhavīhiṁ
khādissati bahu me chedo bhavissati idānissa puna anāgamanakāraṇaṁ
karissāmīti. sā alātaṁ gahetvā niddāyamānā viya nisīditvā
vīhī khādanatthāya eḷake sampatte uṭṭhāya alātena eḷakaṁ pahari.
lomāni aggiṁ gaṇhiṁsu. so sarīre jhāyante aggiṁ nibbāpessāmīti
vegena gantvā hatthisālāya samīpe ekissā tiṇakuṭiyā sarīraṁ
ghaṁsi. sā pajjali. tato uṭṭhitajālā hatthisālaṁ gaṇhi.
hatthisālāsu jhāyantīsu hatthipiṭṭhāni jhāyiṁsu. bahū hatthī vaṇitasarīrā

page number: 376

ahesuṁ. vejjā hatthī aroge kātuṁ asakkontā rañño ārocesuṁ.
rājā purohitaṁ āha ācariya hatthivejjā hatthī tikicchituṁ na
sakkonti api kiñci bhesajjaṁ jānāsīti. jānāmi mahārājāti.
kiṁ laddhuṁ vaṭṭatīti. kākavasā mahārājāti. tenahi kāke
māretvā vasaṁ āharathāti āha. tato paṭṭhāya kāke māretvā
vasaṁ alabhitvā tattha tattheva rāsiṁ karonta. kākānaṁ mahābhayaṁ
uppannaṁ.
tadā bodhisatto asītisahassakākaparivāro mahāsusāne vasati.
eko kāko āgantvā kākānaṁ uppannaṁ bhayaṁ bodhisattassa ārocesi.
so cintesi ṭhapetvā maṁ añño mayhaṁ ñātakānaṁ uppannaṁ bhayaṁ
harituṁ samattho natthi harissāmi nanti dasa pāramiyo āvajjetvā
mettāpāramiṁ purecārikaṁ katvā ekavegeneva pakkhanditvā
vivaṭamahāvātapāne pavisitvā rañño āsanassa heṭṭhā pāvisi. atha naṁ
eko manusso gahetukāmo ahosi. rājā saraṇaṁ paviṭṭho
mā gaṇhīti vāresi. mahāsatto thokaṁ vissamitvā mettāpāramiṁ
āvajjetvā heṭṭhāsanā nikkhamitvā rājānaṁ āha mahārāja
raññā nāma chandādivasena agantvā rajjaṁ kāretuṁ vaṭṭati yaṁ yaṁ
kammaṁ kattabbaṁ hoti sabbaṁ nisamma upadhāretvā kātuṁ vaṭṭati
yañca kariyamānaṁ nippajjati tadeva kātuṁ vaṭṭati na itaraṁ sace
hi rājāno kariyamānaṁ na nippajjati taṁ karonti mahājanassa
maraṇabhayapariyosānaṁ mahābhayaṁ uppajjati purohito veravasiko hutvā

page number: 377

musāvādaṁ abhāsi kākānaṁ vasā nāma natthīti. taṁ sutvā rājā
pasannacitto bodhisattaṁ kāñcanabhaddapīṭhe nisīdāpetvā tattha nisinnassa
pakkhantarāni satapākasahassapākatelehi makkhāpetvā kāñcanataṭṭake
rājārahaṁ sucibhojanaṁ bhojāpetvā pānīyaṁ pāyetvā suhitaṁ vigatadarakaṁ
mahāsattaṁ etadavoca paṇḍita tvaṁ kākānaṁ vasā nāma natthīti
vadesi kena kāraṇena nesaṁ vasā natthīti. bodhisatto iminā
ca iminā ca kāraṇenāti sakalanivesanaṁ ekasaddaṁ katvā dhammaṁ
desento imaṁ gāthamāha
niccaṁ ubbiggahadayā sabbalokavihesakā
tasmā nesaṁ vasā natthi kākānamhāka ñātinanti.
tatrāyaṁ saṅkhepattho mahārāja kākā nāma niccaṁ
ubbiggamānasā bhayappattāva viharanti. sabbalokavihesakāti khattiyādayo
manussepi itthīpurisepi kumārakumārikādayopi viheṭhentā kilamantā
vicaranti tasmā imehi dvīhi kāraṇehi nesaṁ amhākaṁ ñātīnaṁ
kākānaṁ vasā nāma natthi atītepi abhūtapubbā anāgatepi na
bhavissantīti.
evaṁ mahāsatto imaṁ kāraṇaṁ uttānaṁ katvā mahārāja
raññā nāma anisamma anupadhāretvā kammaṁ na kattabbanti rājānaṁ
pabodhesi. rājā tussitvā bodhisattaṁ rajjena pūjesi. bodhisatto
tassa rajjaṁ raññoyeva paṭidatvā rājānaṁ pañcasu sīlesu patiṭṭhāpetvā

page number: 378

sabbasattānaṁ abhayaṁ yāci. rājā dhammadesanaṁ sutvā sabbasattānaṁ
abhayaṁ datvā kākānaṁ nibaddhadānaṁ paṭṭhapetvā divase divase
taṇḍulambanassa bhattaṁ pacitvā nānaggarasehi omadditvā kākānaṁ
dānaṁ dīyati. mahāsattassa pana rājarodhanameva dīyittha.
satthā imaṁ dhammadesanaṁ āharitvā jātakaṁ samodhānesi tadā
bārāṇasīrājā ānando ahosi kākarājā pana ahamevāti.
kākajātakaṁ dasamaṁ.
asampadānavaggo cuddasamo.
----------

page number: 379

15. kakaṇṭakavaggavaṇṇanā
-------
1. godhajātakaṁ
na pāpajanasaṁsevīti idaṁ satthā veḷuvane viharanto ekaṁ vipakkhaseviṁ
bhikkhuṁ ārabbha kathesi. paccuppannavatthuṁ mahiḷāmukhajātake kathitasadisameva.
atīte bārāṇasiyaṁ brahmadatte rajjaṁ kārente bodhisatto
godhayoniyaṁ paṭisandhiṁ gaṇhi. so vayappatto nadītīre mahābile
anekagodhasataparivāro vāsaṁ kappesi. tassa putto godhapilliko
nāma ekena kakaṇṭakena saddhiṁ mittasanthavaṁ katvā tena saddhiṁ
sammodamāno viharanto kakaṇṭakaṁ parissajissāmīti avattharati.
tassa tena saddhiṁ vissāsaṁ godharājassa ārocesuṁ. godharājā
puttaṁ pakkosāpetvā tāta tvaṁ aṭṭhāne vissāsaṁ karosi
kakaṇṭakā nāma nīcajātikā tena saddhiṁ vissāso na kattabbo
sace tvaṁ tena saddhiṁ vissāsaṁ karissasi taṁ kakaṇṭakaṁ nissāya
sabbampetaṁ godhakulaṁ vināsaṁ pāpuṇissati ito paṭṭhāya etena
saddhiṁ vissāsaṁ mā akāsīti āha. so karotiyeva. bodhisatto
punappunaṁ kathentopi tassa tena saddhiṁ vissāsaṁ vāretuṁ asakkonto
avassaṁ amhākaṁ etaṁ kakaṇṭakaṁ nissāya bhayaṁ uppajjissati tasmiṁ

page number: 380

uppanne palāyanamaggaṁ sampādetuṁ vaṭṭatīti ekena passena vātabilaṁ
kārāpesi. puttopissa anukkamena mahāsarīro ahosi. kakaṇṭako
pana purimappamāṇoyeva. itaro kakaṇṭakaṁ parissajissāmīti antarantarā
avattharatiyeva. kakaṇṭakassa pabbatakūṭena avattharaṇakālo viya
ahosi. so kilamanto cintesi sace ayaṁ aññāni katipayāni
divasāni maṁ evaṁ parissajissati jīvitaṁ me natthi ekena luddakena
saddhiṁ ekato hutvā imaṁ godhakulaṁ vināsessāmīti.
athekadivasaṁ nidāghasamaye meghe vuṭṭhe vammikato makkhikā
uṭṭhahiṁsu. tato tato godhā nikkhamitvā makkhikāyo khādanti.
eko godhaluddako godhabilaṁ bhindanatthāya kuddālaṁ gahetvā sunakhehi
saddhiṁ araññaṁ pāvisi. kakaṇṭako taṁ disvā ajja attano
manorathaṁ pūressāmīti taṁ upasaṅkamitvā avidūre nipajjitvā bho
purisa kasmā araññe vicarasīti pucchi. godhānaṁ atthāyāti.
ahaṁ anekasatānaṁ godhānaṁ āsayaṁ jānāmi aggiñca palāsañca
ādāya ehīti taṁ tattha netvā imasmiṁ ṭhāne palāsaṁ pakkhipitvā
aggiṁ datvā dhūmaṁ katvā samantā sunakhe ṭhapetvā sayaṁ mahāmuggaraṁ
gahetvā nikkhantā godhā paharitvā māretvā rāsiṁ karosīti.
evañca pana vatvā ajja paccāmittassa piṭṭhiṁ passissāmīti
ekasmiṁ ṭhāne sīsaṁ ukkhipitvā nipajji. luddakopi palāsadhūmamakāsi.
dhūmo bilaṁ pāvisi. godhā dhūmandhā maraṇabhayatajjitā nikkhamitvā
palāyituṁ āraddhā. luddako nikkhantanikkhantaṁ paharitvā māreti.

page number: 381

tassa hatthato muttā sunakhā gaṇhiṁsu. godhānaṁ mahāvināso
uppajji. bodhisatto kakaṇṭakaṁ nissāya bhayaṁ uppannanti
ñatvā pāpapurisasaṁsaggo nāma na kātabbo pāpe nissāya
hitasukhaṁ nāma natthi ekassa pāpakakaṇṭakassa vasena ettakānaṁ
godhānaṁ vināso jātoti vātabilena palāyanto imaṁ gāthamāha
na pāpajanasaṁsevī accantasukhamedhati
godhākulaṁ kakaṇṭāva kaliṁ pāpeti attānanti.
tatrāyaṁ saṅkhepattho pāpajanasaṁsevī puggalo accantaṁ sukhaṁ
nirantarasukhaṁ nāma na edhati na vindati na paṭilabhati. yathā kiṁ.
godhākulaṁ kakaṇṭāva yathā kakaṇṭakā godhākulaṁ sukhaṁ na labhati
evaṁ pāpajanasaṁsevī sukhaṁ na labhati ekanteneva kaliṁ pāpeti attānaṁ
kali vuccati vināso ekanteneva pāpasevī attānañca aññe
ca attanā saddhiṁ vasante vināsaṁ pāpetīti. pāliyampana kaliṁ
pāpeyyāti likhanti. taṁ byañjanaṁ aṭṭhakathāyaṁ natthi. atthopissa
na yujjati. tasmā yathāvuttameva gahetabbaṁ.
satthā imaṁ dhammadesanaṁ āharitvā jātakaṁ samodhānesi tadā
kakaṇṭako devadatto ahosi bodhisattassa putto
anovādakagodhapilliko vipakkhasevī bhikkhu godharājā pana ahamevāti.
godhajātakaṁ paṭhamaṁ.
----------

page number: 382

2. sigālajātakaṁ
etaṁ hi te durājānanti idaṁ satthā veḷuvane viharanto
devadattassa vadhāya parisakkanaṁ ārabbha kathesi .pe.
dhammasabhāyaṁ hi bhikkhūnaṁ kathaṁ sutvā satthā na bhikkhave
devadatto idāneva mayhaṁ vadhāya parisakkati pubbepi parisakkiyeva
na ca maṁ māretuṁ asakkhi sayameva pana kilantoyevāti vatvā
atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sigālayoniyaṁ nibbattitvā sigālarājā hutvā sigālagaṇaparivuto
susānavane vihāsi. tena samaye rājagahe ussavo ahosi.
yebhuyyena manussā suraṁ pivanti. surāchaṇoyeva kireso.
athettha sambahulā dhuttā bahuṁ surañca maṁsañca āharāpetvā
maṇḍitappasādhitā gāyitvā surañca pivanti maṁsañca khādanti.
tesaṁ paṭhamayāmāvasāne maṁsaṁ khīṇaṁ surā pana bahukāva. atheko
maṁsakhaṇḍaṁ dehīti āha maṁsaṁ khīṇanti ca vutte mayi ṭhite
maṁsakkhayo nāma natthīti vatvā āmakasusāne matamanussamaṁsaṁ
khādanatthāya āgataṁ sigālaṁ māretvā maṁsaṁ āharissāmīti muggaraṁ
gahetvā niddhamanamaggena nagarā nikkhamitvā susānaṁ gantvā muggaraṁ
gahetvā matako viya uttāno nipajji. tasmiṁ khaṇe bodhisatto

page number: 383

sigālagaṇaparivuto tattha gato taṁ disvā nāyaṁ matakoti ñatvāpi
suṭṭhutaraṁ upaparikkhissāmīti tassa adhovāte ṭhatvā sarīragandhaṁ ghāyitvā
tattatovassa amatabhāvaṁ ñatvā lajjāpetvā naṁ uyyojessāmīti
gantvā muggarakoṭiyaṁ ḍaṁsitvā ākaḍḍhi. dhutto muggaraṁ na
vissajjesi upasaṅkamantaṁpi na olokento naṁ gāḷhataraṁ aggahesi.
bodhisatto paṭikkamitvā bho purisa sace tvaṁ matako bhaveyyāsi
na mayi muggaraṁ ākaḍḍhante gāḷhataraṁ gaṇheyyāsi iminā
kāraṇena tava matabhāvo vā amatabhāvo vā dujjānoti vatvā
imaṁ gāthamāha
etaṁ hi te durājānaṁ yaṁ sesi matasāyitaṁ
yassa te kaḍḍhamānassa hatthā daṇḍo na muccatīti.
tattha etaṁ hi te durājānanti etaṁ kāraṇaṁ tava duviññeyyaṁ.
yaṁ sesi matasāyitanti yena kāraṇena tvaṁ matasāyitaṁ sesi matako viya
hutvā sayasi. yassa te kaḍḍhamānassāti yassa tava daṇḍakoṭiyaṁ
gahetvā kaḍḍhiyamānassa hatthato daṇḍo na muccati so pana
tvaṁ tattato matako nāma nāhosīti.
evaṁ vutte so dhutto ayaṁ mama amatabhāvaṁ jānātīti
uṭṭhāya daṇḍaṁ khipi. daṇḍo virajjhi. dhutto gacchasi
viraddhodāni siyāti āha. bodhisatto nivattitvā bho purisa
maṁ virajjhantopi tvaṁ aṭṭha mahāniraye soḷasa ca ussadaniraye
aviraddhoyevāsīti vatvā pakkāmi. dhutto kiñci alabhitvā

page number: 384

susānā nikkhamitvā parikkhāyaṁ nhāyitvā āgatamaggeneva nagaraṁ
pāvisi.
satthā imaṁ dhammadesanaṁ āharitvā jātakaṁ samodhānesi tadā
dhutto devadatto ahosi sigālarājā pana ahamevāti.
sigālajātakaṁ dutiyaṁ.
-------
3. virocanajātakaṁ
lasī ca te nipphalitāti idaṁ satthā veḷuvane viharanto
devadattena gayāsīse sugatālayassa dassitabhāvaṁ ārabbha kathesi.
devadatto hi parihīnajjhāno lābhasakkārā parihīno attheko
upāyoti cintetvā satthāraṁ pañca vatthūni yācitvā alabhamāno
dvinnaṁ aggasāvakānaṁ saddhivihārike adhunā pabbajite dhammavinayamhi
akovide pañcasate bhikkhū gahetvā gayāsīsaṁ gantvā saṅghaṁ bhinditvā
ekasīmāyaṁ āveṇikaṁ saṅghakammaṁ akāsi. satthā tesaṁ bhikkhūnaṁ
ñāṇaparipākakālaṁ ñatvā dve aggasāvake pesesi. te disvā
devadatto tuṭṭhamānaso rattiṁ dhammaṁ desayamāno buddhalīḷhaṁ
karissāmīti sugatālayaṁ dassento vigatathīnamiddho kho āvuso
sārīputta bhikkhusaṅgho paṭibhātu taṁ bhikkhūnaṁ dhammīkathā piṭṭhi me
āgilāyati tamahaṁ āyamissāmīti vatvā niddaṁ upagato. dve
aggasāvakā tesaṁ bhikkhūnaṁ dhammaṁ desetvā maggaphalehi pabodhetvā

page number: 385

sabbe ādāya veḷuvanameva paccāgamiṁsu. kokāliko vihāraṁ tucchaṁ
disvā devadattassa santikaṁ gantvā āvuso devadatta parisante
bhinditvā dve aggasāvakā vihāraṁ tucchaṁ katvā gatā tvaṁ pana
niddāyasiyevāti vatvā uttarāsaṅgamassa apanetvā bhittiyaṁ
piṭṭhikaṇṭakaṁ phusanto viya pañhikāya naṁ hadaye pahari. tāvadevassa
mukhato lohitaṁ uggañchi. so tato paṭṭhāya gilāno ahosi.
satthā theraṁ pucchi sārīputta tumhākaṁ gatakāle devadatto kiṁ
akāsīti. bhante devadatto amhe disvā buddhalīḷhaṁ karissāmīti
sugatālayaṁ dassento mahāvināsaṁ pattoti. satthā na kho sārīputta
devadatto idāneva mama anubharonto vināsaṁ patto pubbepi
pattoyevāti vatvā therena yācito atītaṁ āhari.
atīte bārāṇasiyaṁ brahmadatte rajjaṁ kārente bodhisatto
kesarasīho hutvā himavantappadese kāñcanaguhāyaṁ vāsaṁ kappesi.
so ekadivasaṁ kāñcanaguhāya nikkhamitvā vijambhitvā catuddisaṁ
oloketvā sīhanādaṁ naditvā gocarāya pakkamanto mahāmahisaṁ vadhitvāva
maṁsaṁ khāditvā ekaṁ saraṁ otaritvā maṇivaṇṇassa udakassa kucchiṁ
pūretvā guhaṁ sandhāya pāyāsi. atheko sigālo gocarappasuto
sahasāva sīhaṁ disvā palāyituṁ asakkonto sīhassa purato pādesu
patitvā nipajjati kiṁ jambukāti vutte ahaṁ te sāmi pāde
upaṭṭhātukāmomhīti āha. sīho sādhu ehi maṁ upaṭṭhaha

page number: 386

varamaṁsāni taṁ khādāpessāmīti vatvā sigālaṁ ādāya kāñcanaguhaṁ
agamāsi. sigālo tato paṭṭhāya sīhavighāsaṁ khādati. so
katipāhaccayena thullasarīro ahosi. atha naṁ ekadivasaṁ guhāyaṁ
nipannakova sīho āha gaccha jambuka tvaṁ pabbatasikhare ṭhatvā
pabbatapāde sañcarantesu hatthiassamahisādīsu yassa maṁsaṁ
khāditukāmosi taṁ oloketvā āgantvā asukamaṁsaṁ khāditukāmomhīti
vatvā viroca sāmīti vadehi ahaṁ taṁ vadhitvā madhuramaṁsaṁ khāditvā
tuyhampi dassāmīti. sigālo pabbatasikharaṁ abhiruhitvā nānappakāre
mige oloketvā yasseva maṁsaṁ khāditukāmo ahosi kāñcanaguhaṁ
pavisitvā tameva sīhassa ārocetvā pādesu patitvā viroca sāmīti
vadati. sīho vegena pakkhanditvā sacepi mattavaravāraṇo ahosi
tattheva naṁ jīvitakkhayaṁ pāpetvā sayaṁpi varamaṁsaṁ khādati sigālassāpi
deti. sigālo kucchipūraṁ maṁsaṁ khāditvā guhaṁ pavisitvā niddāyati.
so gacchante kāle mānaṁ vaḍḍheti ahampi catuppadova
kiṁkāraṇā divase divase parehi posiyamāno viharāmi ito paṭṭhāya
ahampi hatthiādayo paharitvā maṁsaṁ khādissāmi sīhopi migarājā
viroca sāmīti vuttameva padaṁ nissāya vāraṇe vadhesi ahaṁ sīhena
viroca jambukāti maṁ vadāpetvā ekaṁ varavāraṇaṁ vadhitvā maṁsaṁ
khādissāmīti. so sīhaṁ upasaṅkamitvā etadavoca sāmi mayā
dīgharattaṁ tumhehi vadhitavaravāraṇānaṁ maṁsaṁ khāditaṁ ahampi ekaṁ vāraṇaṁ
paharitvā maṁsaṁ khāditukāmo tasmā tumhehi nipannaṭṭhāne

page number: 387

kāñcanaguhāyaṁ nipajjissāmi tumhe pabbatapāde vicarantaṁ varavāraṇaṁ
oloketvā mama santikaṁ āgantvā viroca jambukāti vadetha
ettakamattampi maccheraṁ mā karitthāti. atha naṁ sīho āha na tvaṁ
jambuka vāraṇe vadhituṁ samattho sīhakule uppanno vāraṇaṁ paharitvā
maṁsaṁ khādanasamattho sigālo nāma loke natthi mā te evaṁ rucci
mayā vadhitavaravāraṇānaññeva maṁsaṁ khāditvā vasassūti. so evaṁ
vuttopi oramituṁ na icchi punappunaṁ yāciyeva. sīho taṁ nivāretuṁ
asakkonto sampaṭicchitvā tenahi mama vasanaṭṭhānaṁ pavisitvā
nipajjāti jambukaṁ kāñcanaguhāyaṁ nipajjāpetvā sayaṁ pabbatapāde
mattavaravāraṇaṁ oloketvā guhādvāraṁ gantvā viroca jambukāti
āha. sigālo kāñcanaguhāya nikkhamitvā vijambhitvā catuddisaṁ
oloketvā tikkhattuṁ vassitvā mattavāraṇassa kumbhe patissāmīti
virajjhitvā pādamūle pati. vāraṇo dakkhiṇapādaṁ ukkhipitvā
tassa sīsaṁ akkami. sīsaṭṭhīni cuṇṇavicuṇṇāni ahesuṁ. athassa
sarīraṁ vāraṇo pādena ghaṁsitvā rāsiṁ katvā upari laṇḍaṁ pātetvā
koñcanādaṁ nadanto araññaṁ pāvisi. bodhisatto imaṁ pavuttiṁ
disvā idāni viroca jambukāti vatvā imaṁ gāthamāha
lasī ca te nipphalitā matthako ca paphālito
sabbā te phāsukā bhaggā ajja kho tvaṁ virocasīti.
tattha lasīti matthaluṅgaṁ. nipphalitāti nikkhantā.
bodhisatto imaṁ gāthaṁ vatvā yāvatāyukaṁ ṭhatvā yathākammaṁ gato.

page number: 388

satthā imaṁ dhammadesanaṁ āharitvā jātakaṁ samodhānesi tadā
sigālo devadatto ahosi sīho pana ahamevāti.
virocanajātakaṁ tatiyaṁ.
------
4. naṅguṭṭhajātakaṁ
bahumpetaṁ asabbhi jātavedāti idaṁ satthā jetavane viharanto
ājīvakānaṁ micchātapaṁ ārabbha kathesi.
tadā kira ājīvakā jetavanapiṭṭhiyaṁ nānappakāraṁ micchātapaṁ
caranti. sambahulā bhikkhū tesaṁ taṁ ukkuṭikappadhānavaggulivatta-
kaṇṭakāpassayapañcatapanādibhedamicchātapaṁ disvā bhagavantaṁ pucchiṁsu
atthi nu kho bhante imaṁ micchātapaṁ nissāya kusalaṁ vā vuḍḍhi
vāti. satthā na bhikkhave evarūpaṁ micchātapaṁ nissāya kusalaṁ
vā vuḍḍhi vā atthi pubbe paṇḍitā evarūpaṁ tapaṁ nissāya
kusalaṁ vā vuḍḍhi vā bhavissatīti saññāya jātaggiṁ gahetvā araññaṁ
pavisitvā aggijuhanādivasena kiñci vuḍaḍhiṁ apassanto aggiṁ udakena
nibbāpetvā kasiṇaparikammaṁ katvā abhiññā ca samāpattiyo ca
nibbattetvā brahmalokaparāyanā ahesunti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
udiccabrāhmaṇakule nibbatti. tassa jātadivase mātāpitaro
jātaggiṁ gahetvā ṭhapesuṁ. atha naṁ soḷasavassikakāle etadavocuṁ

page number: 389

mayaṁ te putta jātadivase aggiṁ gaṇhimha sace agāraṁ
ajjhāvasitukāmo tayo vede uggaṇha atha brahmalokaṁ gantukāmo
aggiṁ gahetvā araññaṁ pavisitvā aggiṁ paricaranto mahābrahmānaṁ
ārādhetvā brahmalokaparāyano hohīti. so na mayhaṁ agārena
atthoti aggiṁ gahetvā araññaṁ pavisitvā assamapadaṁ māpetvā
aggiṁ paricaranto araññe vihāsi. so ekadivasaṁ paccantagāmake
godakkhiṇaṁ labhitvā taṁ goṇaṁ assamapadaṁ netvā cintesi aggiṁ
bhagavantaṁ gomaṁsaṁ khādāpessāmīti. athassa etadahosi idha loṇaṁ
natthi aggi bhagavā aloṇaṁ khādituṁ na sakkhissati gāmato
loṇaṁ āharitvā aggiṁ bhagavantaṁ saloṇakaṁ khādāpessāmīti. so
taṁ tattheva bandhitvā loṇatthāya gāmakaṁ agamāsi. tasmiṁ gate
sambahulā luddakā taṁ ṭhānaṁ āgatā goṇaṁ disvā vadhitvā maṁsaṁ
pacitvā khāditvā naṅguṭṭhañca jaṅghañca cammañca tattheva chaḍḍetvā
avasesamaṁsamādāya agamaṁsu. brāhmaṇo āgantvā naṅguṭṭhādimattaṁ
disvā cintesi ayaṁ aggi bhagavā attanopi santakaṁ rakkhituṁ na
sakkoti maṁ pana kadā rakkhissati iminā aggiparicaraṇena
niratthakena bhavitabbaṁ natthi itonidānaṁ kusalaṁ vā vuḍḍhi vāti. so
aggipāricariyāya vigatacchando ambho aggi tvaṁ attanopi santakaṁ
rakkhituṁ asakkonto maṁ kadā rakkhissasi maṁsaṁ natthi ettakenapi
tussāhīti naṅguṭṭhādīni aggimhi pakkhipanto imaṁ gāthamāha

page number: 390

bahumpetaṁ asabbhi jātaveda
yantaṁ vāladhinābhipūjayāma
maṁsārahassa natthajja maṁsaṁ
naṅguṭṭhampi bhavaṁ paṭiggahātūti.
tattha bahumpetanti ettakampi bahuṁ. asabbhīti asappurisa
asādhujātika. jātavedāti aggiṁ ālapati. aggi hi jātamattova
vediyati khāyati pākaṭo hoti tasmā jātavedoti vuccati. yantaṁ
vāladhinābhipūjayāmāti yaṁ ajja mayaṁ attanopi santakaṁ rakkhituṁ asamatthaṁ
bhagavantaṁ vāladhinā abhipūjayāma etampi te bahumevāti dasseti.
maṁsārahassāti maṁsārahassa tuyhaṁ natthi ajja maṁsaṁ. naṅguṭṭhampi
bhavaṁ paṭiggahātūti attano santakaṁ rakkhituṁ asakkonto bhavaṁ imaṁ
sajaṅghacammaṁ naṅguṭṭhampi paṭiggaṇhatūti.
evaṁ vatvā mahāsatto aggiṁ udakena nibbāpetvā isipabbajjaṁ
pabbajitvā abhiññā ca samāpattiyo ca nibbattetvā brahmalokaparāyano
ahosi.
satthā imaṁ dhammadesanaṁ āharitvā jātakaṁ samodhānesi tadā
nibbutaggitāpaso ahamevāti.
naṅguṭṭhajātakaṁ catutthaṁ.
----------

page number: 391

5. rādhajātakaṁ
na tvaṁ rādha vijānāsīti idaṁ satthā jetavane viharanto
purāṇadutiyikāpalobhanaṁ ārabbha kathesi. paccuppannavatthuṁ indriyajātake
āvibhavissati.
satthā pana taṁ bhikkhuṁ āmantetvā bhikkhu mātugāmo nāma
arakkhiyo ārakkhaṁ ṭhapetvā rakkhantopi naṁ rakkhituṁ na sakkoti
tvampi bhikkhu pubbe etaṁ ārakkhaṁ ṭhapetvā rakkhantopi rakkhituṁ
nāsakkhi idāni kathaṁ rakkhasīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sukayoniyaṁ nibbatti. kāsīraṭṭhe eko brāhmaṇo bodhisattañca
kaniṭṭhabhātikañcassa puttaṭṭhāne ṭhapetvā posesi. tesu bodhisattassa
poṭṭhapādoti nāmaṁ ahosi itarassa rādhoti. tassa pana
brāhmaṇassa bhariyā anācārā hoti dussīlā. so vohāratthāya
gacchanto ubhopi bhātaro āha tātā sace vo mātā brāhmaṇī
anācāraṁ carati vāreyyātha nanti. bodhisatto āha sādhu tāta
vāretuṁ sakkonto vāressāmi asakkonto tuṇhī bhavissāmīti.
evaṁ brāhmaṇo brāhmaṇiṁ sukānaṁ niyyādetvā vohāratthāya
gato. tassa gatadivasato paṭṭhāya brāhmaṇī aticarituṁ āraddhā.
pavisantānañca nikkhamantānañca pamāṇaṁ natthi. tassā kiriyaṁ
disvā rādho bodhisattaṁ āha bhātika amhākaṁ pitā sace vo

page number: 392

mātā anācāraṁ carati vāreyyāthāti vatvā gato idānipesā
anācāraṁ carati vārema nanti. bodhisatto tāta tvaṁ attano
abyattatāya bālabhāveneva vadesi mātugāmaṁ nāma ukkhipitvā
carantāpi rakkhituṁ na sakkonti yaṁ kammaṁ kātuṁ na sakkonti na
taṁ kātuṁ vaṭṭatīti vatvā imaṁ gāthamāha.
na tvaṁ rādha vijānāsi aḍḍharatte anāgate
abyāyataṁ vilapasi viratte kosiyāyaneti.
tattha na tvaṁ rādha vijānāsi aḍḍharatte anāgateti tāta
rādha tvaṁ na jānāsi aḍḍharatte anāgate paṭhamayāmeyeva ettakā
janā anāgatā idāni ko jānāti kittakāpi āgamissantīti.
abyāyataṁ vilapasīti tvaṁ abyattavilāpaṁ vilapasi. viratte kosiyāyaneti
mātā no kosiyāyanī brāhmaṇī virattā amhākaṁ pitari nippemā
jātāva sacassā tasmiṁ sineho vā pemaṁ vā bhaveyya na evarūpaṁ
anācāraṁ kareyyāti imamatthaṁ etehi byañjanehi pakāsesi.
evaṁ pakāsetvā ca pana brāhmaṇiyā saddhiṁ rādhassa vattuṁ
na adāsi. sā yāva brāhmaṇassa anāgamanā yathāruciyā
vicari. brāhmaṇo āgantvā poṭṭhapādaṁ pucchitvā tāta kīdisī
vo mātāti. bodhisatto brāhmaṇassa sabbaṁ yathābhūtaṁ kathetvā
kiṁ te tāta evarūpāya dussīlāyāti vatvā tāta amhehi mātuyā
dosassa kathitakālato paṭṭhāya na sakkā idha vasitunti brāhmaṇassa
pāde vanditvā uppatitvā araññaṁ agamāsi.

page number: 393

satthā imaṁ dhammadesanaṁ āharitvā saccāni pakāsesi.
saccapariyosāne ukkaṇṭhitabhikkhu sotāpattiphale patiṭṭhahi. tadā
brāhmaṇo ca brāhmaṇī ca eteyeva dvejanā ahesuṁ rādho
pana ānando poṭṭhapādo pana ahamevāti.
rādhajātakaṁ pañcamaṁ.
--------
6. kākajātakaṁ
api nū hanukā santāti idaṁ satthā jetavane viharanto sambahule
mahallake bhikkhū ārabbha kathesi.
te kira gihikāle sāvatthiyaṁ kuṭumbikā aḍḍhā mahaddhanā
aññamaññasahāyakā ekato hutvā puññāni karontā satthu
dhammadesanaṁ sutvā mayaṁ mahallakā kinno gharāvāsena satthu
santike ramaṇīye buddhasāsane pabbajitvā dukkhassantaṁ karissāmāti
sabbaṁ sāpateyyaṁ puttanattādīnaṁ datvā assumukhaṁ ñātisaṅghaṁ pahāya
satthāraṁ pabbajjaṁ yācitvā pabbajiṁsu pabbajitvā ca pana
pabbajjānurūpaṁ samaṇadhammaṁ na kariṁsu mahallakabhāvena dhammampi na pariyāpuṇiṁsu
gihikāle viya pabbajitakālepi vihārapariyante paṇṇasālaṁ kāretvā
ekatova vasiṁsu piṇḍāya carantāpi aññattha agantvā yebhuyyena
attano puttadārasseva gehaṁ gantvā bhuñjiṁsu. tesu ekassa

page number: 394

purāṇadutiyikā sabbesaṁpi mahallakattherānaṁ upakārikā ahosi.
tasmā sesāpi attanā laddhamāhāraṁ gahetvā tassāyeva gehe
nisīditvā bhuñjanti. sāpi tesaṁ yathāsannihitaṁ sūpabyañjanaṁ deti.
sā aññatarena ābādhena phuṭṭhā kālamakāsi. atha te
mahallakattherā vihāraṁ gantvā aññamaññaṁ gīvāsu gahetvā
madhurahattharasā upāsikā kālakatāti vihārapaccante rodantā vicariṁsu.
tesampana saddaṁ sutvā ito cito ca bhikkhū sannipatitvā āvuso
kasmā rodathāti pucchiṁsu. te amhākaṁ sahāyassa purāṇadutiyikā
madhurahattharasā kālakatā amhākaṁ ativiya upakārakā idāni kuto
tathārūpaṁ labhissāma iminā kāraṇena rodimhāti āhaṁsu. tesaṁ
taṁ vippakāraṁ disvā bhikkhū dhammasabhāyaṁ kathaṁ samuṭṭhāpesuṁ āvuso
iminā nāma kāraṇena mahallakattherā aññamaññaṁ gīvāsu gahetvā
vihārapaccante rodantā vicarantīti. satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva te tassā kālakiriyāya
rodantā vicaranti pubbepete imaṁ kākayoniyaṁ nibbattitvā samudde
mataṁ nissāya samuddā udakaṁ ussiñcitvā etaṁ nīharissāmāti
vāyamantā paṇḍite nissāya jīvitaṁ labhiṁsūti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
samuddadevatā hutvā nibbatti. atheko kāko attano bhariyaṁ
kākiṁ ādāya gocaraṁ pariyesamāno samuddatīraṁ agamāsi. tasmiṁ

page number: 395

kāle manussā samuddatīre khīrapāyāsamacchamaṁsasurādīhi nāgabalikammaṁ
katvā pakkamiṁsu. atheko kāko balikammaṭṭhānaṁ gantvā khīrādīni
disvā saddhiṁ kākiyā khīrapāyāsamacchamaṁsādīni paribhuñjitvā bahuṁ
suraṁ pivi. te ubho surāmadamattā samuddakīḷaṁ kīḷissāmāti
velante nisīditvā nhāyituṁ ārabhiṁsu. athekā ummi āgantvā
kākiṁ gahetvā samudde pavesesi. tameko maccho saṁharitvā
ajjhohari. kāko bhariyā me matāti rodi paridevi. athassa
paridevanasaddaṁ sutvā bahū kākā sannipatitvā kiṁkāraṇā rodasīti
pucchiṁsu. sahāyikā vo velante nhāyamānā ummiyā haṭāti.
te sabbepi ekaravaṁ ravantā rodiṁsu. atha nesaṁ etadahosi imaṁ
samuddūdakaṁ nāma amhākaṁ kiṁ pahosi udakaṁ ussiñcitvā samuddaṁ
tucchaṁ katvā sahāyikaṁ nīharissāmāti. te mukhaṁ pūretvāva udakaṁ
bahi chaḍḍenti loṇūdakena ca gale sussamāne uṭṭhāyuṭṭhāya thalaṁ
gantvā vissamanti. te hanūsu kilamantesu mukhesu sukkhantesu
akkhīsu rattesu kilamantā hutvā aññamaññaṁ āmantetvā ambho
mayaṁ samuddā udakaṁ gahetvā bahi pātema gahitagahitaṭṭhānaṁ puna
udakena pūreti samuddaṁ tucchaṁ kātuṁ na sakkhissāmāti vatvā imaṁ
gāthamāhaṁsu
api nū hanukā santā mukhañca parisussati
oramāma na pārema pūrateva mahodadhīti.
tattha api nū hanukā santāti api amhākaṁ hanukā kilantā.

page number: 396

oramāma na pāremāti mayaṁ attano balena mahāsamuddā udakaṁ
ākaḍḍhamānā osārema tucchaṁ pana naṁ kātuṁ na sakkoma ayañhi
pūrateva mahodadhīti.
evañca pana vatvā sabbepi te kākā tassā kākiyā
evarūpannāma tuṇḍaṁ ahosi evarūpāni vaṭṭakkhīni evarūpaṁ
chavisaṇṭhānaṁ evarūpo madhurasaddo sā no imaṁ corasamuddaṁ nissāya
naṭṭhāti bahuṁ vippalapiṁsu. te evaṁ vippalapamāne samuddadevatā
bheravarūpaṁ dassetvā palāpesi. evaṁ tesaṁ sotthi ahosi.
satthā imaṁ dhammadesanaṁ āharitvā jātakaṁ samodhānesi tadā
kākī ayaṁ purāṇadutiyikā ahosi kāko mahallakatthero sesakākā
sesamahallakattherā samuddadevatā pana ahamevāti.
kākajātakaṁ chaṭṭhaṁ.
------
7. puppharattajātakaṁ
nayidaṁ dukkhaṁ aduṁ dukkhanti idaṁ satthā jetavane viharanto
ekaṁ ukkaṇṭhitabhikkhuṁ ārabka kathesi.
so hi bhikkhu bhagavatā saccaṁ kira tvaṁ bhikkhu ukkaṇṭhitoti
vutto saccanti vatvā kena ukkaṇṭhāpitosīti puṭṭho
purāṇadutiyikāyāti vatvā madhurahattharasā bhante sā itthī na sakkomi
taṁ vinā vasitunti āha. atha naṁ satthā esā te bhikkhu

page number: 397

anatthakārikā pubbepi tvaṁ etaṁ nissāya sūle uttāsito etaññeva
paridevamāno kālaṁ katvā niraye nibbatto idāni naṁ kasmā puna
paṭṭhesīti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
ākāsaṭṭhakadevatā ahosi. atha bārāṇasiyaṁ kattikarattivāracchaṇo
sampatto hoti. nagaraṁ devanagaraṁ viya alaṅkariṁsu. sabbo jano
chaṇakīḷānissito ahosi. ekassa pana duggatamanussassa ekameva
ghanasāṭakayugaṁ ahosi. so taṁ sudhotaṁ dhovāpetvā obhañjāpetvā
satavalikasahassavalikaṁ kāretvā ṭhapesi. atha naṁ bhariyā
evamāha icchāmahaṁ sāmi ekaṁ kusumbharattaṁ nivāsetvā ekaṁ
pārupitvā tava kaṇṭhe laggā kattikarattivāraṁ caritunti. bhadde
kuto amhākaṁ daliddānaṁ kusumbhaṁ suddhavatthaṁ nivāsetvā kīḷāhīti.
kusumbharattaṁ alabhamānā chaṇakīḷaṁ na kīḷissāmi tvaṁ aññaṁ itthiṁ
gahetvā kīḷassūti. bhadde kiṁ maṁ pīḷesi kuto amhākaṁ
kusumbhanti. sāmi purisassa icchāya sati kinnāma natthi nanu
rañño kusumbhavatthusmiṁ bahuṁ kusumbhanti. bhadde taṇṭhānaṁ
rakkhasapariggahitapokkharaṇīsadisaṁ balavārakkhā na sakkā upasaṅkamituṁ mā
te etaṁ rucci yathāladdheneva tussassūti. sāmi rattibhāge
andhakāre sati purisassa agamanīyaṭṭhānaṁ nāma natthīti. ekā
ākāsacārinī devatā tassa anāgatabhayaṁ disvā taṁ nivāresi.
iti so tāya punappunaṁ kathentiyā kilesavasena vacanaṁ gahetvā

page number: 398

hotu bhadde mā cintayitthāti taṁ samassāsetvā rattibhāge jīvitaṁ
pariccajitvā nagarā nikkhamitvā rañño kusumbhavatthuṁ gantvā vatiṁ
madditvā antovatthuṁ pāvisi. ārakkhamanussā vatisaddaṁ sutvā
coro coroti parivāretvā gahetvā paribhāsitvā koṭṭetvā
bandhitvā pabhātāya rattiyā rañño dassesuṁ. rājā gacchatha
naṁ sūle uttāsethāti āha. atha naṁ pacchābāhuṁ bandhitvā
vajjhabheriyā vajjamānāya nagarā nikkhāmetvā sūle uttāsesuṁ.
balavavedanā vattanti. kākā sīse nilīyitvā kaṇayaggasadisehi
tuṇḍehi akkhīni vijjhanti. so tathārūpampi dukkhaṁ amanasikaritvā
tameva itthiṁ anussaritvā tāya nāmamhi ghanapuppharattanivatthāya
kaṇṭhe āsattabāhuyugalāya saddhiṁ kattikarattivārato parihīnoti
vatvā imaṁ gāthamāha
nayidaṁ dukkhaṁ aduṁ dukkhaṁ yaṁ maṁ tudati vāyaso
yaṁ sāmā puppharattena kattikaṁ nānubhossatīti.
tattha nayidaṁ dukkhaṁ aduṁ dukkhaṁ yaṁ maṁ tudati vāyasoti yañca
idaṁ sūle lagganapaccayaṁ kāyikacetasikadukkhaṁ yañca lohamayehi viya
tuṇḍehi vāyaso tudati idaṁ sabbaṁpi mayhaṁ na dukkhaṁ aduṁ dukkhaṁ
etaṁyeva pana me dukkhanti attho. kataraṁ. yaṁ sāmā
puppharattena kattikaṁ nānubhossatīti yaṁ sā piyaṅgusāmā mama bhariyā
ekaṁ kusumbharattaṁ nivāsetvā ekaṁ pārupitvāpi ekaghanapuppharattena
vatthayugena acchannā maṁ kaṇṭhe gahetvā kattikarattivāraṁ

page number: 399

nānubhossati imaṁ mayhaṁ dukkhaṁ etadeva hi maṁ bādhatīti.
so naṁ evaṁ mātugāmaṁ ārabbha vippalapantoyeva kālaṁ
katvā niraye nibbatti.
satthā imaṁ dhammadesanaṁ āharitvā jātakaṁ samodhānesi tadā
jāyapatikā idāni jāyapatikā taṁ kāraṇaṁ paccakkhaṁ katvā ṭhitā
ākāsaṭṭhakadevatā pana ahamevāti.
puppharattajātakaṁ sattamaṁ.
---------
8. sigālajātakaṁ
nāhaṁ punaṁ na ca punanti idaṁ satthā jetavane viharanto
kilesaniggahaṁ ārabbha kathesi.
sāvatthiyaṁ kira pañcasatamattā sahāyakā mahāvibhavā seṭṭhiputtā
satthu dhammadesanaṁ sutvā sāsane uraṁ datvā pabbajitvā jetavane
antokoṭisaṇṭhāre vihariṁsu. athekadivasaṁ tesaṁ aḍḍharattasamaye
kilesanissito saṅkappo uppajji. te ukkaṇṭhitā attano
jahitakilese puna gaṇhituṁ cittaṁ uppādayiṁsu. atha satthā
aḍḍharattasamanantare sabbaññutañāṇadaṇḍadīpakaṁ ukkhipitvā katarāya nu
kho ratiyā jetavane bhikkhū viharantīti bhikkhūnaṁ ajjhāsayaṁ
olokento tesaṁ bhikkhūnaṁ abbhantare kāmarāgasaṅkappassa uppannabhāvaṁ
aññāsi. satthā ca nāma ekaputtikā itthī attano puttaṁ viya

page number: 400

ekacakkhuko puriso cakkhuṁ viya attano sāvake rakkhati pubbaṇhādīsu
yasmiṁ yasmiṁ samaye tesaṁ kilesā uppajjanti te tesaṁ
kilese tato paraṁ vaḍḍhituṁ adatvā tasmiṁ tasmiṁyeva samaye
niggaṇhāti. tenassa etadahosi ayaṁ cakkavattirañño
antonagareyeva corānaṁ uppajjanakālo viya vattati idāneva tesaṁ
dhammadesanaṁ sutvā kilese niggaṇhitvā arahattaṁ dassāmīti. so
surabhigandhakuṭito nikkhamitvā madhurassarena ānandāti āyasmantaṁ
dhammabhaṇḍāgārikaṁ ānandattheraṁ āmantesi. thero kiṁ bhanteti
āgantvā vanditvā aṭṭhāsi. ānanda yattakā bhikkhū
antokoṭisaṇṭhāre viharanti sabbeva gandhakuṭipariveṇe sannipātehīti.
evaṁ kirassa ahosi sacāhaṁ teyeva pañcasate bhikkhū pakkosāpessāmi
satthārā no abbhantare kilesānaṁ uppannabhāvo ñātoti
saṁviggamānasā dhammadesanaṁ paṭicchituṁ na sakkhissantīti. tasmā
sabbe sannipātehīti āha. thero sādhu bhanteti apāpuraṇaṁ
ādāya pariveṇena pariveṇaṁ āhiṇḍitvā sabbe bhikkhū
gandhakuṭipariveṇe sannipātetvā buddhāsanaṁ paññāpesi.
satthā pallaṅkaṁ ābhujitvā ujuṁ kāyaṁ paṇidhāya silāpaṭhaviyaṁ
patiṭṭhahamāno sineru viya paññattabuddhāsane nisīdi āveḷāveḷāyamakayamakā
chabbaṇṇaghanabuddharaṁsiyo vissajjento. tāpi raṁsiyo
pātīmattā chattamattā kūṭāgārakucchimattā chijjitvā chijjitvā
gaganatale vijjulatā viya sañcariṁsu. aṇṇavakucchiṁ khobhetvā

page number: 401

bālasuriyuggamanakālo viya ahosi. bhikkhusaṅghopi satthāraṁ vanditvā
garucittaṁ paccupaṭṭhapetvā rattakambalasāṇiṁ parikkhipanto viya parivāretvā
nisīdi. satthā brahmassaraṁ nicchārento bhikkhū āmantetvā
bhikkhave bhikkhunā nāma kāmavitakkaṁ byāpādavitakkaṁ vihiṁsāvitakkanti
ime tayo akusalavitakke vitakketuṁ na vaṭṭati anto uppannakileso
hi parittakoti avaññātuṁ na vaṭṭati kileso nāma paccāmittasadiso
paccāmitto ca khuddako nāma natthi okāsaṁ labhitvā vināsameva
pāpeti evameva appamattakopi kileso uppajjitvā vaḍḍhituṁ
labhanto mahāvināsaṁ pāpeti kileso nāmesa halāhalavisūpamo
uppāditacchavikaṇḍusadiso āsīvisappaṭibhāgo asaniaggisadiso allīyituṁ
na yutto āsaṅkitabbo uppannakkhaṇeyeva paṭisaṅkhābalena bhāvanābalena
yathā muhuttaṁpi hadaye aṭṭhatvā paduminipattā udakavindūni viya
vivattanti evaṁ vijahitabbo porāṇakapaṇḍitāpi appamattakaṁ kilesaṁ
garahitvā yathā puna abbhantare na uppajjati evaṁ niggaṇhiṁsūti
vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
sigālayoniyaṁ paṭisandhiṁ gahetvā araññe nadītīre nivāsaṁ kappesi.
atheko jarahatthī gaṅgātīre kālamakāsi. sigālo gocarappasuto
taṁ hatthisarīraṁ disvā mahā me gocaro uppannoti taṁ gantvā
soṇḍe ḍaṁsi. naṅgalīsāya daṭṭhakālo viya ahosi. so

page number: 402

natthettha khāditabbayuttakanti dantesu ḍaṁsi. thambhe daṭṭhakālo
viya ahosi. kaṇṇe ḍaṁsi. suppakoṭiyaṁ daṭṭhakālo viya
ahosi. udare ḍaṁsi. kusūle daṭṭhakālo viya ahosi. pāde
ḍaṁsi. udukkhale daṭṭhakālo viya ahosi. naṅguṭṭhe ḍaṁsi.
musale daṭṭhakālo viya ahosi. so etthāpi natthi
khāditabbayuttakanti sabbattha assādaṁ alabhanto vaccamagge ḍaṁsi. mudupūve
daṭṭhakālo viya ahosi. so laddhandāni me imasmiṁ sarīre muduṁ
khāditabbayuttakaṭṭhānanti tato paṭṭhāya khāditvā antokucchiṁ pavisitvā
vakkahadayādīni khāditvā pipāsitakāle lohitaṁ pivitvā nipajjitukāmakāle
udaraṁ ottharitvā nipajjati. athassa etadahosi idaṁ hatthisarīraṁ
mayhaṁ nivāsanasukhatāya gehasadisaṁ khāditukāmatāya sati pahūtamaṁsaṁ
kindāni me aññattha gamananti. so aññattha agantvā
hatthikucchiyameva maṁsaṁ khāditvā vasati.
gacchante gacchante kāle nidāghasamaye vātasamphassena ceva
suriyarasmisantāpena ca taṁ kuṇapaṁ sussitvā valiyo gaṇhi.
sigālassa paviṭṭhadvāraṁ pihitaṁ. antokucchi andhakāro ahosi.
sigālassa lokantarikanivāso viya jāto. kuṇape sussante maṁsampi
sussi. lohitampi pacchijji. so nikkhamanadvāraṁ alabhanto
bhayappatto hutvā sandhāvanto ito cito ca paharitvā nikkhamanadvāraṁ
pariyesamāno vicarati. evaṁ tasmiṁ ukkhaliyaṁ piṭṭhapiṇaḍaṁ viya
antokucchiyaṁ nipajjamāne katipāhaccayena mahāmegho pāvassi. atha

page number: 403

naṁ kuṇapaṁ temitvā uṭṭhāya pakatisaṇṭhānena aṭṭhāsi. vaccamaggo
vivaṭo hutvā tārakā viya paññāyi. sigālo taṁ chiddaṁ disvā
idāni me jīvitaṁ laddhanti yāva hatthisīsā paṭikkamitvā vegena
pakkhanditvā vaccamaggaṁ sīsena paharitvā nikkhami. tassa sussinnasarīrattā
sabbalomāni vaccamaggeyeva allīyiṁsu. so tālakkhandhasadisena
nillomena sarīrena ubbiggacitto muhuttaṁ dhāvitvā nivattitvā
nisinno sarīraṁ oloketvā idaṁ dukkhaṁ mayhaṁ na aññena kataṁ
lobhahetu pana lobhakāraṇā lobhaṁ nissāya mayā etaṁ kataṁ
itodāni paṭṭhāya na lobhavasiko bhavissāmi puna hatthisarīrannāma na
pavisissāmīti saṁviggahadayo hutvā imaṁ gāthamāha
nāhaṁ punaṁ na ca punaṁ na cāpi apunappunaṁ
hatthibondiṁ pavekkhāmi tathā hi bhayatajjitoti.
tattha na cāpi apunappunanti akāro nipātamatto. ayampanesa
sakalāyapi gāthāya attho. ahañhi ito puna tato ca punanti
vuttavārato puna tatopi punappunaṁ vāraṇasarīrasaṅkhātaṁ hatthibondiṁ
na pavekkhāmi. kiṁkāraṇā. tathā hi bhayatajjitoti tathā hi
ahaṁ imasmiṁyeva pavesane bhayatajjito maraṇabhayena santāsaṁ saṁvegaṁ
āpāditoti.
evañca pana vatvā tatova palāyitvā puna taṁ vā aññaṁ
vā hatthisarīraṁ nāma nivattitvāpi na oloketi. tato paṭṭhāya
na lobhavasiko ahosi.

page number: 404

satthā imaṁ dhammadesanaṁ āharitvā bhikkhave anto uppannakilesassa
nāma vaḍḍhituṁ adatvā tattha tattheva niggaṇhituṁ vaṭṭatīti
vatvā saccāni pakāsetvā jātakaṁ samodhānesi. saccapariyosāne
pañcasatāpi te bhikkhū arahatte patiṭṭhahiṁsu. avasesesu keci
sotāpannā keci sakadāgāmino keci anāgāmino ahesuṁ.
tadā pana sigālo ahamevāti.
sigālajātakaṁ aṭṭhamaṁ.
-------
9 ekapaṇṇajātakaṁ
ekapaṇṇo ayaṁ rukkhoti idaṁ satthā vesāliṁ upanissāya
mahāvane kūṭāgārasālāyaṁ viharanto vesālikaṁ duṭṭhalicchavikumāraṁ
ārabbha kathesi.
tasmiṁ hi kāle vesālīnagaraṁ gāvutantare tīhi pākārehi
parikkhittaṁ tīsu ṭhānesu gopuraṭṭālakayuttaṁ paramasobhaggappattaṁ.
tattha niccakālaṁ rajjaṁ kāretvā vasantānaññeva rājūnaṁ
sattasahassāni sattasatāni satta ca rājāno honti tattakāyeva
uparājāno tattakā senāpatino tattakā bhaṇḍāgārikā.
tesaṁ rājakumārānaṁ antare eko duṭṭhalicchavi rājakumāro nāma
ahosi kodhano caṇḍo pharuso daṇḍena ghaṭitāsīviso viya niccaṁ
pajjalito. kodhavasena tassa purato dve tīṇi vacanāni kathetuṁ

page number: 405

samattho nāma natthi. taṁ neva mātāpitaro na ñātayo na
mittasuhajjā sikkhāpetuṁ sakkhiṁsu.
athassa mātāpitūnaṁ etadahosi ayaṁ kumāro atipharuso sāhasiko
ṭhapetvā sammāsambuddhaṁ añño imaṁ vinetuṁ samattho nāma natthi
buddhaveneyyena bhavitabbanti. te taṁ ādāya satthu santikaṁ
gantvā vanditvā āhaṁsu bhante ayaṁ kumāro caṇḍo pharuso
kodhena jalati imassa ovādaṁ dethāti. satthā kumāraṁ ovadi
kumāra imesu nāma sattesu tayā caṇḍena pharusena sāhasikena
viheṭhakajātikena na bhavitabbaṁ pharusavāco nāma vijātamātuyāpi pitunopi
puttadārassapi bhātikabhaginīnampi mittabandhavānampi appiyo hoti
amanāpo ḍaṁsituṁ āgacchanto sappo viya aṭaviyaṁ uṭṭhitacoro viya
khādituṁ āgacchanto yakkho viya ca ubbejanīyo hutvā dutiyakacittavāre
nirayādīsu nibbattati diṭṭheyeva dhamme kodhano puggalo
maṇḍitappasādhitopi dubbaṇṇova hoti puṇṇacandasassirikampissa mukhaṁ
jālābhihatappadumaṁ viya malaggahitaṁ kāñcanādāsamaṇḍalaṁ viya virūpaṁ
hoti duddasikaṁ kodhaṁ nissāya hi sattā satthaṁ ādāya attanāva
attānaṁ paharanti visaṁ khādanti rajjuyā ubbandhanti papātaṁ patanti
evaṁ kodhavasena kālaṁ katvā nirayādīsu uppajjanti viheṭhakajātiyāpi
diṭṭheyeva dhamme garahaṁ patvā kāyassa bhedā nirayādīsu uppajjanti
puna manussattaṁ labhitvāpi jātakālato paṭṭhāya rogabahulāva honti
cakkhurogo sotarogoti ādīsu ca rogesu ekato uṭṭhāya etasmiṁ

page number: 406

patanti rogena aparimuttā hutvā niccaṁ dukkhitāva honti tasmā
sabbasattesu mettacittena muducittena bhavitabbaṁ evarūpo hi
puggalo nirayādibhayena parimuccatīti. so kumāro satthu ovādaṁ
sutvā ekovādeneva nihatamāno danto nibbisevano mettacitto
mudukova ahosi aññaṁ akkosantaṁpi paharantaṁpi nivattitvā na
olokesi uddhaṭadāṭho viya sappo aḷacchinno viya kakkaṭako
chinnavisāṇo viya ca usabho ahosi.
tassa taṁ pavuttiṁ ñatvā bhikkhū dhammasabhāyaṁ kathaṁ samuṭṭhāpesuṁ
āvuso duṭṭhalicchavikumāraṁ suciraṁpi ovaditvā neva mātāpitaro
na ñātimittādayo dametuṁ sakkhiṁsu sammāsambuddho pana taṁ
ekovādeneva dametvā nibbisevanaṁ katvā mattavaravāraṇaṁ viya
samuggahitāṇañchakāraṇaṁ akāsi yāva subhāsitañcidaṁ hatthidamakena bhikkhave
hatthidammo sārito ekaṁyeva disaṁ dhāvati puratthimaṁ vā pacchimaṁ vā
uttaraṁ vā dakkhiṇaṁ vā assadamakena .pe. goṇadamekena .pe.
dakkhiṇaṁ vā tathāgatena bhikkhave arahatā sammāsambuddhena purisadammo
sārito aṭṭha disā vidhāvati rūpī rūpāni passati ayameva
tādiso .pe. so vuccati yoggācariyānaṁ anuttaro
purisadammasārathīti na hi āvuso sammāsambuddhena sadiso purisadammasārathi
nāma atthīti. satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idānevesa mayā ekovādena damito pubbepāhaṁ imaṁ ekovādeneva

page number: 407

damesinti vatvā atītaṁ āhari.
atīte bārāṇasiyaṁ brahmadatte rajjaṁ kārente bodhisatto
udiccabrāhmaṇakule nibbattitvā vayappatto takkasilāyaṁ tayo vede
sabbasippāni ca uggahetvā kiñci kālaṁ gharāvāsaṁ vasitvā
mātāpitūnaṁ accayena isipabbajjaṁ pabbajitvā abhiññā ca samāpattiyo
ca nibbattetvā himavante vāsaṁ kappesi. tattha ciraṁ vasitvā
loṇambilasevanatthāya janapadaṁ gantvā bārāṇasiṁ patvā rājuyyāne
vasitvā punadivase sunivattho supāruto tāpasākappasampanno bhikkhāya
nagaraṁ pavisitvā rājaṅgaṇaṁ pāpuṇi.
rājā sīhapañjarena olokento taṁ disvā iriyāpathe pasīditvā
ayaṁ tāpaso santinduriyo santamānaso yugamattadasso padavāre padavāre
sahassathavikaṁ ṭhapento viya sīhavijambhitena āgacchati sace santadhammo
nāmeko atthi imassa tena abbhantare bhavitabbanti cintetvā
ekaṁ amaccaṁ olokesi. so kiṁ karomi devāti āha. etaṁ
tāpasaṁ ānehīti. so sādhu devāti bodhisattaṁ upasaṅkamitvā
vanditvā hatthato bhikkhābhājanaṁ gahetvā kiṁ mahāpuññāti vutte
bhante rājā taṁ pakkosatīti āha. bodhisatto na mayaṁ
rājakulupakā himavantakā nāmamhāti āha. amacco gantvā tamatthaṁ
rañño ārocesi. rājā añño amhākaṁ kulupako natthi
ānehi nanti āha. amacco gantvā bodhisattaṁ vanditvā
yācitvā rājanivesanaṁ pavesesi. rājā bodhisattaṁ vanditvā

page number: 408

samussitasetacchatte kāñcanapallaṅke nisīdāpetvā attano paṭiyattaṁ
nānaggarasabhojanaṁ bhojetvā kahaṁ bhante vasathāti pucchi. himavantakā
mayaṁ mahārājāti. idāni kahaṁ gacchathāti. vassārattānurūpaṁ
senāsanaṁ upadhārema mahārājāti. tenahi bhante amhākaññeva
uyyāne vasathāti paṭiññaṁ gahetvā sayampi bhuñjitvā bodhisattaṁ
ādāya uyyānaṁ gantvā paṇṇasālaṁ māpetvā rattiṭṭhānadivāṭṭhānāni
kāretvā pabbajitaparikkhāre datvā uyyānapālaṁ
paṭicchāpetvā nagaraṁ pāvisi.
tato paṭṭhāya bodhisatto uyyāne vasati. rājāpissa
divase divase dvittikkhattuṁ upaṭṭhānaṁ gacchati. tassa pana rañño
duṭṭhakumāro nāma putto ahosi caṇḍo pharuso. neva naṁ rājā
dametuṁ sakkhi na sesañātakā. amaccāpi brāhmaṇagahapatikāpi
ekato hutvā sāmi mā evaṁ kari evaṁ kātuṁ na labbhāti
kujjhitvā kathentāpi kathaṁ gāhāpetuṁ na sakkhiṁsu. rājā cintesi
ṭhapetvā mama ayyaṁ sīlavantaṁ tāpasaṁ añño imaṁ kumāraṁ dametuṁ
samattho nāma natthi soyeva naṁ damessatīti. so kumāraṁ ādāya
bodhisattassa santikaṁ gantvā bhante ayaṁ kumāro caṇḍo pharuso
mayaṁ etaṁ dametuṁ na sakkoma tumhe naṁ ekena upāyena sikkhāpethāti
kumāraṁ bodhisattassa niyyādetvā pakkāmi. bodhisatto kumāraṁ
gahetvā uyyāne vicaranto ekato ekena ekato ekenāti
dvīhiyeva pattehi ekaṁ nimbapotakaṁ disvā kumāraṁ āha kumāra

page number: 409

etassa nimbarukkhapotakassa paṇṇaṁ khāditvā rasaṁ jānāhīti. so
etassa ekaṁ paṇṇaṁ khāditvā rasaṁ ñatvā chichīti saha kheḷena
bhūmiyaṁ nuṭṭhubhi kiṁ etaṁ kumārāti vutte bhante idānevesa rukkho
halāhalavisūpamo vaḍḍhanto pana bahū manusse māressatīti taṁ
nimbapotakaṁ uppāṭetvā hatthehi parimadditvā imaṁ gāthamāha
ekapaṇṇo ayaṁ rukkho na bhūmiyā caturaṅgulo
phalena visakappena mahāyaṁ kiṁ bhavissatīti.
tattha ekapaṇṇoti ubhosu passesu ekekaṁ paṇṇaṁ. na
bhūmiyā caturaṅguloti bhūmito caturaṅgulamattampi na vaḍḍhito.
phalenāti phalarasena. visakappenāti halāhalavisasadisena. evaṁ
khuddakopi samāno evarūpena tittakapaṇṇena samannāgatoti attho.
mahāyaṁ kiṁ bhavissatīti yadā ca panāyaṁ vuḍḍhippatto mahā bhavissati
tadā kiṁ bhavissati addhā manussamāraṇako bhavissatīti etaṁ
uppāṭetvā madditvā chaḍḍesinti āha.
atha naṁ bodhisatto etadavoca kumāra tvaṁ imaṁ nimbapotakaṁ
idāneva evaṁtittako mahallakakāle kiṁ bhavissati kuto imaṁ nissāya
vuḍḍhīti uppāṭetvā madditvā chaḍḍesi yathā tvaṁ etasmiṁ
paṭipajji evameva tava raṭṭhavāsinopi ayaṁ kumāro daharakāleyeva
evaṁ caṇḍo pharuso mahallakakāle rajjaṁ patvā kiṁ nāma karissati
kuto amhākaṁ etaṁ nissāya vuḍḍhīti tava kulasantakaṁ rajjaṁ adatvā

page number: 410

nimbapotakaṁ viya taṁ uppāṭetvā raṭṭhā pabbājaniyakammaṁ karissanti
tasmā nimbarukkhappaṭibhāgataṁ pajahitvā ito paṭṭhāya
khantimettānuddayasampanno hohīti. so tato paṭṭhāya nihatamāno
nibbisevano khantimettānuddayasampanno hutvā bodhisattassa ovāde
ṭhatvā pitu accayena rajjaṁ patvā dānādīni puññāni katvā
yathākammaṁ gato.
satthā imaṁ dhammadesanaṁ āharitvā na bhikkhave idānevesa
duṭṭhalicchavikumāro mayā damito pubbepāhaṁ etaṁ damesiṁyevāti
vatvā jātakaṁ samodhānesi tadā duṭṭhakumāro ayaṁ licchavikumāro
ahosi rājā ānando ovādadāyakatāpaso pana ahamevāti.
ekapaṇṇajātakaṁ navamaṁ.
-------
10 sañjīvajātakaṁ
asantaṁ yo paggaṇhātīti idaṁ satthā veḷuvane viharanto
ajātasattussa rañño asantaṁ sampaggahaṁ ārabbha kathesi.
so hi buddhānaṁ paṭikaṇṭakabhūte dussīle pāpadhamme devadatte
pasīditvā taṁ asantaṁ asappurisaṁ paggayha tassa sakkāraṁ karissāmīti
bahuṁ dhanaṁ pariccajitvā gayāsīse vihāraṁ kāretvā tassa vacanaṁ
gahetvā pitaraṁ dhammarājānaṁ sotāpannaṁ ariyasāvakaṁ ghātetvā attano
sotāpattimaggassa upanissayaṁ chinditvā mahāvināsaṁ patto. so

page number: 411

hi devadatto paṭhaviṁ paviṭṭhoti sutvā kacci nu kho mampi paṭhavī
gileyyāti bhītatasito rajjasukhaṁ na labhati sayane assādaṁ na vindati
tibbakāraṇābhitunno peto viya kampamāno vicarati. so paṭhaviṁ
gilamānaṁ viya avīcijālaṁ nikkhamantaṁ viya attānaṁ ādittāya lohapaṭhaviyā
uttānaṁ nipajjāpetvā ayasūlehi koṭṭiyamānaṁ viya ca samanupassi.
tenassa pahaṭakukkuṭasseva muhuttampi kampamānassa avaṭṭhānaṁ nāma
nāhosi. sammāsambuddhaṁ passitukāmo khamāpetukāmo pañhaṁ
pucchitukāmo ahosi attano pana aparādhamahantatāya upasaṅkamitaṁ
na sakkoti.
athassa rājagahanagare kattikarattivāre sampatte devanagare viya
alaṅkate mahātale amaccagaṇaparivutassa kāñcanāsane nisinnassa
jīvakaṁ komārabhaccaṁ avidūre nisinnaṁ disvā etadahosi jīvakaṁ gahetvā
sammāsambuddhassa santikaṁ gamissāmi na kho pana sakkā mayā
ujukameva gantuṁ ahaṁ samma jīvaka sayaṁ gantuṁ na sakkomi ehi
maṁ satthu santikaṁ nehīti anekapariyāyenassa rattisampadaṁ vaṇṇetvā
kiṁ nu kho ajja mayaṁ samaṇaṁ vā brāhmaṇaṁ vā payirūpāseyyāma
yanno payirūpāsataṁ cittaṁ pasīdeyyāti vakkhāmi taṁ sutvā amaccā
attano satthārānaṁ vaṇṇaṁ kathessanti jīvakopi sammāsambuddhassa
vaṇṇaṁ kathessati atha naṁ gahetvā satthu santikaṁ gacchissāmīti.
so pañcahi padehi rattiṁ vaṇṇesi

page number: 412

lakkhaññā vata bho dosinā ratti
abhirūpā vata bho dosinā ratti
dassanīyā vata bho dosinā ratti
pāsādikā vata bho dosinā ratti
ramaṇīyā vata bho dosinā ratti
kaṁ nu kho ajja mayaṁ samaṇaṁ vā brāhmaṇaṁ vā payirūpāseyyāma
yanno payirūpāsataṁ cittaṁ pasīdeyyāti. atheko amacco
puraṇakassapassa vaṇṇaṁ kathesi eko makkhaligosālassa eko
ajitakesakambalassa eko pakudhakaccāyanassa eko sañjayaveḷaṭṭhaputtassa
eko nāṭaputtaniggaṇṭhassāti. rājā tesaṁ kathaṁ sutvā tuṇhī
ahosi. so hi jīvakasseva mahāmaccassa kathaṁ paccāsiṁsati. jīvakopi
raññā maṁ ārabbha kathiteyeva jānissāmīti avidūre tuṇhī nisīdi.
atha naṁ rājā āha tvaṁ pana samma jīvaka kiṁ tuṇhīti. tasmiṁ
khaṇe jīvako uṭṭhāyāsanā yena bhagavā tenañjalimpaṇāmetvā
eso deva bhagavā arahaṁ sammāsambuddho amhākaṁ ambavane
viharati saddhiṁ aḍḍhaterasehi bhikkhusatehi tañca pana bhagavantaṁ evaṁ
kalyāṇo kittisaddo abbhuggatoti navasatāni pāṭihāriyāni jātito
paṭṭhāya pubbanimittādibhedaṁ bhagavato ānubhāvaṁ pakāsetvā taṁ
bhagavantaṁ devo payirūpāsatu dhammaṁ suṇātu pañhaṁ pucchatūti āha.
rājā sampuṇṇamanoratho hutvā tenahi samma jīvaka hatthiyānāni
kappāpehīti yānāni kappāpetvā mahantena rājānubhāvena

page number: 413

jīvakambavanaṁ gantvā tattha maṇḍalamāle bhikkhusaṅghaparivutaṁ tathāgataṁ
disvā santavīcimajjhe mahānāvaṁ viya niccalaṁ bhikkhusaṅghaṁ ito cito
ca anuviloketvā evarūpā nāma me parisā na diṭṭhapubbāti
iriyāpatheyeva pasīditvā saṅghassa añjaliṁ paggaṇhitvā thutiṁ vatvā
bhagavantaṁ vanditvā ekamantaṁ nisinno sāmaññaphalapañhaṁ pucchi.
athassa bhagavā dvīhi bhāṇavārehi paṭimaṇḍitaṁ sāmaññaphalasuttantaṁ
kathesi. so suttapariyosāne attamano bhagavantaṁ khamāpetvā
uṭṭhāyāsanā padakkhiṇaṁ katvā pakkāmi.
satthā acirapakkantassa rañño bhikkhū āmantetvā khatāyaṁ
bhikkhave rājā upahatāyaṁ bhikkhave rājā sacāyaṁ bhikkhave rājā
issariyassa kāraṇā pitaraṁ dhammikaṁ dhammarājānaṁ jīvitā na
voropessati imasmiṁyeva āsane virajaṁ vītamalaṁ dhammacakkhuṁ uppajjissati
devadattampana nissāya asantaṁ sampaggahaṁ katvā sotāpattiphalā
parihīnoti āha. punadivase bhikkhū dhammasabhāyaṁ kathaṁ samuṭṭhāpesuṁ
āvuso ajātasattu kira asantaṁ sampaggahaṁ katvā dussīlaṁ
pāpadhammaṁ devadattaṁ nissāya pitughātakammassa katattā sotāpattiphalā
parihīno devadattena nāsito rājāti. satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave ajātasattu idāneva asantaṁ sampaggahaṁ
katvā mahāvināsaṁ patto pubbepesa asantaṁ sampaggaheneva attānaṁ
nāsesīti vatvā atītaṁ āhari.

page number: 414

atīte bārāṇasiyaṁ brahmadatte rajjaṁ kārente bodhisatto
mahāvibhave brāhmaṇakule nibbattitvā vayappatto takkasilaṁ gantvā
sabbasippāni uggaṇhitvā bārāṇasiyaṁ disāpāmokkho ācariyo
hutvā pañcamāṇavakasatānaṁ sippaṁ vācesi. tesu māṇavesu eko
sañjīvo nāma māṇavo atthi. bodhisatto tassa matakuṭṭhāpanamantaṁ
adāsi. so uṭṭhāpanamantameva gahetvā paṭibāhanamantaṁ agahetvā
ekadivasaṁ māṇavehi saddhiṁ dāruatthāya araññaṁ gantvā ekaṁ
matabyagghaṁ disvā māṇave āha bho imaṁ matabyagghaṁ
uṭṭhāpessāmīti. māṇavā na sakkhissasīti āhaṁsu. passantānañyeva
vo uṭṭhāpessāmīti. sace sakkosi uṭṭhāpehīti evañca pana
vatvā te māṇavā rukkhaṁ abhiruhiṁsu. sañjīvo mantaṁ parivattetvā
matabyagghaṁ sakkharāya paharati. byaggho uṭṭhāya vegena gantvā
sañjīvaṁ galanāliyaṁ ḍaṁsitvā jīvitakkhayaṁ pāpetvā tattheva pati.
ubho ekaṭṭhāneyeva matā nipajjiṁsu. māṇavā dārūni ādāya
gantvā taṁ pavuttiṁ ācariyassa ārocesuṁ. ācariyo māṇave
āmantetvā tātā asantaṁ sampaggahakā nāma ayuttaṭṭhāne
sakkārasammānaṁ karontā evarūpaṁ dukkhaṁ paṭilabhantiyevāti vatvā
imaṁ gāthamāha
asantaṁ yo paggaṇhāti asantaṁ cūpasevati
tameva ghāsaṁ kurute byaggho sañjīviko yathāti.
tattha asantanti tīhi duccaritehi samannāgataṁ dussīlaṁ

page number: 415

pāpadhammaṁ. yo paggaṇhātīti yaṁ khattiyādīsu yokoci evarūpaṁ dussīlaṁ
pabbajitaṁ vā cīvarādisampadānena gahaṭṭhaṁ vā uparajjasenāpatiṭṭhānādi-
sampadānena paggaṇhāti sakkārasammānaṁ karotīti attho. asantaṁ
cūpasevatīti yo ca evarūpaṁ asantaṁ dussīlaṁ upasevati bhajati payirūpāsati.
tameva ghāsaṁ kuruteti tameva asantaṁ sampaggaṇhakaṁ so dussīlo
pāpapuggalo ghasati khādati vināsaṁ pāpeti. kathaṁ. byaggho sañjīviko
yathāti yathā sañjīvena māṇavena mantaṁ parivattetvā matabyaggho
sañjīviko jīvitasampadānena sampaggahito attano jīvitadāyakaṁ
sañjīvameva jīvitā voropetvā tattheva pātesi evaṁ aññopi
yo asantaṁ sampaggahaṁ karoti so dussīlo taṁ attano sampaggahakameva
vināseti evaṁ asantaṁ sampaggahakā vināsaṁ pāpuṇantīti.
bodhisatto imāya gāthāya māṇavānaṁ dhammaṁ desetvā dānādīni
puññāni katvā yathākammaṁ gato.
satthā imaṁ dhammadesanaṁ āharitvā jātakaṁ samodhānesi tadā
matabyagghuṭṭhāpako māṇavo ajātasattu ahosi disāpāmokkho
ācariyo pana ahamevāti.
sañjīvajātakaṁ dasamaṁ.
kakaṇṭakavaggo paṇṇarasamo.
ekanipātavaṇṇanā niṭṭhitā.

